# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Πέμπτη, 18 Ιανουαρίου 2001.
Ανακοινώσεις της Προέδρου
Αγαπητοί συνάδελφοι, στις 26 Ιανουαρίου, ένας ακόμα άνθρωπος έπεσε θύμα της ETA κατά τη βομβιστική επίθεση στο Σαν Σεμπαστιάν, η οποία στοίχισε τη ζωή στον Ramon Diez Garcia, μάγειρα του στρατού και κατά την οποία τραυματίσθηκαν άλλα δύο άτομα.
Θα ήθελα να εκφράσω, εξ ονόματος του Ευρωπαϊκού Κοινοβουλίου, τα ειλικρινή μου συλλυπητήρια στην οικογένεια του θύματος και τις ευχές μου για γρήγορη ανάρρωση στους τραυματίες της επίθεσης αυτής.
Δυστυχώς, δεν μας μένει άλλο από το να εκφράσουμε και πάλι την αντίθεσή μας και την απόλυτη καταδίκη αυτής της τυφλής βίας.
Επί τη ευκαιρία, επιτρέψτε μου να χαιρετίσω την παρουσία στο θεωρείο των κκ Luis de Grandes και Jesus Caldera, επικεφαλής της αντιπροσωπείας του Λαϊκού Κόμματος και του Κόμματος των Ευρωπαίων Σοσιαλιστών αντίστοιχα στο ισπανικό κοινοβούλιο.
Ήρθαν να παρουσιάσουν στα ευρωπαϊκά όργανα τη συμφωνία για τις ελευθερίες και κατά της τρομοκρατίας που υπέγραψαν τα πολιτικά τους κόμματα στις 8 Δεκεμβρίου 2000, και στην οποία προσχώρησαν, μεταξύ άλλων, πολλά συνδικάτα, ενώσεις επιχειρηματιών και βασκικές ειρηνιστικές ενώσεις.
Το θάρρος της στάσης σας, κύριοι, τονίζεται ακόμη περισσότερο από το γεγονός ότι η ETA πρόσφατα δήλωσε ότι όλοι όσοι υπογράψουν τη συνθήκη αυτή, στο παρόν ή στο μέλλον θα αποτελέσουν στόχο της.
Θα ήθελα να γνωρίζετε ότι μπορείτε να βασίζεσθε στην αλληλεγγύη του Ευρωπαϊκού Κοινοβουλίου.
Ζητώ, αγαπητοί συνάδελφοι, να τηρηθεί ενός λεπτού σιγή.
(Το Σώμα, όρθιο, τηρεί ενός λεπτού σιγή)
Αγαπητοί συνάδελφοι, θα ήθελα τώρα να σας ανακοινώσω το εξής:
Ο Πρόεδρος του Πρωτοδικείου των Ευρωπαϊκών Κοινοτήτων εξέδωσε στις 26 Ιανουαρίου μια προσωρινή διαταγή με την οποία αναστέλλει την εκτέλεση της απόφασης του Ευρωπαϊκού Κοινοβουλίου της 23ης Οκτωβρίου 2000 που έλαβε γνώση της γνωστοποίησης της γαλλικής κυβέρνησης όσον αφορά την έκπτωση του κ. Ζαν-Μαρί Λε Πεν από το αξίωμά του.
Η διαταγή αυτή διευκρινίζει ότι ο κ. Λε Πεν πρέπει να επανέλθει στο Κοινοβούλιο και φυσικά είμαι υπεύθυνη για την άμεση εφαρμογή αυτής της απόφασης της δικαιοσύνης.
Εξ άλλου, ζήτησα τη γνώμη της Επιτροπής Νομικών Θεμάτων και Εσωτερικής Αγοράς σχετικά με τη συνέχεια που πρέπει να δώσει το Ευρωπαϊκό Κοινοβούλιο στην υπόθεση αυτή.
Παρατηρώ ήδη ένα νέο στοιχείο.
Πράγματι, ο Πρόεδρος του Πρωτοδικείου δίνει στο Ευρωπαϊκό Κοινοβούλιο διακριτική ευχέρεια όσον αφορά την εφαρμογή ενός διατάγματος έκπτωσης ευρωβουλευτή από το αξίωμά του Εάν η απόφαση αυτή επικυρωθεί ως προς την ουσία, η νομολογία Λε Πεν θα συμβάλει στην υπερίσχυση της αρμοδιότητας των ευρωπαϊκών θεσμικών οργάνων έναντι της αρμοδιότητας των εθνικών κυβερνήσεων.
Κυρία Πρόεδρε, εγκαταλείποντας, μετά από διαταγή σας, την αίθουσα συνεδριάσεων του Κοινοβουλίου στο Στρασβούργο, παρέφρασα τη περίφημη φράση του Στρατηγού MacArthur, όταν αναγκασμένος από τον εχθρό να εγκαταλείψει τις Φιλιππίνες είπε: "I will come back" - "Θα επιστρέψω" .
Όπως εκείνος, έτσι κι εγώ σήμερα επιστρέφοντας λέω: "I am back !" - "Γύρισα!"
Πράγματι το Δικαστήριο αποκατέστησε τα δικαιώματά μου του βουλευτή του Ευρωπαϊκού Κοινοβουλίου αναγνωρίζοντας το βάσιμο των ισχυρισμών για την υπεράσπισή μου.
Το Σώμα πρέπει να γνωρίζει ότι με αφορμή ένα κοινό περιστατικό κατά την προεκλογική εκστρατεία, η σοσιαλκομουνιστική κυβέρνηση, η οποία εξελέγη μερικές ημέρες αργότερα, ξεκίνησε εναντίον μου εδώ και τρία χρόνια και καταπατώντας τις αρχές του δικαίου ένα αληθινό "κυνήγι μαγισσών" με σκοπό να απαλλαγεί από έναν πολιτικό αντίπαλο, ο οποίος ωστόσο έχει εκλεγεί από εκατομμύρια εκλογείς.
Πιστεύω ότι αυτό το fumus persecutionis, σε συνδυασμό με τις παραβιάσεις του δικαίου και καταρχάς της κοινοβουλευτικής ασυλίας, οδήγησαν το Δικαστήριο να λάβει τη συγκεκριμένη απόφαση.
Είμαι σίγουρος ότι αυτή η απόφαση αρχής και δικαιοσύνης θα χαροποιήσει όλους τους δημοκράτες.
Κυρία Πρόεδρε, σας έγραψα χθες διότι η μεγαλύτερη δημοκρατία του κόσμου, η Ινδία, ζει στιγμές ιδιαίτερα τραγικές και πιστεύω ότι θα ήταν σωστό το Κοινοβούλιο μας να δείξει ότι επιθυμεί να βρίσκεται στο πλευρό των ινδικών αρχών και του ινδικού λαού τη στιγμή αυτή.
Θα σας ζητήσω, εάν συμφωνείτε, να τηρήσουμε ενός λεπτού σιγή.
Σας ευχαριστώ κύριε Dupuis.
Βεβαίως απέστειλα αμέσως στις ινδικές αρχές το μήνυμα αυτό.
Σας ευχαριστώ για την πρόταση την οποία κάνατε, η οποία πιστεύω ότι εκφράζει την πρόταση και της κ. Gill, και συμφωνώ πλήρως με το αίτημα να τηρηθεί ενός λεπτού σιγή για τα θύματα αυτής της τρομερής καταστροφής.
(Το Σώμα, όρθιο, τηρεί ενός λεπτού σιγή)
Κυρία Πρόεδρε, σας ευχαριστώ πολύ για αυτό το συλλυπητήριο μήνυμα το οποίο είναι αυτό που ήθελα να συζητήσουμε σχετικά με την Ινδία.
Κυρία Πρόεδρε, παίρνω το λόγο όσον αφορά στα άρθρα 7, παράγραφος 1 και 2, και 8, παράγραφος 4 του Κανονισμού μας για να ρωτήσω εάν εσείς ή οι υπηρεσίες σας λάβατε μια ανακοίνωση από τη βρετανική κυβέρνηση που να σας ενημερώνει ότι το Συντηρητικό Κόμμα ζήτησε την αλλαγή ενός από τα τρία ονόματα της λίστας του, πράγμα που είχε ως συνέπεια την απομάκρυνση του ονόματος ενός βουλευτή που εξελέγη στην περιφέρεια East Midlands στις ευρωεκλογές του περασμένου Ιουνίου.
Η αλλαγή αφορούσε την απομάκρυνση του κ. William Newton Dunn και την αντικατάστασή του από τον κ. Javed Arain, τον τέταρτο υποψήφιο της λίστας του Συντηρητικού Κόμματος, ο οποίος είναι σήμερα εδώ μαζί μας στα θεωρεία του κοινού.
Θα γνωρίζετε ασφαλώς ότι το σύστημα της αναλογικής εκπροσώπησης χρησιμοποιήθηκε για πρώτη φορά στο ΗΒ στις τελευταίες ευρωεκλογές και οι άνθρωποι που ψήφισαν σε αυτές τις εκλογές ψήφισαν ένα κόμμα με τις απόψεις του οποίου συμφωνούσαν, όχι ένα πρόσωπο.
Ίσως αν δεν σας δόθηκε καμία ανακοίνωση θα μπορούσατε να επικοινωνήσετε με τη βρετανική κυβέρνηση και να ζητήσετε την επίσημη, νομική άποψή της.
Τέλος, σύμφωνα με το άρθρο 7, παράγραφος 3 του Κανονισμού, ζητώ από την αρμόδια επιτροπή, η οποία αναφέρεται στο άρθρο αυτό, να εξετάσει τα διαπιστευτήρια του κ. Newton Dunn για να διαπιστώσει αν ενήργησε πράγματι σύμφωνα με την Πράξη της 20ης Σεπτεμβρίου 1976, όπως προβλέπεται στον Κανονισμό μας.
Κυρία Πρόεδρε, το άρθρο 2 του Κανονισμού μας λέει ότι όλοι βρισκόμαστε εδώ ως άτομα και όχι ως εκπρόσωποι πολιτικών κομμάτων και δεν δεχόμαστε εντολές έξωθεν.
(Χειροκροτήματα από τον κέντρο και την αριστερά) Η ουσία της δημοκρατίας είναι ότι τα άτομα έχουν εγγυημένα δικαιώματα έναντι του κράτους.
Οι Συντηρητικοί, λυπάμαι που το λέω, επιθυμούν τώρα να εισάγουν ένα νέο δόγμα: ότι τα πολιτικά κόμματα έχουν εξουσία πάνω στα άτομα.
Αυτό είναι η αρχή του ολοκληρωτισμού και αυτός είναι ο λόγος που τους εγκατέλειψα.
(Χειροκροτήματα από το κέντρο και την αριστερά)
Κυρία Πρόεδρε, ο κ. Newton Dunn έχει απόλυτο δίκιο όταν εφιστά την προσοχή στο άρθρο 2 του Κανονισμού, αλλά αυτό που ξεχνάει είναι ότι οι εκλογές το 1999 έγιναν με αναλογική εκπροσώπηση.
Κανένας ψηφοφόρος δεν ψήφισε τον κ. Newton Dunn ή εμένα ή τον κ. Heaton-Harris.
Ψήφισαν μια λίστα κόμματος και ο κ. Newton Dunn εκπροσωπούσε και στήριζε πλήρως το Συντηρητικό Κόμμα, τον ηγέτη του και την ευρωπαϊκή πολιτική του.
Τώρα ανακαλεί εντελώς αυτή τη θέση και αρνείται ως εκ τούτου τα δημοκρατικά δικαιώματα των ψηφοφόρων των East Midlands, από τους οποίους πάνω από το 40% ψήφισαν το Συντηρητικό Κόμμα.
Καλώ τον κ. Newton Dunn να υποβάλλει την παραίτησή του.
Κύριε Helmer, αυτή η συζήτηση μεταξύ Βρετανών είναι σίγουρα πολύ ευχάριστη, πρέπει όμως να ασχοληθούμε με μια εξαιρετικά σημαντική ανακοίνωση της Επιτροπής για την οικονομική και κοινωνική συνοχή.
Κυρία Πρόεδρε, θα είμαι πολύ σύντομος, αλλά θα ήθελα να παρέμβω επίσης σχετικά με το πορτογαλικό ζήτημα.
Η τραγωδία ήταν πολύ μεγάλη, και το σοβαρότερο ήταν οι έξι νεκροί.
Πέρα από τους νεκρούς, οι οποίοι δυστυχώς δεν γυρίζουν πίσω, προβλέπονται τεράστιες υλικές ζημιές και για αυτόν τον λόγο θα πρέπει η Ευρωπαϊκή Ένωση να εκφράσει την αλληλεγγύη της.
Όπως είπε η συνάδελφος, κ. Ilda Figueiredo, αναμένουμε την υποστήριξη αυτού του Σώματος στο Στρασβούργο.
Κυρία Πρόεδρε, πράγματι, αν και το εκλογικό σύστημα του Ηνωμένου Βασιλείου είναι σύστημα λίστας, τα ονόματα των υποψηφίων που περιλαμβάνονται στη λίστα εμφανίζονται με την σειρά με την οποία οι ψηφοφόροι καλούνται να τους ψηφίσουν.
Ως εκ τούτου, βρισκόμαστε εδώ τόσο ως άτομα όσο και ως εκπρόσωποι μια πολιτικής θέσης.
Αυτό είναι πολύ σημαντικό και πρέπει να γνωρίζετε ότι το Συντηρητικό Κόμμα του Ηνωμένου Βασιλείου ήταν ένα από τα κόμματα που ψήφισαν υπέρ της διάταξης τα ονόματα να αναγράφονται πάνω στο ψηφοδέλτιο και όχι εκτός ψηφοδελτίου.
Θα ήθελα να επιστήσω την προσοχή σας και την προσοχή του Κοινοβουλίου στην ανθρωπιστική καταστροφή που πρόκειται να αντιμετωπίσουμε σε λίγες ημέρες.
Τις τελευταίες εβδομάδες επισκέφτηκα με δύο συναδέλφους μου, την κ. Feleknas Uca και τον κ. Κωνσταντίνο Αλυσσανδράκη την Κωνσταντινούπολη, όπου συναντηθήκαμε με τους εκεί φυλακισμένους, τις οικογένειές τους και τους δικηγόρους τους, καθώς και με αγωνιστές των ανθρώπινων δικαιωμάτων στην Τουρκία.
Πάρα πολλοί φυλακισμένοι των τουρκικών φυλακών κάνουν απεργία πείνας, ενώ ορισμένοι οδηγούνται στον θάνατο εξαιτίας της πολιτικής της τουρκικής κυβέρνησης απέναντι στους φυλακισμένους.
Θα ήθελα να σας καλέσω, κυρία Πρόεδρε, να έρθετε σε επικοινωνία με τις τουρκικές αρχές και να ασκήσετε πίεση ώστε να ξεκινήσει νέος διάλογος ανάμεσα στην τουρκική κυβέρνηση, στις οργανώσεις φυλακισμένων και στις οργανώσεις προάσπισης των ανθρώπινων δικαιωμάτων.
Ειδάλλως τις επόμενες εβδομάδες θα σταθούμε μάρτυρες πολλών θανάτων εξαιτίας της απεργίας πείνας που συνεχίζεται εδώ και μήνες.
Σας ευχαριστώ κυρία Frahm.
Ακουσα προσεκτικά το μήνυμά σας.
Κυρία Πρόεδρε, επιτρέψτε μου για έναν επίκαιρο λόγο να υποστηρίξω έντονα το αίτημα αυτό.
Είχα την ευκαιρία να συζητήσω προχθές με τον Υπουργό Δικαιοσύνης της Τουρκίας και επέστησα την προσοχή του στον επείγοντα χαρακτήρα αυτής της κατάστασης.
Γι' αυτό θέλω να σας παρακαλέσω να ενεργήσετε προς την κατεύθυνση αυτή.
Κυρία Πρόεδρε, θα ήθελα και εγώ ενώσω τη δική μου φωνή με τις φωνές εκείνων που έθεσαν το θέμα της τραγωδίας που έλαβε χώρα στην Πορτογαλία το περασμένο Σαββατοκύριακο.
Για να πάρουμε μια ιδέα του τι συνέβη αρκεί να λάβουμε υπόψη τα εξής: ο περυσινός χειμώνας ήταν ο ξηρότερος χειμώνας του αιώνα, και τον Δεκέμβριο και Ιανουάριο είχαμε τις περισσότερες βροχοπτώσεις από ποτέ.
Γι' αυτόν τον λόγο όλες οι παρεμβάσεις που έγιναν στη χώρα για τον έλεγχο των υδάτων δεν ήταν αποτελεσματικές.
Από την άλλη, όλα έγιναν τόσο γρήγορα που είχαμε απίστευτες πλημμύρες και νεκρούς.
Πρόκειται λοιπόν για την καταβολή προσπαθειών πολύ μεγαλύτερων από εκείνες που θα αναμενόταν, γιατί η κατάσταση ήταν πραγματικά εξαιρετική.
Κυρία Πρόεδρε, για το θέμα που έθεσε η κ. Frahm θέλω και εγώ να τοποθετηθώ.
Ήμουνα στην αντιπροσωπεία , όπως σας είπε, και όπως όλοι μας βρέθηκα και εγώ σε πολύ δύσκολη θέση απέναντι στους γονείς των πολιτικών κρατουμένων γιατί πραγματικά, μολονότι μας ζητούσαν επίμονα να κάνουμε κάτι για τα παιδιά τους, δεν είχαμε την δυνατότητα να τους απαντήσουμε.
Με εκπλήσσει το γεγονός ότι, παρά τις επανειλημμένες εκκλήσεις, τόσο του συναδέλφου μου κ. Κόρακα όσο και δικές μου, δεν έχει γίνει ακόμα κάποιο διάβημα στις τουρκικές αρχές.
Θα ήθελα να σας παρακαλέσω να γίνει ένα τέτοιο διάβημα όσο είναι δυνατόν γρηγορότερα, πριν αρχίσουμε να θρηνούμε θύματα πέρα απα αυτά που ήδη θρηνήσαμε κατά την επιδρομή των τουρκικών αρχών στις φυλακές τον Δεκέμβριο του 2000.
Κυρία Πρόεδρε, αγαπητοί συνάδελφοι, τις τελευταίες ημέρες διάφορες περιοχές της Πορτογαλίας, κυρίως στο βόρειο και κεντρικό τμήμα της χώρας, επλήγησαν από σοβαρές βροχοπτώσεις που είχαν ως αποτέλεσμα την απώλεια ανθρωπίνων ζωών, την κατάρρευση σπιτιών, οικογένειες που έμειναν άστεγες, καταστροφές κατοικιών, τεράστιες καταστροφές σε καλλιέργειες, στην αλιεία, στη βιομηχανία, στο εμπόριο, καταστροφή των μέσων επικοινωνίας, το κλείσιμο λιμένων.
Βέβαια δεν έχει ολοκληρωθεί ακόμη η αξιολόγηση όλων των ζημιών, το κόστος των οποίων ανέρχεται σε εκατοντάδες εκατομμύρια γεγονός που καθιστά αναγκαία την κινητοποίηση των κοινοτικών ενισχύσεων για την αντιμετώπιση των οικονομικών και κοινωνικών προβλημάτων που προκάλεσε αυτή η καταστροφή.
Συνεπώς, πέρα από την έκφραση των ειλικρινών μας συλλυπητηρίων στις οικογένειες των θυμάτων και την έκφραση της αλληλεγγύης μας στους ανθρώπους που έμειναν άστεγοι και έχασαν τις περιουσίες τους (εκ μέρους βέβαια όλων των βουλευτών αυτού του Κοινοβουλίου), ζητούμε, κυρία Πρόεδρε, να μεσολαβήσετε μαζί με την Επιτροπή ώστε σε συνεργασία με την πορτογαλική κυβέρνηση και τις τοπικές αρχές, να δοθεί ενίσχυση διάσωσης στις πλέον πληγείσες περιοχές για την ανάκτηση των οικονομικών δραστηριοτήτων.
Ζητώ επίσης, κυρία Πρόεδρε, στην επόμενη διάσκεψη των προέδρων των πολιτικών ομάδων να συμπεριληφθεί το θέμα αυτό στα κατεπείγοντα της επόμενης συνεδρίασης της Ολομέλειας.
Κυρία Πρόεδρε, ως βάσκος βουλευτής του Ευρωπαϊκού Κοινοβουλίου θέλω να εκφράσω την απόρριψη και την καταδίκη μου για την τρομοκρατία και τη βία της ΕΤΑ.
Θα ήθελα επίσης να εκφράσω τα συλλυπητήρια μου στην οικογένεια του Ramσn Garcνa και στις οικογένειες όλων των θυμάτων της τρομοκρατίας και της βίας.
Θα ήθελα επίσης, εξ ονόματος του Εθνικιστικού Βασκικού Κόμματος, να δηλώσω την υπεροχή των ηθικών αρχών των ανθρωπίνων δικαιωμάτων και, προπαντός, του δικαιώματος στη ζωή.
Εσείς μας παρουσιάσατε την αντιτρομοκρατική συμφωνία του Λαϊκού Κόμματος και του Ισπανικού Εργατικού Σοσιαλιστικού Κόμματος.
Οφείλω να πω ότι αυτή η συμφωνία δεν φέρνει τίποτε καινούριο, ότι απλώς μιλάει για μέτρα καταστολής, για αστυνομικά μέτρα και για επιβολές.
Δεν φέρνει καμιά χρήσιμη πρόταση για την επίλυση της πολιτικής σύγκρουσης που βιώνει η Χώρα των Βάσκων.
Εδώ και 10 χρόνια το βασκικό κοινοβούλιο ενέκρινε το δικαίωμα της αυτοδιάθεσης και όμως, η κρατική κυβέρνηση αγνόησε παντελώς αυτή την ελεύθερη δημοκρατική απόφαση της Χώρας των Βάσκων.
Στην Χώρα των Βάσκων χρειαζόμαστε λιγότερο φασισμό της ETA και λιγότερο συγκεντρωτισμό και επιβολή του κράτους.
Χρειαζόμαστε περισσότερο διάλογο, περισσότερη δημοκρατία και περισσότερο σεβασμό στις δημοκρατικές αποφάσεις του βασκικού κοινοβουλίου.
Κυρία Πρόεδρε, πριν από δυο ημέρες, μετά την αναγγελία που αφορούσε την απονομή χάρης σε 14 βασανιστές και το μετάλλιο που δόθηκε σε έναν τέως επικεφαλής της πολιτικής αστυνομίας του San Sebastian, η Διεθνής Αμνηστία δήλωσε και παραθέτω: "Η απονομή χάρης και η απόδοση τιμών σε βασανιστές στέλνει ένα ξεκάθαρο μήνυμα.
Η παραβίαση των ανθρωπίνων δικαιωμάτων δεν θα τιμωρείται αποτελεσματικά στην Ισπανία" .
Δεν είναι η πρώτη φορά που απονέμεται χάρη ή αποδίδονται τιμές σε βασανιστές από τις ισπανικές αρχές.
Στην έκθεσή του Ιουνίου 1999, η Διεθνής Αμνηστία εξέφρασε την πεποίθησή της ότι υπάρχει κλίμα ατιμωρησίας στην Ισπανία.
Το άρθρο 6 της Συνθήκης του Αμστερνταμ ·.
(Η Πρόεδρος διακόπτει τον ομιλητή.)
Κυρία Πρόεδρε, ο κ. Ortuondo, σ' αυτόν το λόγο που μας διάβασε, μας μίλησε για συγκεντρωτισμό.
Δεν ξέρω αν αναφέρεται στο συγκεντρωτισμό της Ισπανίας σε σχέση με τη Χώρα των Βάσκων.
Σίγουρα όχι, διότι, όπως γνωρίζει, η Χώρα των Βάσκων είναι η περιοχή με το υψηλότερο επίπεδο αυτονομίας στην Ευρώπη.
Όμως θα ήθελα να τον ρωτήσω αν αυτός ο λόγος μιλά επίσης για τις δηλώσεις του αρχηγού του κόμματός του, όταν είπε στη ETA: "Μη σκοτώνετε μάγειρες, σκοτώστε την εξουσία" .
Λέγοντας εξουσία αναφέρεται στο Λαϊκό Κόμμα, διότι είμαι σίγουρος, κύριε Ortuondo, ότι, από την άποψη αυτή, η εξουσία είναι το Λαϊκό Κόμμα, όπως και το Σοσιαλιστικό Κόμμα, και αυτή η εξουσία ενσαρκώνεται σε όλο αυτό το Κοινοβούλιο.
Όλο αυτό το Κοινοβούλιο βρίσκεται στη δυσάρεστη κατάσταση να θεωρείται θύμα της ETA.
(Χειροκροτήματα)
Κυρία Πρόεδρε, το Κοινοβούλιο γνωρίζει, διότι το έχουμε πει πολλές φορές και σήμερα το εξηγήσαμε σε ορισμένους από εσάς, ότι όταν παρουσιάζουμε και υπερασπιζόμαστε μια συμφωνία υπέρ των ελευθεριών και κατά της τρομοκρατίας στην Χώρα των Βάσκων, υπερασπιζόμαστε και παρουσιάζουμε μία συμφωνία που ξεπερνά το απλό πολιτικό πλαίσιο, διότι είναι μια συμφωνία που υπερασπίζεται τις ελευθερίες, που υπερασπίζεται τη ζωή, που υπερασπίζεται τον πλουραλισμό.
Μπορεί να υπάρχουν άνθρωποι που δεν συμμερίζονται αυτή τη συμφωνία.
Μπορεί να υπάρχουν άτομα που την επικρίνουν.
Υπάρχει επίσης μια οργάνωση - φυσικά η τρομοκρατική οργάνωση ETA - η οποία απείλησε τους υπογράφοντες και όσους ενδέχεται να την υπογράψουν στη συνέχεια, ότι θα μας σκοτώσει επειδή την υπερασπιζόμαστε.
Λοιπόν, κυρίες και κύριοι, παρ' όλα αυτά συνεχίζουμε να υπερασπιζόμαστε πάντα τις ελευθερίες.
Συνεχίζουμε να υπερασπιζόμαστε πάντα το δικαίωμα οποιουδήποτε πολίτη της Χώρας των Βάσκων, είτε είναι υπέρ της αυτονομίας είτε υπέρ της ανεξαρτησίας, να μπορεί να κυκλοφορεί στη χώρα μας χωρίς συνοδεία.
Δεν θέλω να είμαι τίποτε περισσότερο και τίποτε λιγότερο από τον κ. Gorostiaga.
Θέλω να περπατώ στη χώρα μου με τα παιδιά μου, όπως περπατούν εκείνοι, χωρίς να χρειάζομαι σωματοφύλακες.
Κυρία Πρόεδρε, θα ήθελα να μιλήσω εν συντομία, μετά τις τελευταίες παρεμβάσεις των εκπροσώπων του PNV και του Euskal Herritarrok, για να συνταχθώ και να συμμεριστώ τη δήλωση που κάνατε εσείς, κυρία Πρόεδρε, εξ ονόματος του Ευρωπαϊκού Κοινοβουλίου υπέρ της δημοκρατίας και της ειρήνης στην Ισπανία.
Το κύριο πρόβλημά μας στην Ισπανία είναι η τρομοκρατία· και οι φασιστικές θέσεις όπως εκείνες του Euskal Herritarrok αποτελούν απειλή για την ειρήνη στην Ισπανία και την Ευρώπη.
Το γεγονός ότι υπάρχουν εσωτερικά προβλήματα στην Ισπανία λόγω των πολιτικών διαφορών μεταξύ της κεντρικής κυβέρνησης και του βασκικού κοινοβουλίου δεν εμποδίζει εδώ στο Ευρωπαϊκό Κοινοβούλιο να είμαστε υπέρ της ειρήνης και της δημοκρατίας και κατά του φασισμού.
Οικονομική και κοινωνική συνοχή
Η ημερήσια διάταξη προβλέπει τη συζήτηση της ανακοίνωσης της Επιτροπής για την οικονομική και κοινωνική συνοχή.
Δίνω αμέσως το λόγο στον Επίτροπο κ. Michel Barnier.
.
(FR) Κυρία Πρόεδρε, κυρίες και κύριοι βουλευτές, πριν να αναφερθώ στο κύριο θέμα το οποίο θα σας παρουσιάσω σήμερα εξ ονόματος της Επιτροπής, θα ήθελα να πω κάτι, εάν μου το επιτρέπετε.
Κυρία Πρόεδρε, σε απάντηση της ανησυχίας που εξέφρασαν η κ. Figueiredo, η Υφυπουργός κ. Torres Marques και ο Υπουργός κ. Cunha, σχετικά με τις πολύ μεγάλες φυσικές καταστροφές που έπληξαν την περιοχή Norte, στη Πορτογαλία, θα ήθελα να πω, εφόσον είμαι αρμόδιος για τα θέματα αυτά, ότι βεβαίως θα χρησιμοποιήσουμε όλες τις δυνατότητες ανακατανομής των πιστώσεων όπως έχουμε ήδη πράξει σε άλλες περιπτώσεις και σε άλλες φυσικές καταστροφές στην Ευρώπη, για να βοηθήσουμε τις πορτογαλικές αρχές να αντιμετωπίσουν τις έκτακτες δαπάνες ανασυγκρότησης, επισκευών ή πρόληψης που προκύπτουν από τις καταστροφές αυτές.
Κυρία Πρόεδρε, κυρίες και κύριοι βουλευτές, η Ευρωπαϊκή Επιτροπή αφιέρωσε σήμερα το πρωί το μεγαλύτερο μέρος των συζητήσεών της στην έγκριση της έκθεσης, της δεύτερης έκθεσης για την οικονομική και κοινωνική συνοχή στην Ένωση, την οποία είχα την τιμή να παρουσιάσω στην Επιτροπή σε συμφωνία με τους συναδέλφους μου κ. Διαμαντοπούλου και κ. Fischler.
Παρουσίασα την έκθεση αυτή, δυνάμει του άρθρου 159 της Συνθήκης, το οποίο γνωρίζετε καλά, όπως είχε κάνει και η κ. Monica Wulf-Mathies το 1996 και κατόπιν της έκθεσης αυτής του 1996 δημιουργήθηκαν τα πρώτα στοιχεία για την προετοιμασία της Ατζέντας 2000.
Στο πρώτο μέρος της έκθεσης που σας παρουσιάζω, πλήρης περίληψη της οποίας είναι διαθέσιμη σε τρεις γλώσσες στην είσοδο της αίθουσας, παρουσιάζεται λεπτομερώς για πρώτη φορά η κατάσταση στην Ένωση όσον αφορά τη συνοχή για τις 27 χώρες της διευρυμένης Ένωσης.
Στο δεύτερο μέρος της μελετάται ο αντίκτυπος των λοιπών κοινοτικών πολιτικών στο στόχο της Ένωσης.
Γίνεται απολογισμός των αποτελεσμάτων των διαρθρωτικών ταμείων και του ταμείου συνοχής.
Τέλος, στο έγγραφο σύνθεσης προτείνονται ορισμένες κατευθύνσεις, ή γίνονται κάποιες συστάσεις για το μέλλον.
Το έγγραφο αυτό, επαναλαμβάνω, βρίσκεται στη διάθεσή σας.
Ολόκληρη η έκθεση αυτή, κυρίες και κύριοι βουλευτές, θα είναι διαθέσιμη από σήμερα το βράδυ στο Διαδίκτυο, όπως και το σύνολο των χαρτών και των αριθμών που τη συνοδεύουν.
Θα ήθελα να θίξω δύο σημεία σε αυτήν την αρχική παρέμβαση πριν να σας ακούσω: ποιες είναι οι προκλήσεις της συνοχής στη διευρυμένη Ένωση και πώς θα απαντήσουμε στις προκλήσεις αυτές.
Η πρώτη πρόκληση που θα θίξω αφορά το γενικό πλαίσιο που αναπτύσσεται γρήγορα και εις βάθος για κάθε ένα από τα κράτη μέλη και επομένως για την Ένωση: το πλαίσιο της παγκοσμιοποίησης, το πλαίσιο των νέων δραστηριοτήτων που βασίζονται στην ευφυία και στη γνώση, στη νέα οικονομία, στην κοινωνία της πληροφορίας, το πλαίσιο της δημογραφικής δομής.
Στα ανωτέρω προστίθεται, το γνωρίζετε καλά, η προσδοκία, ολοένα και δυνατότερη για τους συμπατριώτες μας, μεγαλύτερης διαφάνειας των πολιτικών μας, μία μεγαλύτερη απαίτηση σύνδεσης, μια μεγαλύτερη απαίτηση εταιρικότητας.
Η δεύτερη πρόκληση αφορά τη διεύρυνση.
Η Ένωση των 27 χωρών και ίσως των 28 καθίσταται ο νέος ορίζοντας μας και η έκθεση δείχνει σαφώς ότι σε αυτήν τη διευρυμένη Ένωση θα υπάρχουν ακόμη περισσότερες διαφορές, ανισότητες και μάλιστα σε μια διάσταση που δεν υπήρχε σε καμία από τις προηγούμενες διευρύνσεις.
Αναφέρω απλώς τρεις αριθμούς που πρέπει να θυμάστε σχετικά με το θέμα αυτό: με την επερχόμενη διεύρυνση, ο πληθυσμός της Ένωσης θα αυξηθεί κατά 30%, η έκταση της Ένωσης θα αυξηθεί κατά 30%, ενώ το ακαθάριστο εγχώριο προϊόν της Ένωσης θα αυξηθεί μόνον κατά 5%.
Για τους λόγους αυτούς, προσδιορίσαμε στην έκθεση μια τρίτη ομάδα χωρών, στην οποία θα συμπεριλαμβάνονται οκτώ από τις υποψήφιες χώρες, οι οποίες είναι οι φτωχότερες και αντιπροσωπεύουν το 16% του πληθυσμού της διευρυμένης Ένωσης.
Το κατά κεφαλήν εισόδημα των χωρών αυτών ισοδυναμεί μόνον με το 40% του κοινοτικού μέσου όρου.
Εκεί βρίσκεται η βασική πρόκληση και η πραγματική αλλαγή.
Συνεπώς, με τη διεύρυνση, το κέντρο βάρους της πολιτικής για τη συνοχή θα μετατεθεί προς την Ανατολική Ευρώπη.
Από τα 105 εκατομμύρια κατοίκους των υποψηφίων χωρών, 98 εκατομμύρια ζουν σε περιοχές όπου το επίπεδο του κατά κεφαλήν ακαθάριστου εγχώριου προϊόντος είναι μικρότερο από το 75% του μέσου όρου της διευρυμένης Ένωσης.
Εν τούτοις, κυρίες και κύριοι βουλευτές, το γεγονός ότι θα εντάξουμε στην Ένωση πολύ φτωχές περιοχές της Ανατολικής Ευρώπης δεν σημαίνει ότι οι φτωχές περιφέρειες της σημερινής Ένωσης, νότιες, βόρειες, κεντρικές, ή οι απομακρυσμένες ή εξόχως απόκεντρες περιφέρειες θα γίνουν ξαφνικά και ως δια μαγείας πλούσιες και ευημερούσες.
Οι περιφέρειες αυτές, οι οποίες εντάσσονται σήμερα στο Στόχο 1, εξακολουθούν να αντιμετωπίζουν προβλήματα, αν και διαπιστώσαμε ότι επετεύχθη πρόοδος.
Πράγματι σημειώθηκε πρόοδος.
Το κατά κεφαλήν εισόδημα των περιφερειών αυτών πλησίασε τον κοινοτικό μέσο όρο.
Αυξήθηκε σε 63% το 1988 και έφθασε το 69% το 1997.
Εν μέρει χάρη στα διαρθρωτικά ταμεία και στο ταμείο συνοχής, οι χώρες της συνοχής γνώρισαν οικονομική ανάπτυξη μεγαλύτερη από τον κοινοτικό μέσο όρο.
Παρόλα αυτά, στο εσωτερικό ενός μεγαλύτερου αριθμού κρατών μελών η τάση δεν είναι προς τη μείωση των διαφορών.
Εξακολουθούν να υπάρχουν ανισότητες, οι οποίες όχι μόνο διατηρούνται αλλά εδραιώνονται.
Η ανεργία σε ορισμένες περιφέρειες είναι υψηλότερη από 20%.
Οι περιφέρειες αυτές έχουν αποκλεισθεί εδώ και πολύ καιρό από την πρόοδο λόγω του απομονωμένου τους χαρακτήρα, ή της απερήμωσης.
Όσον αφορά την απασχόληση των γυναικών, είναι κατά 19 μονάδες μικρότερη από τη απασχόληση των ανδρών.
Αυτές είναι οι διαπιστώσεις που μπορείτε να διαβάσετε, κυρίες και κύριοι βουλευτές, στην έκθεση αυτή, καθώς και την περιγραφή των εδαφικών ανισοτήτων, των θυλάκων φτώχειας, και μάλιστα μερικές φορές μεγάλης φτώχειας, στις πόλεις ή σε ορισμένες αγροτικές περιοχές.
Πώς μπορούμε να απαντήσουμε στις προκλήσεις αυτές;
Κυρίες και κύριοι, πιστεύουμε ότι η πολιτική συνοχής πρέπει να παραμείνει το βασικό στοιχείο του κοινωνικού μοντέλου της Ευρωπαϊκής Ένωσης.
Βρισκόμαστε σε μια Ευρωπαϊκή Ένωση που θέλει να οργανώσει τα συστήματα αλληλεγγύης της.
Αυτό συνεπάγεται τρεις ερωτήσεις σχετικά την πολιτική συνοχής: γιατί, για ποιόν, πώς;
Γιατί;
Μερικές φορές ακούω να λένε "δεν μπορούμε να κάνουμε τα πάντα από τις Βρυξέλλες, πρέπει να ενισχύσουμε τη αρχή της επικουρικότητας."
Είμαι σύμφωνος όσον αφορά την ενίσχυση της αρχής της επικουρικότητας.
Δεν συμφωνώ όμως και δεν πρόκειται να συμφωνήσω με τη μετατροπή της πολιτικής συνοχής σε απλή πολιτική χρηματοδοτικών μεταφορών.
Δεν μπορούμε να αρκεστούμε στην αποστολή επιταγών, δεν μπορούμε να δεχτούμε την επανεθνικοποίηση της πολιτικής συνοχής.
Κι αυτό, διότι διατηρούμε κοινές προτεραιότητες, αληθινές κοινοτικές προτεραιότητες και αποτελεί κοινό μας συμφέρον να αναπτύξουμε με τρόπο διαρκή και ισορροπημένο ένα πλαίσιο αναφοράς για την πολιτική συνοχής.
Στο στάδιο αυτό, η συζήτηση βρίσκεται μόνο στη αρχή της.
Δεν υπάρχει καμία απόφαση να σας ανακοινώσω.
Ίσως απλώς κάποιες σκέψεις.
Μια από τις σκέψεις αυτές βασίζεται στην πείρα που αποκτήσαμε εδώ και περισσότερο από δέκα χρόνια στο πλαίσιο της πολιτικής συνοχής, και η οποία με ωθεί να σκεφτώ ότι υπάρχουν θέματα πιο κρίσιμα, πιο σοβαρά από κάποια άλλα όσον αφορά την ανάπτυξη των εδαφών μας.
Για παράδειγμα, όπως υπενθύμισα, το αστικό πρόβλημα, τα δίκτυα, καθώς και συγκεκριμένα θέματα που αφορούν περιοχές που υστερούν λόγω γεωγραφικών μειονεκτημάτων, της απόστασης, του υψόμετρου και φυσικών μειονεκτημάτων.
Πρέπει επίσης να λάβουμε υπόψη μας τους ανθρώπινους πόρους, καθώς αφορούν την απασχόληση.
Η έκθεσή μας εξετάζει κυρίως κατευθυντήριες γραμμές για τη δημιουργία περισσότερων θέσεων απασχόλησης καλύτερης ποιότητας, για μια καλύτερη κοινωνική ένταξη, για την ισότητα ευκαιριών.
Τέλος, λαμβάνοντας υπόψη τη συζήτηση αυτή, κυρίες και κύριοι βουλευτές, η Επιτροπή πρέπει να είναι έτοιμη, εν ευθέτω χρόνω, να προτείνει στα άλλα θεσμικά κοινοτικά όργανα μια πιο στρατηγική και συνεκτική προσέγγιση της ανάπτυξης των εδαφών της Ένωσης.
Έτσι, ο στόχος της οικονομικής και κοινωνικής συνοχής, που εξακολουθεί να είναι ο στόχος μας θα αποκτούσε μια πιο εδαφική διάσταση και βάση.
Μια πολιτική συνοχής για ποιόν;
Όσον αφορά το θέμα αυτό, έχω δύο πεποιθήσεις, τις οποίες συμμερίζεται ολόκληρη η Επιτροπή.
Η πρώτη πεποίθηση είναι ότι πρέπει να εξακολουθήσουμε να δίδουμε προτεραιότητα στις περιφέρειες που παρουσιάζουν αναπτυξιακή υστέρηση, τόσο όσον αφορά τα μελλοντικά κράτη μέλη, όσο και τα σημερινά κράτη μέλη της Ένωσης.
Αυτός ο προβληματισμός της κατά προτεραιότητα υποστήριξης των λιγότερο ανεπτυγμένων περιφερειών θέτει βέβαια το ερώτημα του επιπέδου στο οποίο θα πρέπει να ορίσουμε το όριο επιλεξιμότητας για τις περιφέρειες που παρουσιάζουν αναπτυξιακή υστέρηση.
Η δεύτερη πεποίθησή μου είναι ότι οι περιφέρειες που παρουσιάζουν αναπτυξιακή υστέρηση δεν είναι οι μόνες που αντιμετωπίζουν δυσκολίες για τις οποίες πρέπει να βρούμε απαντήσεις για τις άλλες περιφέρειες της διευρυμένης Ένωσης.
Εφόσον έχουμε κοινοτικές προτεραιότητες, πρέπει να σκεφτόμαστε τις ενέργειές μας στο σύνολο της Ένωσης, καθώς συχνά στο εσωτερικό ενός κράτους υπάρχουν περιφέρειες πιο πλούσιες από άλλες και μερικές φορές στο εσωτερικό της ίδιας περιφέρειας υπάρχουν ζώνες αποκλεισμού δίπλα σε ζώνες δυναμικής - δηλαδή πρόκειται για την κατάσταση την οποία καταδεικνύει ο έλεγχος των πόλεων που δημοσίευσα πριν από μερικούς μήνες.
Κυρίες και κύριοι, όσον αφορά την εφαρμογή, πιστεύω ότι είναι πιθανότερο να αναθέτουμε αρμοδιότητες στα κράτη μέλη εφαρμόζοντας καλύτερα από ό,τι στο παρελθόν την αρχή της επικουρικότητας υπό τον όρο ότι είμαστε σίγουροι ότι τηρούνται οι κοινοτικές προτεραιότητες, ότι συνεχίζουμε να επικεντρώνουμε την ευρωπαϊκή προσπάθεια σε εκείνους που τη χρειάζονται περισσότερο.
Πώς θα ακολουθήσουμε αυτήν την πολιτική συνοχής;
Στο σημείο αυτό θα ήθελα απλώς να κάνω δύο παρατηρήσεις: περισσότερη αποτελεσματικότητα, καλύτερη διαχείριση - ανέλυσα τις θέσεις μου στην Επιτροπή Περιφερειακής Πολιτικής και Μεταφορών και θα τις αναλύσω στην Επιτροπή Ελέγχου του Προϋπολογισμού - αλλά και μια αξιόπιστη πολιτική με φιλοδοξίες - τις ανέφερα - και τα απαραίτητα μέσα.
Δεν θελήσαμε να προβούμε σε αξιολογήσεις και δημοσιονομικές προβλέψεις.
Θα ήταν πολύ νωρίς και θα ήταν σαν να ξεκινούσαμε από το τέλος.
Ας μιλήσουμε κατ' αρχάς για στόχους, για την ουσία και για τις ευρωπαϊκές προτεραιότητες.
Στη συνέχεια, θα πρέπει να βρούμε τα μέσα για να υπηρετήσουμε τις προτεραιότητες αυτές.
Το μόνο που παρατηρώ, και θα ήθελα να πω στο Σώμα, είναι ότι το 1999, αποφασίσθηκαν ορισμένα πράγματα στο Βερολίνο.
Αυτό που κυρίως αποφασίσθηκε ήταν ότι το 2006, στο τέλος αυτής της περιόδου προγραμματισμού, όταν προσθέσετε τα μέσα που δόθηκαν στα διαρθρωτικά ταμεία, στο ταμείο συνοχής, στα προενταξιακά κονδύλια - ειδικά στο Μέσο Προενταξιακών Διαρθρωτικών Πολιτικών (ISPA) - και στις πιστώσεις που ενεγράφησαν στο αποθεματικό για να αντιμετωπισθούν οι πρώτες προσχωρήσεις πριν το 2006, καταλήγουμε σε συνολικό ποσό που θα αντιστοιχεί στο 0,45% του κοινοτικού ΑΕγχΠ.
Αυτός ο αριθμός είναι για μένα σημείο αναφοράς.
Είναι σημαντικός αριθμός για τις δημοσιονομικές συζητήσεις που θα κάνουμε μεταξύ μας και με τα κράτη μέλη όταν έλθει η στιγμή.
Κυρίες και κύριοι, όποιο και αν είναι το επίπεδο των δαπανών σε σχέση με την αύξηση των ανισοτήτων, πιστεύω ότι μπορώ να πω πως μια πολιτική συνοχής μπορεί να είναι αξιόπιστη μόνον στο μέτρο που διαθέτει επαρκή μέσα.
Όποιο και αν είναι το επίπεδο των διαρθρωτικών δαπανών, το σημαντικό είναι το περιεχόμενο των άλλων κοινοτικών πολιτικών να είναι επίσης ευνοϊκό για τη συνοχή όπως συνιστά η Συνθήκη.
Αναλύοντας τη συμβολή των άλλων κοινοτικών πολιτικών, βλέπουμε ότι πρέπει να υπάρξει πρόοδος, ιδιαίτερα προκειμένου να βρούμε καλύτερες συνεργίες.
Αναφέρομαι στην κοινή γεωργική πολιτική.
Κυρίες και κύριοι, σας ευχαριστώ για την προσοχή σας.
Πριν απαντήσω στις ερωτήσεις σας, θα ήθελα να πω ότι η έκθεση αυτή δεν παρουσιάζει σταθερές και οριστικές κατευθυντήριες γραμμές.
Δεν προτείνει αποφάσεις.
Απλώς ανοίγει τη συζήτηση.
Είναι ένα εργαλείο πληροφόρησης και αξιολόγησης, μια "φωτογραφία" της Ένωσης των 27 για πρώτη φορά.
Τέλος, στην έκθεση αυτή θέτουμε ερωτήσεις και κάνουμε ορισμένες συστάσεις.
Θα είμαστε πολύ πιο συγκεκριμένοι στην τρίτη έκθεση το 2004, η οποία θα προηγείται κατά πολύ μικρό χρονικό διάστημα της στιγμής των αποφάσεων σχετικά με την καινούργια ατζέντα.
Πιστεύω απλώς ότι αυτή η συζήτηση σχετικά με την πολιτική συνοχής και η έκθεση αυτή αποδεικνύουν ότι αυτή η πολιτική συνοχής υπήρξε αποτελεσματική και χρήσιμη, σύμφωνα με τους στόχους της Συνθήκης.
Περισσότερη ευρωπαϊκή ενότητα, μεγαλύτερη αλληλεγγύη μεταξύ των ευρωπαϊκών λαών, σεβασμός της ποικιλομορφίας των ευρωπαϊκών εδαφών.
Αυτά εξακολουθούν να είναι ο στόχος μας.
Η συζήτηση για τη συνοχή αποτελεί τμήμα της μεγάλης συζήτησης για το μέλλον της Ευρωπαϊκής Ένωσης, η οποία ξεκίνησε στη Νίκαια και στην οποία θα συμμετάσχουμε.
Μπορείτε να βασίζεσθε σε εμάς τα επόμενα τρία χρόνια, πριν τη νέα διακυβερνητική διάσκεψη του 2004, όσον αφορά αυτήν την πολύ σημαντική συζήτηση και ιδιαίτερα όσον αφορά τη συζήτηση σχετικά με την ιδέα που έχουμε για την Ευρωπαϊκή Ένωση, την ιδέα για το επίπεδο αλληλεγγύης μεταξύ των λαών και των περιοχών.
Σας ευχαριστώ και σας διαβεβαιώνω ότι η Ευρωπαϊκή Επιτροπή δεσμεύεται όσον αφορά το ρόλο του Κοινοβουλίου στις συζητήσεις αυτές.
(Χειροκροτήματα)
Κύριε Επίτροπε, ως πρόεδρος της Επιτροπής Περιφερειακής Πολιτικής, θα ήθελα να σας πω ότι η έκθεση για την συνοχή είναι πραγματικά μια πολύ καλή βάση για συζήτηση, και την συζήτηση αυτή θα την κάνουμε στην Επιτροπή της Περιφερειακής Πολιτικής πολύ γρήγορα και πολύ σφαιρικά, θέλω να πιστεύω.
Τώρα, ως βουλευτής, θέλω να σας πω ότι από την έκθεση για την συνοχή αποδεικνύεται ότι υπήρξε μια σχετική βελτίωση στην προσπάθεια να πετύχουμε οικονομική και κοινωνική συνοχή στην Ευρωπαϊκή Ένωση, είχαμε καλύτερα αποτελέσματα στους οικονομικούς δείκτες, λιγότερο καλά, όπως και εσείς μας είπατε, στους κοινωνικούς δείκτες.
Αλλες χώρες εκμεταλλεύτηκαν καλύτερα τις ευκαιρίες που τους παρασχέθηκαν, όπως η Ιρλανδία π.χ., άλλες χώρες εκμεταλλεύτηκαν λιγότερο τις ευκαιρίες.
Αρα το μήνυμα το οποίο πρέπει να στείλουμε σήμερα από εδώ είναι ότι χρειάζεται πιο αποτελεσματική διαχείριση εκ μέρους όλων, ιδίως εκ μέρους των κρατών μελών και των περιφερειών και, βεβαίως, να υπάρξουν κίνητρα, όπως είναι άλλωστε το αποθεματικό αποτελεσματικότητας, προκειμένου να γίνει πιο αποτελεσματική αξιοποίηση των χρημάτων των ευρωπαίων φορολογουμένων.
Τώρα, προφανώς συμφωνώ ότι θα πρέπει να δοθεί έμφαση στις φτωχότερες περιφέρειες και χώρες της Ευρωπαϊκής Ένωσης από εδώ και πέρα και από το 2006 και πέρα.
Μην ξεχνάμε όμως κάτι που είναι σημαντικό: οι χώρες που είναι σήμερα φτωχότερες δεν πρόκειται να γίνουν πλουσιότερες επειδή, απλώς και μόνο, ο μέσος όρος του κατά κεφαλήν ΑΕΠ της Ευρωπαϊκής Ένωσης θα πέσει τεχνητά λόγω της διεύρυνσης.
Είναι ένα στοιχείο το οποίο θα πρέπει να έχουμε υπόψη μας ούτως ώστε να μην οδηγηθούμε σε εσφαλμένες πολιτικές.
Κατά συνέπεια, νομίζω ότι είναι σωστό να υπάρξει συγκέντρωση των πόρων, είναι σωστό να υπάρξει καλύτερη αξιοποίηση των πόρων, είναι σωστό να υπάρξει σωστότερη διαχείριση από πλευράς και της Επιτροπής και των κρατών μελών και των περιφερειών, αλλά από εκεί και πέρα δεν πρέπει να ξεχνάμε ένα βασικό στοιχείο: ότι θα χρειαστεί να μοιράσουμε την πίττα σε περισσότερα κομμάτια μετά την διεύρυνση και, κύριε Επίτροπε, για μένα είναι αποφασιστικής σημασίας το ότι θα πρέπει να υπάρξει αύξηση της πίττας, αύξηση των πόρων που θα διατίθενται στα διαρθρωτικά ταμεία από το 2006 και πέρα.
Και θα ήθελα να ακούσω την άποψή σας επα αυτών.
.
(FR) Κύριε πρόεδρε Χατζηδάκη, συμμερίζομαι φυσικά τις προβλέψεις σας.
Θα τις έθετα στο ίδιο πνεύμα και στην ίδια βάση όπως και εσείς.
Θα ήθελα να αναφέρω στο Σώμα ότι εάν οι δώδεκα υποψήφιες χώρες εντάσσονταν τώρα στην Ένωση, ο μέσος όρος του κοινοτικού Ακαθάριστου Εγχώριου Προϊόντος (ΑΕγχΠ) θα σημείωνε πτώση 18 μονάδων.
Πράγμα που θα είχε ως συνέπεια, μαθηματική και αυτόματη, οι περιοχές οι οποίες πάντα αντιμετώπιζαν δυσκολίες να βρεθούν ξαφνικά σε υψηλότερη θέση, συνεπώς θα ήταν άδικο.
Πρέπει να βρούμε μια απάντηση για τις περιοχές εκείνες που αυτομάτως θα βρίσκονταν πάνω από αυτόν τον κοινοτικό μέσο όρο.
Λέτε, κύριε Χατζηδάκη, ότι χρειάζονται περισσότερα χρήματα.
Στο στάδιο αυτό, δεν μπορώ να εκφράσω παρά μόνο την προσωπική μου άποψη.
Δεν βρισκόμαστε ακόμη στο σημείο συζήτησης των μελλοντικών χρηματοδοτικών προοπτικών.
Απλώς σας έδωσα μια ένδειξη.
Και πάλι, εξέφρασα την προσωπική μου άποψη.
Πιστεύω ότι το ποσοστό του 0,45 % του κοινοτικού ΑΕγχΠ το οποίο θα φθάσουμε το 2006 στο πλαίσιο των αποφάσεων του Βερολίνου, εάν προσθέσουμε τα διαρθρωτικά ταμεία, το ταμείο συνοχής, τα προενταξιακά κονδύλια, τα προγράμματα SAPARD, PHARE, ISPA, και τις πιστώσεις που θα εγγραφούν στο αποθεματικό για να αντιμετωπισθούν οι πρώτες προσχωρήσεις το 2004, για παράδειγμα, όλα αυτά αθροιζόμενα αντιπροσωπεύουν το 0,45 % του ΑΕγχΠ.
Για μένα, αυτό είναι ένα σημείο αναφοράς.
Και για να προχωρήσω, ειλικρινά πιστεύω ότι εάν έχουμε δώδεκα νέες χώρες στην κατάσταση στην οποία βρίσκονται σήμερα, δεν θα μπορέσουμε να ακολουθήσουμε αξιόπιστη πολιτική με ένα ποσοστό μικρότερο του προαναφερθέντος.
Αυτά μπορώ να πω σήμερα.
Κυρία Πρόεδρε, θα ήθελα να ευχαριστήσω τον Επίτροπο για τον ανοικτό τρόπο με τον οποίο επέλεξε να παρουσιάσει την έκθεσή του στην Ολομέλεια.
Είναι η αρχή μιας συζήτησης - μιας ειλικρινούς συζήτησης - στην οποία θέλουμε να εμπλακούμε ως κοινοβουλευτικοί.
Ο Επίτροπος και ο κ. Χατζηδάκης είπαν ότι οι διαφορές μεταξύ των περιφερειών θα γίνουν δυο φορές μεγαλύτερες.
Η πρόκληση για την επίτευξη συνοχής είναι μεγαλύτερη: έχουμε μια άνευ προηγουμένου επέκταση της Ένωσης και παρόλα αυτά έχουμε ακόμη φτωχές περιφέρειες.
Υπάρχει ένα ζήτημα πολλών εκατομμυρίων ευρώ το οποίο είναι, για να χρησιμοποιήσω τα λόγια ενός Γάλλου πρώην προέδρου της Επιτροπής: "Έχουμε τα μέσα να ανταποκριθούμε στις φιλοδοξίες μας;"
Αυτό δεν σημαίνει ότι τα μέσα πρέπει να είναι οικονομικά, αλλά ότι πρέπει επίσης να κοιτάξουμε και άλλες πολιτικές.
Είναι σαφές ότι θα υπάρξει ένα ανώτατο όριο στις δημοσιονομικές συνεισφορές.
Ως εκ τούτου, ζητώ από εσάς Επίτροπε Barnier και από τους συναδέλφους σας, να εξετάσετε τις ευκαιρίες που προσφέρουν άλλες πολιτικές, συγκεκριμένα τα πραγματικά και απτά οφέλη από την ανάμιξη του ιδιωτικού τομέα στην αναγέννηση των περιφερειών μας.
Μπορείτε να είστε βέβαιος, Επίτροπε, ότι θα υιοθετηθεί μια φωτισμένη προσέγγιση ιδιαίτερα από τον κ. Monti, τον Επίτροπο που είναι αρμόδιος για τον ανταγωνισμό, προκειμένου να διασφαλίσουμε ότι θα έχουμε καινοτόμες προσεγγίσεις του ιδιωτικού τομέα που θα μειώσουν τις διαφορές μεταξύ των περιφερειών σε όλη την Ένωση;
.
(FR) Σας ευχαριστώ, κυρία McCarthy, για την εκτίμησή σας και σας διαβεβαιώνω για τη στάση της Επιτροπής και εμού προσωπικώς όσον αφορά τη συμμετοχή μας όχι μόνον εδώ, αλλά και στα εθνικά κοινοβούλια και στις περιφέρειες και με τις περιφέρειες με όσο το δυνατόν πιο αποκεντρωμένο τρόπο σε αυτή τη σημαντική συζήτηση.
Ολόκληρη η ομάδα μου της Γενικής Διεύθυνσης θα δεσμευθεί για την παρουσίαση του απολογισμού της αξιολόγησης της κατάστασης και θα ξεκινήσει το διάλογο κατά τα επόμενα δύο έτη, με τρόπο εξαιρετικά διαφανή και ανοικτό.
Η σημερινή δαπάνη ανέρχεται σε περίπου τριάντα δισεκατομμύρια ετησίως.
Επανέλαβα στον κ. Χατζηδάκη τις σκέψεις μου για το κατώτατο όριο, το οποίο θα ήταν δύσκολο να μειωθεί χωρίς να χάσει την αξιοπιστία της αυτή η πολιτική.
Επίσης, όπως κι εσείς κυρία McCarthy, πιστεύω ότι αυτή η ευρωπαϊκή πολιτική πρέπει να χρησιμεύσει ως μοχλός για άλλες προσπάθειες και άλλες συνέργειες.
Για το λόγο αυτό, αποδίδω ιδιαίτερη σημασία στην εταιρική σχέση, στον εκσυγχρονισμό των ιδιωτικών ταμείων, στην παρέμβαση της Ευρωπαϊκής Τράπεζας Επενδύσεων που είναι εταίρος μας.
Κατανοώ επίσης την ανησυχία σας σχετικά με την καλύτερη συνεκτικότητα με την πολιτική του ανταγωνισμού, για την οποία υπεύθυνος είναι ο Mariσ Monti.
Πρέπει να βρούμε μια οδό που να συνδυάζει το σεβασμό της Συνθήκης, ειδικά όσον αφορά τους κανόνες ανταγωνισμού, και την περιφερειακή πολιτική.
Κυρία McCarthy, απλώς εκφράζω την πεποίθησή μου ότι δεν θα χτίσουμε την αλληλεγγύη και τη συνοχή στην Ευρώπη βασιζόμενοι μόνον στους νόμους της αγοράς, στην προσφορά και τη ζήτηση ή σε μια απλή πολιτική δημοσιονομικών μεταφορών.
Δεν πιστεύω ότι η φιλελευθεροποίηση από μόνη της μπορεί να έχει ως αποτέλεσμα οι πιο φτωχές περιοχές να σταματήσουν να είναι οι πιο φτωχές και να μειώσουν την απόσταση που τις χωρίζει από τις πιο πλούσιες.
Για το λόγο αυτό, θα αγωνισθώ ώστε να συνεχίσει να υπάρχει δημόσια ευρωπαϊκή παρέμβαση.
Κύριε Πρόεδρε, κύριε Επίτροπε, επιτρέψτε μου να σας ευχαριστήσω θερμά και εκ μέρους της ομάδας μου για την εξαιρετική αυτή έκθεση, η οποία θα δώσει βέβαια το έναυσμα για μια σοβαρή αλλά και επίμαχη συζήτηση.
Γι' αυτό θέλω ήδη από τώρα να εντείνω λίγο τη συζήτηση αυτή με μια διπλή ερώτηση: το σημερινό σύστημα ισχύει κατ' αρχήν έως το 2006.
Όταν διαπραγματευόμαστε με τα υποψήφια κράτη με στόχο την ένταξή τους στην ΕΕ το 2004/2005, πώς μπορούμε να τους εξηγήσουμε ότι, έστω κι αν προσχωρήσουν με τις σημερινές προϋποθέσεις, δεν μπορούν να αναμένουν ότι το σύστημα θα διατηρηθεί όπως έχει, ότι δηλαδή οποιεσδήποτε κι αν είναι οι συνθήκες υπό τις οποίες θα προσχωρήσουν τώρα στην ΕΕ, θα πρέπει να προσαρμοσθούν σε μια τροποποιημένη πολιτική συνοχής;
Δεύτερον, ίσως να μπορείτε να αμβλύνετε λίγο τους φόβους που επικρατούν σε ορισμένες περιφέρειες, αν μας εξηγούσατε - οποιαδήποτε κι αν είναι τα ανώτατα όρια που θα θέσουμε - πώς, οι περιφέρειες που ενδέχεται να λαμβάνουν λιγότερο σημαντική υποστήριξη μετά το 2007, δεν θα στερηθούν της υποστήριξης και της αλληλεγγύης από τη μια στιγμή στην άλλη.
Πώς μπορούμε να τους δώσουμε τη δυνατότητα - όπως συμβαίνει ήδη με το σύστημα phasing out - να επιτύχουν σταδιακά την ανάπτυξή τους, χωρίς να αποκλεισθούν αμέσως από το σύστημα;
Ίσως θα μπορούσατε να διασκεδάσετε ορισμένους φόβους με την απάντησή σας.
.
(FR) Κύριε Jarzembowski, ευχαριστώ για την ερώτηση αυτή, η οποία πράγματι είναι βασική, όταν μιλάμε για λεφτά.
Εν τούτοις, διευκρινίζω ότι όσον αφορά τις νέες προσχωρήσεις που θα πραγματοποιηθούν πιθανόν πριν από το 2006, στο Βερολίνο προβλέφθηκαν στις χρηματοδοτικές προοπτικές περίπου 39,5 δισεκατομμύρια για να επιτρέψουμε στις υποψήφιες χώρες να αποκτήσουν πρόσβαση στην τρέχουσα πολιτική συνοχής, αλλά βέβαια μετά το 2006 θα έχουν δικαίωμα όπως και τα σημερινά κράτη μέλη σε μια πολιτική η οποία θα είναι πιθανόν διαφορετική.
Όσον αφορά τις περιφέρειες οι οποίες κινδυνεύουν να βρεθούν αυτομάτως πάνω από το όριο, απλώς και μόνο επειδή θα ενταχθούν στην Ένωση πολύ φτωχές χώρες, στην έκθεση αναφέρω τέσσερις πιθανότητες τις οποίες και θα υπενθυμίσω.
Η πρώτη είναι να διατηρήσουμε με σκληρότητα αυτό το όριο του 75 % του κοινοτικού ΑΕγχΠ, το οποίο είναι το σημερινό όριο κάτω από το οποίο οι περιφέρειες έχουν το δικαίωμα να ενταχθούν στο Στόχο 1 και επομένως να δέχονται περισσότερες πιστώσεις.
Η δεύτερη ιδέα είναι να συνδυάσουμε αυτό το όριο του 75 % με μια πολιτική σταδιακής κατάργησης, συγκεκριμένης διάρκειας και με ένα σημαντικό κονδύλι για να διευκολύνουμε τη μετάβαση για τις περιοχές που θα βρίσκονταν ξαφνικά πάνω από το όριο.
Μια τρίτη πιθανότητα είναι να αυξήσουμε το όριο πάνω από το 75 %, ούτως ώστε να υπάρχουν περισσότερες επιλέξιμες περιφέρειες.
Εάν ακολουθήσουμε τη λύση αυτή, πιθανόν να τεθεί ζήτημα χρημάτων.
Η τέταρτη ιδέα είναι να έχουμε δύο όρια, ένα όριο για τις σημερινές περιφέρειες της Ένωσης και ένα όριο για τις περιφέρειες των χωρών που θα ενταχθούν στην Ένωση.
Δεν μπορώ, δεν θέλω να επιλέξω.
Είμαι εδώ για να σας ακούσω.
Θα ακούσω αυτά που έχουν να πουν τα κράτη μέλη, οι βουλευτές, οι αιρετοί εκπρόσωποι των περιφερειών αυτών.
Ωστόσο, θα πρέπει να επιλέξουμε την οδό που θα ακολουθήσουμε μεταξύ των τεσσάρων αυτών πιθανοτήτων.
Κύριε Πρόεδρε, κύριε Επίτροπε, είπατε ότι, στο μέλλον, το επίκεντρο της πολιτικής συνοχής θα είναι η Κεντρική και Ανατολική Ευρώπη και ότι μια τέτοια πολιτική συνοχής θα είναι δυνατή μόνο αν διατεθoύν επαρκείς πόροι.
Συμφωνείτε με την άποψή μου, ότι χρειάζεται επίσης και επαρκής χρόνος, διότι γνωρίζουμε βέβαια εκ πείρας ότι η ανάπτυξη περιφερειών απαιτεί και χρόνο;
Πώς μπορούμε να βασιστούμε στη δέσμευση της Επιτροπής ότι θα αξιοποιήσει και τα δύο μέσα - χρόνο και πόρους - για να προετοιμάσει προληπτικά τη συνοχή;
Για το 2002 διατίθενται 4 δις ευρώ για την κατηγορία VIII.
Δεν θα ήταν σκόπιμο να αξιοποιηθεί το ποσό αυτό, ήδη πριν από την ένταξη των υποψήφιων κρατών, για την επίτευξη του στόχου της συνοχής στην Κεντρική και Ανατολική Ευρώπη;
Ποια είναι η θέση σας σχετικά;
.
(FR) Κυρία Schroedter, όντως χρειάζεται χρόνος.
Στην έκθεση ανέφερα ότι για τα κράτη μέλη της Ένωσης που αντιμετωπίζουν τις περισσότερες δυσκολίες, τις περιφέρειες με τη μεγαλύτερη υστέρηση, η υστέρηση αυτή θα μειωθεί μετά από μια γενιά.
Έδειξα, με τρόπο αναγκαστικά λίγο γενικό, ότι η υστέρηση αυτή θα μειωθεί μετά από δύο γενιές για τις χώρες που θα ενταχθούν στην Ένωση γύρω στο 2004-2005.
Συμφωνώ μαζί σας όσον αφορά τη διαπίστωση ότι η επιτυχία της διεύρυνσης και η αποτελεσματική ένταξη των χωρών αυτών εξαρτάται από τη σωστή προετοιμασία της ένταξης.
Για το λόγο αυτό αποδίδω ιδιαίτερη σημασία, όπως και οι συνάδελφοί μου κ. Verheugen και κ. Fischler, οι οποίοι είναι υπεύθυνοι για το πρόγραμμα PHARE και για το πρόγραμμα SAPARD, ενώ εγώ είμαι υπεύθυνος για το πρόγραμμα ISPA για το περιβάλλον και τις μεταφορές, στη σωστή χρήση των χρημάτων αυτών, στη χρήση ενός τμήματος της τεχνικής βοήθειας που συνδέεται με τα κονδύλια αυτά για την κατάρτιση τοπικών στελεχών.
Εκεί έγκειται η αληθινή αδυναμία των υποψηφίων χωρών που έχουν εξαιρετικά νέες περιφέρειες.
Οι νομαρχίες στην Πολωνία χρονολογούνται εδώ και δύο μόνον χρόνια.
Επομένως, πρέπει να ενισχύσουμε τα τοπικά στελέχη μέσω των διαρθρωτικών ταμείων.
Εξ άλλου, δράττομαι όλων των ευκαιριών για να καλέσω τους οργανισμούς τοπικής αυτοδιοίκησης της σημερινής Ένωσης να πραγματοποιήσουν αδελφοποιήσεις, αποκεντρωμένες συνεργασίες με τις περιφέρειες των υποψηφίων χωρών, για να υπάρξει ανθρώπινη συνεργασία καλύτερα παρακολουθούμενη στο επίπεδο κάθε οργανισμού τοπικής αυτοδιοίκησης.
Επομένως, αποδίδουμε ιδιαίτερη σημασία στη καλύτερη δυνατή χρησιμοποίηση αυτών των προενταξιακών κονδυλίων.
Δεν μπορώ να δεσμευθώ, αγαπητή κυρία, σχετικά με το πως θα χρησιμοποιήσουμε τα χρήματα που έχουν εγγραφεί στο αποθεματικό μετά το 2002 - ανέφερα σαράντα περίπου δισεκατομμύρια - εάν οι χώρες αυτές δεν ενταχθούν στην Ένωση το 2002: προς το παρόν τα χρήματα αυτά υπάρχουν για να αντιμετωπισθούν οι προσχωρήσεις.
Ήδη όμως, με αφορμή την ερώτησή σας, θα ήθελα να υπενθυμίσω ότι διαθέτουμε προενταξιακά μέσα με τα οποία μπορούμε να αναλάβουμε προληπτικά δράση ούτως ώστε, όταν έλθει η ώρα, οι προσχωρήσεις να είναι επιτυχείς.
Κύριε Επίτροπε, συμφωνώ ότι δεν υπάρχει ένωση χωρίς οικονομική και κοινωνική συνοχή, και ότι χωρίς μέσα δεν υπάρχει συνοχή.
Επίσης συμφωνώ ότι τα διαρθρωτικά ταμεία που χρησιμοποιούνται αποδείχθηκαν αποτελεσματικά και θετικά.
Γι' αυτό, η ερώτησή μου είναι συγκεκριμένα η εξής: Είναι δυνατή η διεύρυνση χωρίς μια επιπρόσθετη προσπάθεια εκ μέρους της Ευρωπαϊκής Ένωσης - από τη στιγμή των πρώτων προσχωρήσεων - πέρα από αυτό το δημοσιονομικό απόθεμα;
Κατά δεύτερον, οφείλω να πω, κύριε Επίτροπε, ότι υπάρχει αναστάτωση σε ορισμένες ευρωπαϊκές περιοχές και μερικές από τις απαντήσεις σας δεν είναι καθησυχαστικές, αν και είναι αλήθεια ότι βρισκόμαστε στο πλαίσιο ενός πολύ ταχέος διαλόγου.
Όμως ακριβώς για τον λόγο αυτό πιστεύω ότι είναι αναγκαίο να διευκρινίσω κάτι ακόμη.
Είπατε ότι πρέπει να βρεθεί μία λύση για τις περιφέρειες εκείνες που, επί του παρόντος, λαμβάνουν κονδύλια, ιδιαίτερα του Στόχου 1.
Επιθυμώ να είστε πιο ακριβής, κύριε Επίτροπε.
Τι θα γίνει, κατά τη γνώμη σας, με την Καστίλη-Λα Μάντσα, την Εξτρεμαδούρα, την Ανδαλουσία, τη Γαλικία, τις περιφέρειες της Πορτογαλίας και της Ελλάδας, τα "Lδnder» που μόλις εισήλθαν στον Στόχο 1;
Ας είμαστε συγκεκριμένοι, διότι η αναστάτωση σ' αυτές τις περιοχές θα αποφευχθεί μόνο μέσω της σαφήνειας.
.
(FR) Κύριε Izquierdo Collado, δεν γνωρίζω σήμερα όλες τις απαντήσεις και εξάλλου εάν τις γνώριζα, θα μπορούσατε να μου το προσάψετε.
Ξεκινάμε μια συζήτηση.
Το ύψος της χρηματοδότησης είναι σαφές.
Οι κανόνες έχουν καθορισθεί.
Δόθηκαν διαβεβαιώσεις σε όλες αυτές τις περιφέρειες της Ένωσης για την περίοδο μέχρι το 2006.
Θέλησα να πω την αλήθεια, γιατί δεν μπορούμε να μιλάμε για τη διεύρυνση, τη μεγάλη Ευρωπαϊκή Ένωση, την υποδοχή των αδελφών λαών από την Ανατολική Ευρώπη και να μην κοιτάμε τους αριθμούς ως έχουν.
Η έκθεση αυτή λέει την αλήθεια.
Και δεν περίμενα το 2005 για να πω την αλήθεια και για να θέσω τα ζητήματα για τα οποία θα πρέπει να ληφθούν αποφάσεις, όταν έρθει η ώρα, από τους αρχηγούς κρατών και κυβερνήσεων και από το Κοινοβούλιο.
Υπάρχει λοιπόν πρόβλημα.
Αυτό δεν σημαίνει ότι πρέπει να πανικοβαλλόμαστε.
Θα ήθελα επίσης να πω ότι όσον αφορά τη συγκεκριμένη ερώτηση που θέσατε, όσον αφορά τις σημερινές περιφέρειες της Ένωσης, την Εξτρεμαδούρα, τη νότια Ιταλία, κάποια ομόσπονδα κράτη της πρώην Ανατολικής Γερμανίας, εξαρτάται από το επίπεδο εισοδήματος γύρω στο 2005-2006.
Γνωρίζω όμως ότι εάν διατηρήσουμε, όπως επιθυμώ διότι είναι αντικειμενικό, το κριτήριο του κατά κεφαλήν εισοδήματος, ο μέσος όρος του κοινοτικού ΑΕγχΠ θα μειωθεί λόγω της διεύρυνσης.
Θα μειωθεί περισσότερο ή λιγότερο, κύριε Izquierdo Collado, ανάλογα με το αν οι δώδεκα χώρες ενταχθούν στην Ένωση ταυτοχρόνως ή όχι.
Επομένως, δεν πρέπει να πανικοβαλλόμαστε.
Ίσως να υπάρξει μια πτώση μικρότερη από αυτή των 18 μονάδων την οποία ανέφερα προηγουμένως.
Αυτό που αληθεύει είναι ότι ορισμένες περιφέρειες που εντάσσονται σήμερα στο Στόχο 1 και οι οποίες έχουν ένα καλό επίπεδο ανάπτυξης, το οποίο όμως εξακολουθεί να υπολείπεται του μέσου όρου, κινδυνεύουν να βρεθούν πάνω από το νέο μέσο όρο.
Συνεπώς, πρέπει να βρούμε μια απάντηση.
Εγώ ο ίδιος είπα ότι οι περιφέρειες αυτές δεν πρόκειται να γίνουν ξαφνικά πλούσιες επειδή θα ενταχθούν στην Ένωση οι χώρες της Ανατολικής Ευρώπης.
Πρέπει να βρούμε μα ουσιαστική απάντηση για τις περιφέρειες αυτές, να συνεχίσουμε να τις ενισχύουμε και ανέφερα διάφορους τρόπους.
Ένας από αυτούς θα ήταν, για παράδειγμα, να έχουμε μια χρηματοδότηση όπως είχαμε για την Ιρλανδία και για άλλες περιφέρειες, και να χρησιμοποιήσουμε τη σταδιακή κατάργηση για να επιτρέψουμε τη μετάβαση, ιδίως για τις περιφέρειες που θα βρεθούν πολύ κοντά σε αυτόν το μέσο όρο και ακόμα θα συνεχίσουν να υπάρχουν, κατά πάσα πιθανότητα αν κοιτάξει κανείς τους χάρτες της έκθεσης - κοιτάξτε καλά τους χάρτες - στην Ισπανία, στην Πορτογαλία, στην Ελλάδα, ακόμη και στην Ιταλία, ακόμη και με το νέο μέσο όρο, πολύ φτωχές περιφέρειες στη σημερινή Ένωση.
Για τις ενδιάμεσες περιφέρειες πρέπει να βρούμε μια απάντηση, η οποία θα είναι κατά μεγάλο μέρος χρηματοδοτική, και εγώ θα ήθελα να θέσω τα κατάλληλα ερωτήματα, ούτως ώστε να μπορέσω να βρω τις κατάλληλες απαντήσεις όταν έλθει η ώρα.
.
(FR) Κύριε Paolo Costa, μόλις υπογράμμισα έντονα και συγχωρήστε με για την επανάληψη, ότι θέλησα να ξεκινήσω τη συζήτηση αυτή σήμερα, αρκετά νωρίς, ούτως ώστε να μπορέσουμε να μιλήσουμε για την ουσία των πραγμάτων, για την ιδέα που έχουμε για την Ευρώπη, η οποία δεν είναι μόνον ένα σουπερμάρκετ, αλλά μια κοινότητα.
Θα ήθελα να μιλήσουμε για την αλληλεγγύη και να συμφωνήσουμε όσον αφορά τους πολιτικούς στόχους.
Εφόσον συμφωνήσουμε για τους στόχους και τις προτεραιότητες και τη γραμμή που θα ακολουθήσουμε, πρέπει να βρούμε τα μέσα.
Επομένως, ένας άσχημος τρόπος να ξεκινήσουμε τη συζήτηση αυτή θα ήταν να μιλήσουμε για χρήματα τώρα.
Γνωρίζω καλά ότι θα μιλήσουμε την κατάλληλη στιγμή.
Αυτό είναι το πρώτο σημείο.
Όσον αφορά το δεύτερο σημείο, την αλληλεγγύη, πιστεύω ότι πρέπει να συνεχίζει να ασκείται μέσω των κρατών.
Γνωρίζετε καλά ότι υπάρχουν κράτη που εισφέρουν περισσότερα από όσα εισπράττουν, ενώ άλλα το αντίθετο.
Επομένως, μου φαίνεται ότι αυτή η ανακατανομή είναι αρκετά δίκαιη και αρκετά αποτελεσματική.
Τρίτον, σας ευχαριστώ για το γεγονός ότι στην πρώτη σας παρέμβαση αναφέρατε ότι η διεύρυνση εμπεριέχει, όπως κι εγώ πιστεύω, προβλήματα και κινδύνους, αλλά και δυνατότητες και ευκαιρίες.
Εάν δούμε τι συνέβη τα τελευταία είκοσι χρόνια στην Ισπανία, στην Πορτογαλία ή στην Ελλάδα, είμαι πεπεισμένος, και δράττομαι κάθε ευκαιρίας για να το αναφέρω στις δημόσιες συζητήσεις στις οποίες συμμετέχω, ότι τελικά σε κάθε διεύρυνση μεσοπρόθεσμα και μακροπρόθεσμα υπάρχουν περισσότερες δυνατότητες και ευκαιρίες από ό,τι κίνδυνοι και προβλήματα.
Δεν είναι προς συμφέρον μας, πέραν της ηθικής και της πολιτικής, να αφήσουμε αβοήθητους λαούς που ζουν μέσα στη φτώχεια.
Η φτώχεια, όταν βρίσκεται δίπλα μας, όπως συμβαίνει με τις χώρες της Ανατολικής Ευρώπης, ή την Αλβανία, ή τα Βαλκάνια, έχει πάντα τα ίδια αποτελέσματα.
Όταν οι άνθρωποι πεινούν, μεταναστεύουν.
Όταν ζουν μέσα στην αθλιότητα, γίνονται εύκολο θήραμα των εθνικιστικών συρράξεων, των πολέμων, των λαθρεμπορίων, της μαφίας.
Είναι προς συμφέρον μας, πέραν της ηθικής και της πολιτικής, να πραγματοποιήσουμε τη διεύρυνση αυτή και να πληρώσουμε το τίμημα να μοιραζόμαστε την πρόοδο.
Σας ευχαριστώ που μου δώσατε την ευκαιρία να πω ότι αυτή η συζήτηση πρέπει επίσης να αποδείξει ότι σε αυτήν τη μεγάλη πρόκληση της διεύρυνσης υπάρχουν περισσότερες ευκαιρίες από ό,τι κίνδυνοι.
Κύριε Πρόεδρε, κύριε Επίτροπε, δεν είχα ακόμη την ευκαιρία να διαβάσω την έκθεση, ωστόσο στην πρώτη έκθεση σχετικά με τη συνοχή ήταν σαφές ότι η κοινή γεωργική πολιτική δεν συνέβαλε στη συνοχή της Ευρωπαϊκής Ένωσης.
Η μεταρρύθμιση της Ατζέντα 2000 περιορίστηκε στη διατήρηση του status quo στην ΚΓΠ.
Και ερωτώ τον κύριο Επίτροπο αν μπορεί να μας πει κάτι σχετικά με τα συμπεράσματα αυτής της έκθεσης για την ίδια αυτή ΚΓΠ;
Κύριε Πρόεδρε, η δική μου παρέμβαση προς τον κύριο Επίτροπο θα είναι πιο απλή.
Λοιπόν πολύ σύντομα θα ήθελα να του προτείνω να προβλέψει άλλα κριτήρια κατανομής αντί του αυστηρού ύψους του ΑΕγχΠ και του ποσοστού ανεργίας.
Δεν πρέπει να λάβουμε υπόψη μας τη συγκέντρωση του πληθυσμού, την κατανομή του, το δυναμικό του ή όχι όσον αφορά τις νέες τεχνολογίες και την έρευνα, τη γεωγραφική του προσπελασιμότητα;
Και η τελική μου ερώτηση: η σημερινή κατάσταση δεν θα μας υποχρεώσει να εξετάσουμε τον επανακαθορισμό των χρηματοδοτικών προοπτικών πριν το 2006;
Κύριε Επίτροπε, στην αρχή της ομιλίας σας επισημάνατε ότι οι προκλήσεις που έχουμε να αντιμετωπίσουμε είναι η παγκοσμιοποίηση και η διεύρυνση.
Πρόσφατα συμμετείχα, μαζί με άλλους βουλευτές, στο Παγκόσμιο Κοινωνικό Φόρουμ του Πόρτο Αλέγκρε, όπου διαπιστώθηκε ξεκάθαρα ότι όσον αφορά το πρόβλημα της παγκοσμιοποίησης εισερχόμαστε σε μία διαφορετική περίοδο, κατά την οποία η Ευρωπαϊκή Ένωση πρέπει να επιτελέσει ένα σημαντικό ρόλο στον κόσμο.
Το πρόβλημα αυτό της παγκόσμιας κοινωνικής ισορροπίας πρέπει να αποτελέσει μέρος της οικονομικής πολιτικής μας και, δεδομένου ότι αναφερθήκατε σ' αυτό, σας ερωτώ τι πρόκειται να κάνει η Ευρωπαϊκή Ένωση από την άποψη αυτή, διότι αυτό θα επηρεάσει σαφέστατα τα εσωτερικά μας οικονομικά προβλήματα καθώς επίσης και τα δημοσιονομικά μας προβλήματα.
Δεύτερον, κύριε Επίτροπε, θα ήθελα να σας ρωτήσω το εξής: σε ποιο βαθμό θεωρείτε σωστό κράτη όπως το ισπανικό, τα οποία λαμβάνουν ακόμη κονδύλια συνοχής, να θέτουν ως οικονομική τους πολιτική το μηδενικό έλλειμμα με κίνδυνο να·
(Ο πρόεδρος διακόπτει τον ομιλητή)
Κύριε Πρόεδρε, κύριε Επίτροπε, σας ευχαριστώ πολύ!
Είπατε ότι θα χρειασθούμε και νέους κανόνες για τη διεύρυνση και πιθανόν περισσότερους πόρους.
Θα ήθελα να θέσω ορισμένες ερωτήσεις για το ζήτημα των νέων κανόνων και, επομένως, και για το ζήτημα των νέων ιδεών.
Είναι πραγματικά εφικτό, και είναι και σκόπιμο μελλοντικά, να εξακολουθήσουμε να συνδέουμε γενικά τις ενισχύσεις με συγκεκριμένες περιοχές;
Δεν θα ήταν πιο λογικό να προσδώσουμε μεγαλύτερη σημασία από ό,τι μέχρι σήμερα σε ορισμένα σχέδια ή σε ορισμένους τομείς προτεραιότητας;
Έτσι θα μπορούσαμε να διαθέσουμε τα κονδύλια και για πιο συγκεκριμένους στόχους.
Κύριε Πρόεδρε, κύριε Επίτροπε, χαίρομαι πολύ που σας άκουσα.
Δεν είχα ακόμη την ευκαιρία να διαβάσω την έκθεσή σας, αλλά μου άρεσαν αυτά που είπατε.
Και θα ήθελα να σας κάνω την εξής ερώτηση: είναι διατεθειμένη η Eπιτροπή να αγωνιστεί ώστε ο κοινοτικός προϋπολογισμός να περάσει από το σημερινό 1,04% στο1,27%, ως έχει εγκριθεί;
Γιατί αν ο προϋπολογισμός είναι αυτός που εγκρίθηκε, τότε έχουμε χρήματα.
Η δεύτερη ερώτησή μου είναι η εξής: κύριε Επίτροπε, τι θα συμβεί με τις εξόχως απόκεντρες περιφέρειες;
Δεν μας είπατε τίποτα σχετικά με αυτές και είναι κάτι που με απασχολεί.
Κύριε Πρόεδρε, θα ήθελα να ευχαριστήσω τον επίτροπο για το γεγονός ότι χρησιμοποίησε τη λέξη "αλληλεγγύη" στη συζήτηση αυτής της έκθεσης.
Η έννοια αυτή αποτελεί ακριβώς το ζητούμενο της πολιτικής συνοχής και της περιφερειακής πολιτικής.
Θα ήθελα επίσης να απευθύνω ένα σύντομο ερώτημα σχετικά με το εάν η μελλοντική συζήτηση θα περιλάβει και άλλους πολιτικούς τομείς στην Ένωση οι οποίοι είναι σημαντικοί για την περιφερειακή ανάπτυξη: εκπαίδευση, έρευνα και κοινωνική πολιτικήκαι αυτό προκειμένου να αξιοποιηθούν οι ικανότητες όλων των ανθρώπων, έτσι ώστε να συμμετέχουν και να συμβάλλουν αυτοί στην ανάπτυξη των περιφερειών.
.
(FR) Κύριε πρόεδρε, εγώ ζητώ συγνώμη γιατί δαπάνησα τόσο χρόνο, αλλά κυρίως λυπάμαι για τους βουλευτές που δεν πρόλαβαν να θέσουν τις ερωτήσεις τους.
Είμαι όμως διαθέσιμος, το γνωρίζετε, τις επόμενες εβδομάδες και τους επόμενους μήνες για να συνεχίσουμε το διάλογο αυτό.
Κύριε Cunha, εάν διαβάσετε την έκθεση, θα δείτε ότι όντως αναφέρουμε ότι η ΚΓΠ, η οποία έχει ως στόχο την παραγωγή, την εξαγωγική ικανότητα, την αυτάρκεια, στην πραγματικότητα δεν συμμετείχε όπως θα ελπίζαμε, στην πολιτική εδαφικής συνοχής, κυρίως διότι στις περιφέρειες που χρειάζονται τη συνοχή αυτή, το μέγεθος των γεωργικών εκμεταλλεύσεων είναι πολύ μικρό.
Εγώ ο ίδιος υπογράμμισα το γεγονός ότι πρέπει να δημιουργήσουμε - το ανέφερα μόλις προηγουμένως - καλύτερες συνεργίες μέσω της κοινής γεωργικής πολιτικής.
Ένα από τα πιθανά μέσα είναι να δοθεί περισσότερη ισχύς μελλοντικά σε αυτό που ξεκίνησε στο Βερολίνο, δηλαδή στο δεύτερο πυλώνα της ΚΓΠ για την ανάπτυξη της υπαίθρου.
Κυρία Darras, δεν πιστεύω ότι θα χρειαστεί να προχωρήσουμε, όσον αφορά την πολιτική συνοχής, σε επαναδιαπραγμάτευση των δημοσιονομικών προοπτικών.
Αυτά που προβλέφθηκαν στο Βερολίνο μου φαίνονται σωστά.
Για να αντιμετωπίσουμε τις προσχωρήσεις, είχαμε ήδη προβλέψει ακόμη και για το 2002 - και γνωρίζουμε καλά ότι δεν θα υπάρξουν προσχωρήσεις το 2002 ούτε το 2003 -επαρκή ποσά, επομένως δεν πιστεύω ότι θα χρειαστούμε νέες δημοσιονομικές προοπτικές.
Αναφέρετε πιθανές αλλαγές όσον αφορά τα κριτήρια.
Θα μπορούσαμε να συνεχίσουμε το διάλογο, κυρία Darras, θα ήθελα όμως να παρατηρήσω ότι όταν εργαζόμαστε με βάση το βιοτικό επίπεδο, το κατά κεφαλήν ΑΕγχΠ, δεν βρισκόμαστε μακριά από την αλήθεια, διότι παρατηρούμε ότι τα χαμηλότερα βιοτικά επίπεδα συνυπάρχουν με τα υψηλότερα ποσοστά ανεργίας, το πιο υποβαθμισμένο περιβάλλον, το χαμηλότερο ποσοστό πρόσβασης στο Διαδίκτυο.
Επομένως, όταν "φωτογραφίζουμε" το ανά κεφαλή βιοτικό επίπεδο, πιστεύω ότι έχουμε στη διάθεσή μας - και εξ άλλου δεν είναι τυχαίο ότι η προκάτοχός μου κ. Wulf-Mathies, και όλοι οι υπόλοιποι βουλευτές που ασχολήθηκαν με τα θέματα αυτά συμφώνησαν όσον αφορά το κριτήριο αυτό -μια λεπτομερή εικόνα όσον αφορά την πραγματικότητα στις περιφέρειες αυτές.
Τώρα, γνωρίζετε καλά ότι μπορούμε να συνδυάσουμε το κριτήριο αυτό με άλλα στοιχεία και κυρίως την ανεργία, αλλά θα επιθυμούσα να διατηρήσουμε το κριτήριο αυτό διότι μου φαίνεται αντικειμενικό.
Κύριε Nogueira, δεν έχω αρκετό χρόνο για να συμμετάσχω σε μια συζήτηση σχετικά με την παγκοσμιοποίηση.
Παρόλα αυτά, όπως αντιληφθήκατε, ανέφερα το καινούργιο πλαίσιο της πολιτικής συνοχής που συνδέεται με την παγκοσμιοποίηση, η οποία αποτελεί τον κίνδυνο τον οποίο ο Ζακ Ντελόρ και άλλοι είχαν προβλέψει εδώ και δεκαπέντε περίπου χρόνια και στο όνομα του οποίου πρότειναν αυτήν την πολιτική συνοχής.
Στην ίδια ενιαία αγορά, υπάρχει ο κίνδυνος τα πλούτη, οι ανταλλαγές, οι άνθρωποι να συγκεντρώνονται πάντα στους ίδιους τόπους και οι πιο φτωχές περιφέρειες να γίνονται ολοένα και πιο φτωχές και πιο απόκεντρες.
Ο κίνδυνος αυτός, στην ενιαία αγορά, επιδεινώνεται σε μια Ευρώπη που ζει στην εποχή της παγκοσμιοποίησης.
Για το λόγο αυτό, πιστεύω ότι μελλοντικά θα χρειαστούμε ακόμη περισσότερο τη συνοχή και μέσα για την πραγματοποίησή της.
Κύριε Rack, ναι είμαι έτοιμος να ερευνήσω μαζί σας νέες μεθόδους, ειδικά όσον αφορά την πολιτική του Στόχου 2.
Αναρωτιέμαι, για παράδειγμα, για τη χρησιμότητα ή την ορθότητα αυτής της κατάταξης σε ζώνες για το Στόχο 2 από τις Βρυξέλλες, όπου εγώ καλούμαι να βεβαιώσω, σε συμφωνία με τα κράτη μέλη, ότι η συγκεκριμένη συνοικία, η συγκεκριμένη κοινότητα, το συγκεκριμένο χωριό πρέπει ή δεν πρέπει να ενταχθεί στο Στόχο 2.
Δεν πιστεύω ότι αυτή η γραφειοκρατία είναι χρήσιμη και συνεπώς η πολιτική για το Στόχο 2 που αφορά τις περιφέρειες εκτός εκείνων που παρουσιάζουν τη μεγαλύτερη υστέρηση, θα μπορούσε να είναι απλούστερη, πιο αποκεντρωμένη, με μέσα που θα εξυπηρετούν τις κοινοτικές πολιτικές ή την εδαφική διάσταση, τις πόλεις, τα χωριά, τις ορεινές περιοχές, τα νησιά, τις παραμεθόριες περιοχές ή τους εγκάρσιους στόχους όπως την κοινωνική συνοχή, την καταπολέμηση της μεγάλης φτώχειας.
Επιθυμώ να εξετάσω τα μέσα αυτά, τα οποία είναι αποκεντρωμένα στο επίπεδο διαχείρισής τους στα κράτη και τα οποία μερικές φορές δεν δίνουν στους πολίτες αυτή την αίσθηση της γραφειοκρατίας.
Κυρία Torres-Marques, δεν μπορώ να προχωρήσω περαιτέρω στην απάντησή μου όσον αφορά τις δημοσιονομικές προοπτικές.
Δεν ξέχασα να αναφερθώ στις εξόχως απόκεντρες περιφέρειες.
Αντιθέτως τις ανέφερα στην αρχική μου ομιλία.
Υπάρχει μια παράγραφος ειδικά για τις περιφέρειες αυτές.
Εργάζομαι πολύ για αυτές τις επτά εξόχως απόκεντρες περιφέρειες όπως το ζήτησε ο κ. Πρόντι.
Για το λόγο αυτό, η Επιτροπή εξέδωσε μια σημαντική έκθεση εδώ και μερικές εβδομάδες σχετικά με τις προσαρμογές ή τις παρεκκλίσεις όσον αφορά τις διαρθρωτικές ενισχύσεις, τις γεωργικές ενισχύσεις και τις αλιευτικές ενισχύσεις, οι οποίες συνολικά ικανοποίησαν τους υπεύθυνους αυτών των εξόχως απόκεντρων περιφερειών και πιστεύω ότι σε εφαρμογή του άρθρου 299 της Συνθήκης, πρέπει να διατηρήσουμε για αυτές τις εξόχως απόκεντρες περιοχές - ακριβώς διότι είναι εξόχως απόκεντρες, διότι είναι τα πιο απομακρυσμένα ενεργά σύνορά μας στον Ινδικό Ωκεανό, στον Ατλαντικό ή κοντά στην Αμερική - ένα ειδικό καθεστώς.
Κυρία Hedkvist-Petersen, σας ευχαριστώ που σημειώσατε τη σπουδαιότητα, την οποία και εγώ ο ίδιος αποδίδω στη λέξη "αλληλεγγύη" .
Ο τίτλος της έκθεσης αυτής, κυρίες και κύριοι βουλευτές, είναι "Ενότητα της Ευρώπης, αλληλεγγύη των λαών, ποικιλομορφία των εδαφών" .
Αυτός είναι ο τίτλος που θελήσαμε να δώσουμε στην έκθεση αυτή και θα το δείτε όταν τη διαβάσετε λεπτομερώς, αναφέρομαι ιδιαίτερα - διότι αποτελεί ανησυχία μου - στη συνοχή μεταξύ των κοινοτικών πολιτικών και της περιφερειακής ανάπτυξης και στη συνοχή ειδικά όσον αφορά την έρευνα ή την κοινωνική ατζέντα, παρατηρώντας ταυτόχρονα ότι όσον αφορά την κοινωνική πολιτική, τα κράτη μέλη, οι κυβερνήσεις, διατηρούν φυσικά τις αρμοδιότητές τους.
Εργάζομαι στο πλαίσιο των σημερινών αρμοδιοτήτων της Κοινότητας.
Σας ευχαριστώ, Επίτροπε.
Η συζήτηση έληξε.
Περιοχή της Μεσογείου
Η ημερήσια διάταξη προβλέπει την κοινή συζήτηση των ακόλουθων εκθέσεων:
(A5-0081/01) της κ. Muscardini εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής σχετικά με την κοινή στρατηγική της Ευρωπαϊκής Ένωσης που ενέκρινε το Ευρωπαϊκό Συμβούλιο της Φέϊρα, στις 19 Ιουνίου 2000, για την περιοχή της Μεσογείου - Δήλωση του Ευρωπαϊκού Συμβουλίου σχετικά με την κοινή στρατηγική για την περιοχή της Μεσογείου (C5-0510/2000 - 2000/2247(COS)), και
(A5-0009/2001) του κ. Naοr εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο για την προετοιμασία της τέταρτης συνάντησης των Υπουργών Εξωτερικών των ευρωμεσογειακών χωρών: "Νέα ώθηση στη διαδικασία της Βαρκελώνης" (COM(2000) 497 - C5 -0630/2000 - 2000/2294(COS))
Κύριε Πρόεδρε, θέλω να ευχαριστήσω εκείνους τους συναδέλφους που μέσω συναντήσεων, συζητήσεων και αντιπαραθέσεων συνέβαλαν σ' αυτό το θετικό κατά τη γνώμη μας βήμα προς την ανάπτυξη του ρόλου της Ευρώπης έναντι της Μεσογείου: της Μεσογείου ως πύλης όχι μόνο προς τη Μέση Ανατολή, αλλά και προς τον Ατλαντικό, ως πολιτιστικού και όχι μόνο οικονομικού χώρου, για την εδραίωση του διαλόγου Νότου-Νότου, αλλά και Βορρά-Νότου, Ανατολής-Νότου, τη στιγμή κατά την οποία η επικείμενη διεύρυνση μας ανακαλεί όλους μας σε συγκεκριμένες ευθύνες.
Η ανάπτυξη πρέπει να είναι συμβατή με την ανθρώπινη αξιοπρέπεια και με την προστασία του περιβάλλοντος και της υγείας.
Η οικονομική ανάπτυξη δεν μπορεί να παραγράψει τα ανθρώπινα δικαιώματα και τον σεβασμό των ιδιαίτερων χαρακτηριστικών κάθε πλευράς.
Συμφωνήσαμε όλοι ότι υπάρχει ανάγκη μιας νέας φιλοσοφίας για την Ευρώπη και, συγκεκριμένα, ότι οι κοινές στρατηγικές, για να είναι αποτελεσματικές, πρέπει να είναι ρεαλιστικές και πραγματοποιήσιμες· πρέπει δηλαδή να θέσουμε στον εαυτό μας ακριβείς και επιτεύξιμους στόχους, ούτως ώστε, βήμα-βήμα, να μπορέσουν να επιτευχθούν ανάπτυξη, ασφάλεια και σταθερότητα.
Ο ποιητής, από τη μία πλευρά, θα έλεγε: "Αλίμονο σ' εκείνον που δεν μπορεί να κάνει μεγάλα όνειρα!" , αλλά ο πολιτικός θα απαντούσε: "Αλίμονο σ' εκείνον τον πολιτικό που, ενώ μας πλανά με υπερβολικά μακρινά όνειρα, δεν αντιλαμβάνεται, δεν λύνει τα προβλήματα που έχει μπροστά του!"
Εμείς προσπαθήσαμε να δώσουμε στις ελπίδες μας συγκεκριμένο χαρακτήρα και δυνατότητα βραχυπρόθεσμης και μεσοπρόθεσμης υλοποίησης.
Προωθήσαμε δηλαδή, εν ολίγοις, προτάσεις μέσω των οποίων να μπορούν όλες οι χώρες της Μεσογείου να βρουν την ίδια αξιοπρέπεια και δυνατότητα ανάπτυξης σε μια νέα διαρθρωμένη σχέση με μια όλο και πιο ευρεία και πιο σύνθετη Ευρώπη, η αξιοπιστία της οποίας σε διεθνές επίπεδο παίζεται σε μια αντιπαράθεση επί παντός πεδίου με τις άλλες βιομηχανικές ζώνες του κόσμου.
Προστασία του περιβάλλοντος και της υγείας, αξιοπρέπεια των εργαζομένων, διασφάλιση της ποιότητας των προϊόντων για την προστασία των καταναλωτών και μιας σωστής ελεύθερης αγοράς, σεβασμός των πολιτιστικών ιδιαιτεροτήτων και των παραδόσεων, συμπεριλαμβανομένων των αρχιτεκτονικών, κάθε χώρας και των χαρακτηριστικών τοπικών προϊόντων, απαγόρευση σ' εμάς τους Ευρωπαίους να χρησιμοποιούμε με προσβλητικό τρόπο τις εταιρικές σχέσεις, εξάγοντας στις χώρες αυτές προϊόντα που σ' εμάς είναι απαγορευμένα καθότι επικίνδυνα, προώθηση της ανάπτυξης όλων των δυνατοτήτων των μεσογειακών μας εταίρων, μεταξύ των άλλων και μέσω ενισχύσεων για την επαγγελματική ένταξη των χιλιάδων νέων που έχουν σπουδάσει και εξειδικευθεί στην Ευρώπη.
Η προστασία της παιδικής ηλικίας, η καταπολέμηση της εκμετάλλευσης των παιδιών και των νέων μορφών δουλείας, η προσοχή στον κόσμο της εργασίας των γυναικών, αλλά και στην αξιοπρέπεια κάθε ανθρώπινου όντος είναι σημαντικά βήματα, όπως σημαντική και πρωταρχική πρέπει να είναι και η προσπάθεια και η προσοχή της Ευρώπης να αγωνιστεί όσο περισσότερο μπορεί για την εξασφάλιση της ειρήνης και του αμοιβαίου σεβασμού στη Μέση Ανατολή.
Δεν μπορούμε να αρνηθούμε ότι οι διαδοχικές Σύνοδοι Κορυφής αποτέλεσαν μεν ορόσημα στον εντοπισμό πολλών προβλημάτων, όμως αποτέλεσαν και το βήμα προς την επίλυσή τους.
Διαπιστώνουμε πράγματι, με λύπη, ότι οι κυβερνήσεις δεν έδωσαν συνέχεια στις προτάσεις που αποφασίσθηκαν στη Βαρκελώνη: δημοκρατία, κράτος δικαίου, διαφάνεια, κοινωνικά δικαιώματα, πολιτική ενδογενούς ανάπτυξης για να βοηθηθούν οι πληθυσμοί να μην εγκαταλείπουν εξ ανάγκης τη χώρα τους.
Μια νέα πολιτική εμπορικής γεωδαισίας, διασφάλιση των τυπικών παραγωγών, συμπεριλαμβανομένων των ευρωπαϊκών, καταδικάζοντας και απαγορεύοντας τις παραποιήσεις και τις απάτες, η ασφάλεια των τροφίμων και του περιβάλλοντος, η ανάπτυξη των ιδιαίτερων βιοτεχνικών ειδικοτήτων και ορισμένα προγράμματα κατά της απερήμωσης και υπέρ της ανάπτυξης τεχνικών παραγωγής ποσίμου νερού και της ανάπτυξης του τουρισμού είναι μερικά από τα πολυάριθμα σημεία που θίξαμε.
Και θέλω να ευχαριστήσω εδώ τους υπαλλήλους της επιτροπής και των πολιτικών ομάδων για το έργο που επιτέλεσαν, ένα έργο ιδιαίτερα κοπιαστικό δεδομένης της συντόμευσης των προθεσμιών.
Σήμερα οι καιροί είναι ώριμοι για να σκεφθούμε υλοποιήσιμα σχέδια· και υλοποιήσιμα δεν είναι τα σχέδια που γεννιούνται από μεροληπτικές προκαταλήψεις ή από ανομολόγητες ισορροπίες συμφερόντων, αλλά εκείνα που γεννιούνται από μια ικανότητα σύνθεσης της πολιτικής μεταξύ των επειγουσών αναγκών των πολιτών και της εκάστοτε οικονομικής και κοινωνικής πραγματικότητας.
Να γιατί ολόκληρη η Ευρώπη, και όχι μόνο η μεσογειακή, στην οποία ως Ιταλίδα έχω την τιμή να ανήκω, πρέπει να θεωρήσει σήμερα απαραίτητο τον ρόλο και τη δέσμευσή της έναντι της Ανατολής και έναντι του Νότου, επιβεβαιώνοντας ότι, για μια αρμονική και συνεχή πρόοδο, οι ανάγκες της οικονομίας πρέπει να συμβαδίζουν με την αξιοπρέπεια του ατόμου.
Αυτό το κείμενο δεν γράφτηκε για να δημοσιευθεί και να παραμείνει δήλωση προθέσεων, αλλά για να υλοποιηθεί, και προσβλέπουμε προς τούτο με εμπιστοσύνη και ελπίδα στην Επιτροπή και στο Συμβούλιο, ώστε η συνεργία με το Ευρωπαϊκό Κοινοβούλιο να καταστεί εφαρμόσιμη και ανανεώσιμη.
.
(FR) Κύριε Πρόεδρε, το Νοέμβριο του 2000, ορίσθηκα εισηγητής από την Επιτροπή Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής για την ανακοίνωση της Επιτροπής "Νέα ώθηση στη διαδικασία της Βαρκελώνης" .
Ο στόχος αυτής της ανακοίνωσης της Επιτροπής είναι διττός.
Κατ' αρχάς, γίνεται ο απολογισμός της διαδικασίας της Βαρκελώνης και στη συνέχεια διατυπώνονται συστάσεις στο πλαίσιο της υπουργικής διάσκεψης που πραγματοποιήθηκε στη Μασσαλία τον περασμένο Νοέμβριο.
Πριν προσεγγίσω τα θέματα ουσίας, θα ήθελα κατ' αρχάς να ευχαριστήσω τους συναδέλφους μου της Επιτροπής Εξωτερικών Υποθέσεων, με τους οποίους είχα πολλές και εποικοδομητικές ανταλλαγές απόψεων σχετικά με την τελική εκπόνηση της έκθεσής μου.
Θα ήθελα επίσης να πω ότι συνέταξα την έκθεση αυτή λαμβάνοντας υπόψη μου τις σχετικές εργασίες του Κοινοβουλίου, τις προτάσεις του Κοινοβουλίου σχετικά με το θέμα της Μεσογείου, και στο σημείο αυτό θα ήθελα να εκφράσω την εκτίμησή μου για τη δουλειά που έκανε ο κ. Yannis Sakellariou.
Στην ανακοίνωσή της, η Επιτροπή αναφέρει εκ νέου τους τρεις βασικούς στόχους της μεσογειακής πολιτικής της Ευρωπαϊκής Ένωσης, δηλαδή τη δημιουργία μιας ζώνης ειρήνης και σταθερότητας, τη δημιουργία ενός χώρου κοινής ευημερίας μέσω της σταδιακής εδραίωσης των ελεύθερων συναλλαγών και τέλος την καλύτερη αμοιβαία κατανόηση των λαών και τη δημιουργία μια κοινωνίας των πολιτών.
Κύριε Πρόεδρε, μπορούμε να διαπιστώσουμε ότι μέχρι σήμερα, από τους τρεις αυτούς στόχους, έχει ξεκινήσει μόνον η δημιουργία της ζώνης ελεύθερων συναλλαγών.
Ωστόσο, και διαπίστωσα με ευχαρίστηση ότι ο Επίτροπος κ. Barnier κινείται στο ίδιο μήκος κύματος, η φιλελευθεροποίηση από μόνη της, σε ένα πλαίσιο τεράστιων ανισοτήτων, δεν μπορεί να εγγυηθεί ούτε την οικονομική ανάπτυξη, ούτε την ένταξη ιδιαιτέρως αποδιαρθρωμένων κοινωνιών.
Επί πλέον, πρόκειται για μια ζώνη ελεύθερων συναλλαγών με τους όρους της Ευρώπης.
Ένας μόνον αριθμός αρκεί για να μας πείσει σήμερα.
Οι συνολικές δημοσιονομικές μεταφορές της Ευρωπαϊκής Ένωσης προς τις χώρες της Μεσογείου ανέρχονται σε ένα δισεκατομμύριο ευρώ ετησίως, ενώ αυτές που προκύπτουν από το εμπορικό έλλειμμα των χωρών της Μεσογείου έναντι της Ένωσης ανέρχονται σε 34 δισεκατομμύρια ευρώ ετησίως.
Με άλλα λόγια, η δημοσιονομική προσπάθεια της Ευρωπαϊκής Ένωσης έναντι των χωρών της Μεσογείου αντιπροσωπεύει λιγότερο από το τριακοστό των πλεονεκτημάτων που προσφέρει στην Ευρώπη η ζώνη ελεύθερων συναλλαγών.
Όσον αφορά τη δημιουργία μιας ζώνης ειρήνης και σταθερότητας, η Ένωση δεν παίζει ιδιαίτερο πολιτικό ρόλο, παρά το έντονο αίτημα των χωρών του Νότου.
Οι ζώνες συρράξεων είναι πολλές και μπορεί να θέσουν σε κίνδυνο τη διαδικασία της Βαρκελώνης στο σύνολό της.
Όσον αφορά τη δημιουργία μίας ενεργού κοινωνίας των πολιτών μπορούμε να παρατηρήσουμε ότι τα προγράμματα MEDA προσέγγισαν κυρίως άτομα που είχαν ήδη επαφές με την Ευρώπη ή τις κυβερνήσεις.
Η κοινωνία των πολιτών επηρεάστηκε στην πραγματικότητα ελάχιστα.
Τέλος, τα προγράμματα αποκεντρωμένης συνεργασίας, τα οποία υποτίθεται ότι θα επέτρεπαν στους παράγοντες της κοινωνίας των πολιτών στις δύο πλευρές της Μεσογείου να συναντηθούν για να επεξεργασθούν σχέδια πάγωσαν από το 1995.
Επομένως, ο απολογισμός είναι μέτριος, οι απογοητεύσεις έντονες ενώ η διάσκεψη της Μασσαλίας θεωρήθηκε από πολλούς σχεδόν ως αποτυχία.
Το καθολικό όραμα της ευρωμεσογειακής εταιρικής σχέσης που ξεκίνησε στη Βαρκελώνη το 1995, σήμερα έδωσε τη θέση του στις διαπραγματεύσεις, χωρίς να υπάρχει, πιστεύω, πραγματική πολιτική βούληση.
Στην έκθεσή μου, προσπαθώ να κάνω κάποιες προτάσεις με στόχο να ξεπερασθεί η κατάσταση αυτή.
Θα σας παρουσιάσω τους έξι μεγάλους άξονες.
Κατ' αρχάς, πιστεύω ότι πρέπει να εντάξουμε τη ζώνη ελεύθερων συναλλαγών σε μια πραγματική στρατηγική προοπτική.
Πρέπει να θέσουμε με τους εταίρους μας στη Μεσόγειο τις βάσεις για μια συνδεδεμένη κοινή αγορά, η οποία θα είναι ικανή να ενταχθεί θετικά στο ευρωπαϊκό οικονομικό πλαίσιο, λαμβάνοντας υπόψη τις ενδογενείς παραμέτρους της ανάπτυξης στο Νότο.
Πρέπει να υπερασπισθούμε την ιδέα του προσανατολισμού του σχεδίου των ελεύθερων συναλλαγών προς τη δημιουργία μακροπρόθεσμα μιας αληθινής κοινής αγοράς που θα περιλαμβάνει το σύνολο των αγαθών.
Δεύτερον, πρέπει να τοποθετήσουμε τις μεταναστεύσεις στην καρδιά της σημερινής ανάπτυξης.
Δεν θα υπάρξει αληθινή εταιρική σχέση μεταξύ των δύο πλευρών της Μεσογείου, όσο το θέμα της οργανωμένης κυκλοφορίας των προσώπων δεν βρίσκεται στην ημερήσια διάταξη.
Πιστεύω ότι για το λόγο αυτό, στα επόμενα έτη οι μετακινήσεις πληθυσμού θα αποτελέσουν βασικό στοιχείο των σχέσεων μας με τις χώρες αυτές.
Πρέπει να διαχειριζόμαστε από κοινού τα μεταναστευτικά ρεύματα, και η διαχείριση αυτή πρέπει να περιλαμβάνει τον αγώνα κατά της παράνομης μετανάστευσης και της μαφίας.
Πρέπει επίσης να προσανατολισθούμε προς την προσωρινή μετανάστευση, σύμφωνα με αυτό που προτείνει σήμερα η Διεθνής Οργάνωση Εργασίας, χωρίς αυτό να δίνει το δικαίωμα της μόνιμης παραμονής.
Πιστεύω επίσης ότι πρέπει να χορηγείται μια ειδική θεώρηση κυκλοφορίας για τα μέλη της εταιρικής σχέσης.
Πρέπει επίσης να θέσουμε τη μετανάστευση στην υπηρεσία της ανάπτυξης των χωρών καταγωγής.
Οι μετανάστες συμβάλλουν στην ανάπτυξη της χώρας καταγωγής.
Γνωρίζω ότι η Ευρωπαϊκή Ένωση, η Επιτροπή, καταβάλλει μεγάλη προσπάθεια προς την κατεύθυνση αυτή.
Την καλώ να προχωρήσει ακόμη περισσότερο χρηματοδοτώντας τα μικροπρογράμματα των μεταναστών.
Και προτείνω, στο πνεύμα αυτό, να δημιουργήσουμε ένα παρατηρητήριο μετανάστευσης, στόχος του οποίου θα είναι η μελέτη των μεταναστευτικών ρευμάτων προκειμένου να υποβληθούν προτάσεις στην Ένωση.
Πρέπει επίσης να ευνοήσουμε την ενισχυμένη σύνδεση εκείνων των ευρωμεσογειακών χωρών που το επιθυμούν.
Θα αναφέρω εδώ μια πρόταση του Επιτρόπου κ. Patten που τη βρίσκω ιδιαίτερα ενδιαφέρουσα.
Ο κ. Επίτροπος είπε ότι επιθυμεί ορισμένα περιφερειακά προγράμματα να είναι προσπελάσιμα σε κυμαινόμενο αριθμό άμεσα ενδιαφερόμενων κρατών μελών και μεσογειακών εταίρων, ανάλογα με διαμορφώσεις που μπορεί να διαφέρουν από πρόγραμμα σε πρόγραμμα.
Υποστηρίζω το διάβημα αυτό, διότι πιστεύω ότι εισάγει σχέσεις πραγματικές και πραγματικά ισχυρές μεταξύ των χωρών της Βόρειας και Νότιας Μεσογείου, οι οποίες επιθυμούν να προχωρήσουν περισσότερο μαζί.
Προφανώς, πρέπει επίσης - και αυτό είναι το τέταρτο σημείο - να μεταρρυθμίσουμε τη διαχείριση του προγράμματος MEDA.
Η Επιτροπή έχει την τάση να διατηρεί κριτική στάση έναντι των μεσογειακών εταίρων.
Εν τούτοις, διαπιστώνουμε ότι, ενώ αληθεύει ότι ορισμένες χώρες εταίροι συναντούν δυσκολίες, εξαιτίας κυρίως των προβληματικών υποδομών, η ανεπαρκής απορρόφηση των πιστώσεων MEDA είναι κυρίως αποτέλεσμα της ανικανότητας της Επιτροπής να χειρισθεί τις πιστώσεις αυτές και να βασισθεί σε φορείς ικανούς να τις εκτελέσουν.
Πρέπει επίσης να υπερασπισθούμε τα ανθρώπινα δικαιώματα με τρόπο πιο αποτελεσματικό από ό,τι μια απλή διακήρυξη αρχής.
Σαφώς, ο στόχος μας είναι να βοηθήσουμε τη δημιουργία κράτους δικαίου στις χώρες της Νότιας Μεσογείου, και όχι απλώς να δημιουργήσουμε οικονομικά συστήματα τα οποία ενσωματώνονται στα προγράμματα διαρθρωτικής προσαρμογής που προτείνουμε.
Έκτον, πρέπει να δεσμεύσουμε σημαντικά χρηματοδοτικά μέσα.
Η εμπλοκή της ειρηνευτικής διαδικασίας στην Εγγύς Ανατολή καθιστά δύσκολη κάθε υποπεριφερειακή, οικονομική, κοινωνική ή/και πολιτιστική δυναμική.
Πιστεύω ότι η Επιτροπή πρέπει να συνειδητοποιήσει την κατάσταση αυτή.
Κλείνοντας, θα ήθελα να πω ότι η οργανωμένη κυκλοφορία των προσώπων, η συνανάπτυξη και η αποκεντρωμένη συνεργασία είναι οι μεγάλοι άξονες της σημερινής μου έκθεσης, τους οποίους, κατά τη γνώμη μου, θα πρέπει να υιοθετήσει και η Επιτροπή.
(Χειροκροτήματα)
Κύριε Πρόεδρε, ως συντάκτρια γνωμοδότησης της Επιτροπής Πολιτισμού σχετικά με την διαδικασία της Βαρκελώνης, θα ήθελα να μεταφέρω εδώ ορισμένες από τις ανησυχίες και τις συστάσεις που εγκρίθηκαν ομόφωνα στην επιτροπή.
Καταρχάς, θέλω να επιστήσω την προσοχή στην ανάγκη προώθησης των πολιτιστικών προγραμμάτων και αυτό δεν είναι μία τυπική έκκληση για προσοχή.
Γνωρίζουμε ότι το πρόγραμμα Euromed-Heritage ήταν η πιο επιτυχημένη από όλες τις συνεργασίες με τη Μεσόγειο.
Από την άλλη πλευρά, θεωρούμε τον πολιτισμό κατά κάποιο τρόπο ενισχυτή του πλούτου.
Τι θα ήταν, για παράδειγμα, η Αίγυπτος χωρίς τον πολιτιστικό τουρισμό της, που αποτέλεσε έναν από τους κυριότερους δεσμούς της με τον κόσμο και μία από τις σημαντικότερες πηγές πλούτου της;
Ο πολιτισμός, επομένως, είναι ένας από τους πιο ευπρόσιτους, πιο ευχερείς και πιο ανεπτυγμένους παράγοντες στο πεδίο της μεσογειακής ανάπτυξης, με την περισσότερη συσσωρευμένη πείρα, γεγονός που μπορεί να συνδεθεί στενά με τη διαπροσωπική επικοινωνία και να συνεχίσει να ανοίγει πόρτες.
Ταυτόχρονα, θέλουμε να επιστήσουμε την προσοχή στην εκπαίδευση.
Πιστεύουμε ότι ένας μεσογειακός εμπορικός χώρος, αν δεν μεριμνήσει για την εκπαίδευση, θα είναι ένας χώρος μεσογειακής αποικιοποίησης.
Συνεπώς, η μόνη πιθανότητα να υπάρξει ένας κοινωνικός ιστός ικανός να ενσωματωθεί στον επιχειρηματικό κόσμο και στον δυτικό κόσμο βασίζεται στην εκπαίδευση.
Από την άλλη πλευρά, πιστεύουμε ότι εδώ ακριβώς υπάρχει επίσης ένας αυτόχθων και αυθεντικός ιστός για να τεθούν οι πυλώνες της μελλοντικής ανάπτυξης.
Εξάλλου, η μόνη πιθανότητα να διαδοθούν οι ιδέες μας για τα ανθρώπινα δικαιώματα απαιτεί να υπολογίζουμε σε ένα πληθυσμό καλύτερα καταρτισμένο και εκπαιδευμένο.
Γι' αυτό δεν μιλάμε για κοινοτοπίες, αλλά για την πραγματικότητα.
Ένα άλλο σημείο που επίσης μας απασχολεί είναι η προσαρμογή της Επιτροπής στην φιλοσοφία και τις συνθήκες των χωρών στις οποίες απευθύνεται η πρόσκληση.
Πιστεύω ότι μεγάλο μέρος της αποτυχίας του προγράμματος MEDA οφείλεται στο ότι εφαρμόζουμε μία νοοτροπία ευρωπαϊκής κλίμακας, βολική για τα σχέδια της Επιτροπής.
Χρειάζονται πολλά μικρότερα σχέδια.
Είναι αναγκαίο να πλησιάσουμε την εσωτερική κοινωνική δομή των εμπλεκομένων χωρών, τα πανεπιστήμια, τα εκπαιδευτικά ιδρύματα, τα μουσεία, τον χώρο του πολιτισμού και την ίδια την κοινωνία, για να στηριχθούμε σ' αυτή για τη μελλοντική ανάπτυξη.
.
(FR) Κύριε Πρόεδρε, η επιτροπή βιομηχανίας επενέβη πολλές φορές κατά σημαντικό τρόπο στη συζήτηση για τη μεσογειακή πολιτική της Ένωσης και την επαναπροώθηση της διαδικασίας της Βαρκελώνης η οποία ξεκίνησε το 1995.
Συμμετείχαμε κατά κύριο λόγο με την έκθεση δραστηριότητας MEDA, την οποία παρουσίασα στις 5 Σεπτεμβρίου 2000, και η οποία ενεκρίθη, όπως άλλωστε και η τροποποίηση του κανονισμού μέσω του MEDA II, σχεδόν ομόφωνα από το Κοινοβούλιο.
Θα ήταν ευκταίο η σύνοδος της Φέϊρα να είχε αναφερθεί στο MEDA, το οποίο είναι το βασικό εργαλείο εφαρμογής της πολιτικής αυτής και στο οποίο θα δοθεί για την περίοδο 2000-2006 χρηματοδότηση ύψους 5,37 δισεκατομμυρίων ευρώ, επιπλέον των πιστώσεων της Ευρωπαϊκής Τράπεζας Επενδύσεων.
Εξάλλου, επιθυμούμε η χρηματοδότηση αυτή να αυξηθεί, καθώς η μεσογειακή πολιτική της Ευρωπαϊκής Ένωσης δεν πρέπει να πληγεί από τις πιστώσεις οι οποίες εκτελούνται με νόμιμο τρόπο για τα Βαλκάνια.
Σε όλες τις συζητήσεις, σε όποια επιτροπή κι αν λαμβάνουν χώρα (εξωτερικών υποθέσεων, βιομηχανίας, γεωργίας, πολιτισμού), η και στο Κοινοβούλιο, διαπιστώνεται ομοφωνία όσον αφορά τις ίδιες συστάσεις οι οποίες επαναλαμβάνονται αδιάκοπα.
Από την πλευρά μας επιμένουμε, πρώτον, στην ανάγκη καθορισμού της μεσογειακής στρατηγικής σε συνεργασία με τις τρίτες χώρες, δεύτερον στην ανάγκη ανάπτυξης μιας αποκεντρωμένης συνεργασίας η οποία θα μεριμνά για τη σύναψη συμβάσεων με τις τοπικές κοινότητες και την κοινωνία των πολιτών, κυρίως τους ΜΚΟ, τόσο για τις παραμεθόριες περιοχές όσο και στο πλαίσιο Νότος-Νότος και για την περιφερειακή ολοκλήρωση, τρίτον, στη απόφαση του Κοινοβουλίου και της Επιτροπής σχετικά με την ετήσια αξιολόγηση των ανθρωπίνων δικαιωμάτων στις συμβαλλόμενες χώρες και, τέταρτον, στην επείγουσα ανάγκη έγκρισης του Χάρτη Ασφάλειας και Σταθερότητας προκειμένου να παίξουμε έναν πιο ενεργό ρόλο, ιδίως στην αποκατάσταση της ειρήνης στη Μέση Ανατολή.
Αποδίδουμε ιδιαίτερη σημασία στην ανάπτυξη των ενδογενών δράσεων και των δράσεων αειφόρου ανάπτυξης στις οποίες δεν αναφέρονται τα συμπεράσματα της Φέϊρα, καθώς και στη βαθμιαία αξιολόγηση στον τομέα αυτό, στην εφαρμογή των σχετικών προγραμμάτων για το περιβάλλον και το νερό, στην επανενεργοποίηση του προγράμματος START, και στη συμμετοχή των τρίτων μεσογειακών χωρών στο έκτο πρόγραμμα πλαίσιο έρευνας και τεχνολογικής ανάπτυξης.
Η Επιτροπή Βιομηχανίας, Εξωτερικού Εμπορίου, Έρευνας και Ενέργειας έδωσε ομόφωνη γνώμη σχετικά με τα θέματα αυτά.
- (IT) Κύριε Πρόεδρε, το να διεκδικούμε έναν καθοδηγητικό ρόλο της Ευρωπαϊκής Ένωσης σημαίνει να θέσουμε σε εφαρμογή μια σειρά κατευθυντήριων γραμμών που, μέχρι σήμερα, υπήρχαν περισσότερο στα χαρτιά παρά στην καθημερινή πράξη.
Η ανάπτυξη μιας σταθερής εταιρικής σχέσης με τη Βόρεια Αφρική, τη Μικρά Ασία και τις βαλκανικές χώρες είναι μια ευθύνη που την έχουμε ήδη διεκδικήσει, αλλά την εφαρμόζουμε με υπερβολική βραδύτητα.
Είναι υποχρέωση αυτής της Ευρώπης, η οποία έχει καθήκον να αποτελέσει τον κινητήρα ενός ισορροπημένου συστήματος του εμπορίου, της αγοράς, της ανάπτυξης, της προόδου και της οικονομικής ευημερίας.
Και αυτό, μεταξύ άλλων, για να ανακόψει τις ανησυχητικές μεταναστευτικές ροές της τελευταίας δεκαετίας, σαφές σημάδι της έλλειψης πολιτικής διμερούς συνεργασίας.
Πρέπει να ξεκινήσουμε ακριβώς από αυτά τα δύο τελευταία μέσα, αν θέλουμε πραγματικά να επανέλθει στο παλιό του μεγαλείο ο χώρος της Μεσογείου και, προπαντός, να ξαναρχίσει να διαδραματίζει με πολιτικό κύρος τον παλιό πρωταγωνιστικό του ρόλο.
Είναι απαραίτητο να διαδραματίσει η Ευρώπη ηγετικό ρόλο σ' αυτό το γεωπολιτικό πανόραμα, εντείνοντας τις συμφωνίες σύνδεσης με τη βοήθεια των χρηματοδοτικών μέσων που παρέχονται από την ΕΤΕ και προπαντός από το πρόγραμμα MEDA.
Παράλληλα, δεν μπορεί να αναβληθεί άλλο η υιοθέτηση του Ευρωμεσογειακού Χάρτη Ειρήνης και Σταθερότητας, τα δύο μέρη του οποίου θα πρέπει να συνεργαστούν με ενεργό προσπάθεια και οι βάσεις του οποίου θα πρέπει να θεμελιωθούν στα δικαιώματα του ατόμου, του οικογενειακού πυρήνα, της πολιτιστικής ποικιλομορφίας και του θρησκευτικού διαλόγου.
Πράγματι, το ζήτημα της μετανάστευσης, το οποίο συνιστά τη πιο δύσκολη πρόκληση, πρέπει να αντιμετωπιστεί με σεβασμό στις πολιτιστικές και ιστορικές ιδιαιτερότητες και να γίνει έτσι και το ίδιο αναπτυξιακό μέσο.
Είναι αδιαμφισβήτητο το ότι οι ευρωπαϊκές ανάγκες εργατικού δυναμικού τελούν υπό συνεχή αύξηση, αλλά ταυτόχρονα πρέπει να τεθεί τέλος στη λαθρομετανάστευση και στις πολυάριθμες υπάρχουσες παράνομες διακινήσεις.
Η έλλειψη αποτελεσματικής παρεμπόδισης και στέρεων φραγμών για οτιδήποτε αντιβαίνει στη νομιμότητα ή στη δημοκρατική νομοθεσία μπορεί να είναι ο μοχλός που θα ξαναοξύνει τους διχασμούς, τις εντάσεις ή ακόμα και τις βίαιες ενέργειες που θα εκμηδένιζαν τις προσπάθειες και τον διάλογο που έχουμε επιτελέσει μέχρι σήμερα σ' αυτό το θέμα.
.
(SV) Κύριε Πρόεδρε, αξιότιμοι κύριοι βουλευτές και μέλη της Ευρωπαϊκής Επιτροπής, η σουηδική Προεδρία θεωρεί τη συνεργασία της ΕΕ με τις μεσογειακές χώρες ως ένα ιδιαίτερα σημαντικό ζήτημα.
Γι' αυτό άκουσα με έντονο ενδιαφέρον τις εκθέσεις της κ. Muscardini και του κ. Naοr.
Με χαρά μου διαπιστώνω ότι μέρος της κριτικής που απευθύνουν οι δύο αυτές εκθέσεις περιλαμβάνεται ήδη στις κύριες προτεραιότητες της σουηδικής Προεδρίας.
Στο πολιτικό επίπεδο η Προεδρία θέλει να προωθήσει τη δημοκρατία και τα ανθρώπινα δικαιώματα, την οικονομική, κοινωνική και περιβαλλοντική πρόοδο καθώς και την ισότητα και την καταπολέμηση κάθε μορφής διακρίσεων.
Στο οικονομικό και χρηματοδοτικό επίπεδο θέλουμε να συμβάλουμε στη δημιουργία μίας δυναμικής και "ανθρώπινης" οικονομικής και χρηματοδοτικής εταιρικής σχέσης.
Η έννοια της ευημερίας περιλαμβάνει τόσο την οικονομική ανάπτυξη όσο και την κοινωνική ισορροπία.
Μέχρι τώρα δεν διοργανώθηκε καμία διάσκεψη των Υπουργών Εμπορίου στα πλαίσια της διαδικασίας της Βαρκελώνης, παρά το γεγονός ότι η οικονομία και το εμπόριο αποτελούν έναν από τους τρεις πυλώνες στη διαδικασία της Βαρκελώνης.
Η Προεδρία θα συγκαλέσει για το λόγο αυτό μία συνάντηση των Υπουργών Εμπορίου των 27 χωρών.
Στόχος είναι να δοθεί ώθηση στις σημαντικότερες εμπορικές πτυχές της διαδικασίας και να συμφωνήσουμε επί των κατευθυντηρίων γραμμών για τη συνέχιση των εργασιών μας.
Η ανάγκη της περιφερειακής ολοκλήρωσης αποτελεί ένα άλλο σημαντικό ζήτημα το οποίο θα πρέπει να συζητηθεί.
Οι κανόνες για τη χώρα προέλευσης, η σώρευση και τα μέτρα εναρμόνισης καθώς και ζητήματα όπως οι προδιαγραφές και η προστασία σε ζητήματα άυλου δικαίου αποτελούν άλλα κεντρικά ζητήματα.
Στα πλαίσια αυτά θα ήθελα να υπογραμμίσω επίσης ότι η Προεδρία συμφωνεί με την άποψη ότι τα αγροτικά προϊόντα δεν θα πρέπει να αποκλείονται από τις συζητήσεις για τη δημιουργία μίας ζώνης ελεύθερου εμπορίου.
Είναι επίσης σημαντικό να ενθαρρύνουμε και να προωθήσουμε τις εμπορικές ανταλλαγές και τη συνεργασία μεταξύ των ίδιων των χωρών εταίρων.
Πρόκειται για ένα τομέα που είχαμε αμελήσει στο παρελθόν και όπου πολλά μπορούν να συμβούν.
Έχουν περάσει περισσότερα από πέντε χρόνια από την έναρξη της διαδικασίας της Βαρκελώνης.
Τα επιτεύγματα είναι πολλά, πολλές όμως από τις προθέσεις που είχαν εκφραστεί δεν μπόρεσαν να πραγματοποιηθούν.
Εν μέρει η κατάσταση της ειρηνευτικής διαδικασίας περιόρισε τις δυνατότητες προόδου, αλλά και άλλοι παράγοντες επηρέασαν την κατάσταση.
Είμαστε πεπεισμένοι ότι πολλά μπορούν και πρέπει να γίνουν προκειμένου η συνεργασία με τις χώρες της Μεσογείου να καταστεί περισσότερο λειτουργική και να ταυτιστούν ακόμα περισσότερο με τη διαδικασία αυτή όλα τα ενεχόμενα μέρη.
Για το λόγο αυτό θα παρακολουθήσω με ιδιαίτερο ενδιαφέρον τη σημερινή συζήτηση, η οποία είμαι πεπεισμένος ότι θα συμβάλει σημαντικά στην ενίσχυση της συνεργασίας ΕΕ-μεσογειακών χωρών.
Κύριε Πρόεδρε, θα ήθελα καταρχάς να ευχαριστήσω τους δύο εισηγητές, κκ.
Muscardini και Naοr, που κατέστησαν αυτές τις εκθέσεις ειδικευμένες και ισχυρές εκθέσεις για τις προοπτικές της μεσογειακής πολιτικής.
Θεωρώ ότι η μεσογειακή πολιτική πρέπει να ξαναρχίσει για τις πολιτικές, πολιτιστικές και οικονομικές πτυχές: επειδή είναι πάντα αναγκαίο να ενισχύσουμε περισσότερο τη δημοκρατία και τον κοινοβουλευτισμό, επειδή είναι αναγκαίο να διευρύνουμε τα όρια του κράτους δικαίου, επειδή είναι αναγκαίο να αποκτήσουμε επίγνωση της αξίας της προστασίας των ανθρωπίνων δικαιωμάτων, επειδή οι πολιτιστικές ανταλλαγές για την αμοιβαία γνώση της κοινωνίας και, ιδιαίτερα, των ισλαμικών κοινοτήτων μας εξυπηρετεί εμάς, επειδή είναι απαραίτητο να δημιουργήσουμε πολυεθνικές, πολυφυλετικές, πολυθρησκευτικές και πολυπολιτισμικές κοινωνίες και, επομένως, να επιβεβαιώσουμε την αρχή του σεβασμού των μειονοτήτων ως ευκαιρία επιβεβαίωσης των δημοκρατιών, να εκθειάσουμε την αξία της ειρήνης ως κατάστασης που χαρακτηρίζει την καθημερινή ζωή των πολιτών της νότιας όχθης της Μεσογείου και, επομένως, να αποκλείσουμε από την πολιτιστική διαδικασία κάθε ακρότητα, φανατισμό και μίσος που δημιουργεί μάχες, σφαγές και πολέμους.
Οι εμπορικές συναλλαγές είναι εξίσου σημαντικές για την Ευρώπη, όπως επίσης σημαντικό είναι να μπορεί να προσφέρει και να εξασφαλίζει επαγγελματικές και τεχνικές καταρτίσεις, αλλά και επαρκή χρηματοδοτικά μέσα, καθώς και ενίσχυση και συμβουλές για τα νομίσματα των χωρών αυτών, μεταξύ άλλων επειδή η ζώνη ελεύθερων συναλλαγών θα πρέπει έπειτα να μετατραπεί σε ζώνη του ευρώ.
Αυτό είναι που περιμέναμε από τον εαυτό μας.
Ωστόσο, πιστεύω ότι η Ευρωπαϊκή Ένωση πρέπει να κάνει μια αντιστροφή τάσης, διότι, κατά τη γνώμη μου, η πολιτική σήμερα είναι μια πολιτική υποχώρησης από τις προοπτικές και τις προβλεπόμενες δεσμεύσεις.
Η μείωση του μέσου MEDA, με αιτιολογίες τις οποίες θεωρώ υστερόβουλες, και οι καθυστερήσεις στις διαδικασίες εταιρικής σχέσης είναι ανησυχητικές.
Οι δηλώσεις αρχής δεν ακολουθούνται από γεγονότα και από πράξεις, αλλά από καθυστερήσεις των γεγονότων και των πράξεων.
Πρέπει να διαψεύσουμε την εξίσωση ότι η διεύρυνση σημαίνει μείωση του ενδιαφέροντος για τη Μεσόγειο.
Ζητούμε μια αντιστροφή τάσης που να είναι έντονη· ζητούμε επίσης μια αποφασιστική δέσμευση στην ειρηνευτική διαδικασία στη Μεσόγειο μεταξύ ισραηλινών και παλαιστινίων, όχι μόνο μεταξύ των δύο λαών, αλλά σε όλη την περιοχή, αντιμετωπίζοντας τα προβλήματα του Λιβάνου, της Συρίας, του Ιράκ, του Ιράν, γιατί όλα αυτά μπορούν να δημιουργήσουν ειρήνη και ηρεμία σ' αυτήν την περιοχή του κόσμου.
Ας κάνουμε λοιπόν τη Mare nostrum θάλασσα ειρήνης - επειδή υπήρξε θάλασσα πολιτισμού - όπου τα παιδιά, οι γυναίκες, οι πολίτες θα μπορούν να συναλλάσσονται και να κυκλοφορούν ελεύθερα σ' αυτή τη σκακιέρα.
Κύριε Πρόεδρε, θέλω και εγώ να ευχαριστήσω τους εισηγητές και να παρατηρήσω ότι, από το περιεχόμενο της συζήτησης που εξελίσσεται, καταφέραμε να έχουμε μια εξέλιξη της θέσης του Κοινοβουλίου σχετικά με το ζήτημα της μεσογειακής πολιτικής, μια εξέλιξη που είναι πολύ σημαντική, μεταξύ άλλων επειδή, πέρα από τις διαφορές μεταξύ των πολιτικών ομάδων, παρατηρώ επ' αυτού του θέματος μια συμφωνία που μας καθιστά πιο ισχυρούς και καθιστά πιο ισχυρά τα ευρωπαϊκά όργανα.
Η ευρωμεσογειακή στρατηγική της Ένωσης είναι εξίσου σημαντική με τη στρατηγική της διεύρυνσης στις χώρες της Κεντροανατολικής Ευρώπης, αλλά, ενώ για τη διεύρυνση έχουμε χαράξει ένα δρόμο, για τη μεσογειακή πολιτική βρισκόμαστε ακόμα στην αναζήτηση στρατηγικής, παρότι έχουμε πίσω μας την εταιρική σχέση που προέκυψε από τη Βαρκελώνη και παρότι στην περιοχή υπάρχουν πολλά προβλήματα, αρχίζοντας από το πρόβλημα της διατήρησης ορισμένων συγκρούσεων.
Δεδομένου ωστόσο ότι θα μιλήσουμε γι' αυτό αργότερα παρουσία του κ. Solana, δεν θέλω να επεκταθώ.
Τώρα θέλω να πω μόνο ότι επιθυμούμε έναν πιο ενεργό και πιο πειστικό ρόλο των ευρωπαϊκών κυβερνήσεων, που να δίνει στον Ύπατο Εκπρόσωπο τη δυνατότητα να κάνει μια πολιτική, όχι αντίθετη ή εναλλακτική της πολιτικής των Ηνωμένων Πολιτειών, αλλά πολύ πιο σημαντική από εκείνη που καταφέρνει να κάνει η Ευρώπη σήμερα έναντι των συνομιλητών, τους οποίους δυστυχώς δεν μπορούμε να αντικαταστήσουμε.
Πρέπει, επομένως, να έχουμε πάντα κατά νου ότι η δυνατότητα εξεύρεσης συμφωνίας απορρέει πρώτα απ' όλα από την κατανόηση, από τον διάλογο που θα καταφέρουν να διεξαγάγουν οι Παλαιστίνιοι και οι Ισραηλινοί.
Από την άλλη πλευρά, δεν πρέπει να ξεχνάμε άλλες συγκρούσεις και υπενθυμίζω εδώ τη σύγκρουση της Δυτικής Σαχάρας.
Πρέπει πάντα να θυμόμαστε ότι ναι μεν υπάρχουν τα Ηνωμένα Έθνη, αλλά στο πεδίο αυτό υπάρχει χώρος για ευρωπαϊκή πρωτοβουλία και αυτή τη στιγμή πιστεύω ότι στο ζήτημα της Δυτικής Σαχάρας υπάρχει χώρος για ευρωπαϊκή πρωτοβουλία, την οποία μπορούμε να αναλάβουμε για να κλείσουμε και την τελευταία αποικιοκρατική σύγκρουση.
Όσον αφορά το ζήτημα της εταιρικής σχέσης, με ενδιαφέρει να προσεγγίσω τα πιο καινούρια θέματά του, τα οποία συνιστούμε στην Επιτροπή και στο Συμβούλιο να λάβουν υπόψη περισσότερο από ό,τι συμβαίνει σήμερα.
Θέλω να μιλήσω για το θέμα των ανθρώπινων δικαιωμάτων και του κράτους δικαίου.
Με τον Ευρωπαϊκό Χάρτη των Θεμελιωδών Δικαιωμάτων κάναμε ένα σημαντικό βήμα μπροστά: αναγνωρίζουμε δηλαδή ότι στην επικράτεια της Ένωσης τα κοινωνικά και τα ατομικά δικαιώματα είναι αναγνωρισμένα σε όλους.
Το γεγονός αυτό μας θέτει επομένως στην κατάσταση, σε σχέση με αυτές τις χώρες, να έχουμε ένα διάλογο που να προσεγγίζει το ζήτημα μιας ευρωμεσογειακής ιθαγένειας, όπου τα ζητήματα του σεβασμού των ανθρωπίνων δικαιωμάτων δεν είναι επέμβασή μας σε μια δική τους κατάσταση, αλλά η κοινή ανάγκη να οικοδομήσουμε αξίες βασισμένες στη συμβίωση που θέλουμε να έχουμε.
Ανάλογα τα ζητήματα της μετανάστευσης, πιστεύω ότι είναι προς το δικό μας και το δικό τους συμφέρον να καταπολεμήσουμε τη λαθρομετανάστευση και, επομένως, να κάνουμε μια πολιτική ευρωπαϊκών διαστάσεων.
Όσον αφορά τη γεωργία, θα ήθελα να υπενθυμίσω στη σουηδική Προεδρία ότι είναι πολύ απλό να πει κανείς: "Ας ανοίξουμε και τη γεωργία στις ελεύθερες συναλλαγές";.
Σας επισημαίνω, αγαπητοί κύριοι, ότι ήδη σήμερα σ' εκείνες τις αγορές τα προϊόντα μας, παρότι πληρώνουν δασμό, είναι ανταγωνιστικά με τα τοπικά προϊόντα: ας είμαστε λοιπόν προσεκτικοί, επειδή υπάρχει κίνδυνος με την ελευθέρωση να στρεβλώσουμε έναν τομέα που για ορισμένες χώρες είναι θεμελιώδης.
Οι φίλοι μας οι Μαροκινοί μας υπενθυμίζουν ότι γεωργία σημαίνει διατήρηση των ανθρώπων στην ύπαιθρο, διατήρηση της απασχόλησης, διατήρηση του περιβάλλοντος.
Ας προσέξουμε, λοιπόν, να μην κάνουμε μια συζήτηση κάπως εσπευσμένη και επιφανειακή για τομείς στους οποίους, αντίθετα, πρέπει να προβούμε σε μια εταιρική σχέση που να μην μας κάνει να πληρώνουμε τιμήματα σ' αυτές τις χώρες.
Κύριε Πρόεδρε, κατ' αρχάς θέλω να εκφράσω τις ευχαριστίες μας για το έργο που επιτέλεσαν η κ. Muscardini και ο κ. Naοr και για τη δεκτικότητα τους απέναντι στις προτάσεις μας και να δηλώσω ότι η Ομάδα μας υποστηρίζει και τις δύο εκθέσεις.
Πιο συγκεκριμένα, θα ήθελα να επισημάνω ορισμένες θετικές πτυχές που εισήχθησαν, ιδίως στον τομέα των ανθρωπίνων δικαιωμάτων, και συγκεκριμένα μία τροπολογία της Ομάδας μας που ζητά την καταδίκη της θανατικής ποινής και μορατόριουμ στην περίπτωση των εκτελέσεων που εκκρεμούν.
Θα ήταν πολύ ελπιδοφόρο αν αυτό το μορατόριουμ ετίθετο σε ισχύ άμεσα.
Σ' ένα άλλο θέμα, θέλω επίσης να εκφράσω την πεποίθησή μας στην ώθηση που δίνεται, μέσω των τροπολογιών, στο περιφερειακό και το τοπικό επίπεδο, στην κοινωνία των πολιτών και, όλως ιδιαιτέρως στην ιδιωτική επένδυση ως πραγματική κινητήρια δύναμη της ανάπτυξης, πάνω από τις κρατικές ενισχύσεις και τις ευρωπαϊκές ενισχύσεις στο ύψιστο επίπεδο.
Δεν υπεισέρχομαι σε περισσότερες λεπτομέρειες, διότι πιστεύω ότι είναι σαφείς οι άξονες που καθορίστηκαν από την κ. Muscardini και τον κ. Naοr στις παρεμβάσεις τους.
Όμως θα ήθελα να εκφράσω δύο σκέψεις σχετικά με τα θέματα που συζητήθηκαν στην επιτροπή και στην Ομάδα μου.
Η μία αφορά τις πολιτικές προτεραιότητες και η άλλη τη συνοχή των δράσεών μας.
Δεν κατανοούν όλοι ότι πρέπει να αντιπαρατάξουμε την προτεραιότητα της διεύρυνσης προς Ανατολάς έναντι της μεσογειακής προτεραιότητας.
Πιστεύω, εξάλλου, ότι η Προεδρεύουσα του Συμβουλίου, η κ. Lindh, το κατέστησε σαφές τις προάλλες στην επιτροπή.
Είναι δύο πραγματικές προτεραιότητες, αλλά διαφορετικές.
Η διεύρυνση είναι μια λειτουργική προτεραιότητα, για την οποία έχουμε συγκεκριμένους στόχους, γνωρίζουμε πού πηγαίνουμε, γνωρίζουμε τι θέλουμε και, εκ των πραγμάτων, δεν υπάρχουν εναλλακτικές στρατηγικές λύσεις.
Αντίθετα, η μεσογειακή πολιτική είναι μια στρατηγική προτεραιότητα, στην οποία δεν γνωρίζουμε πού πηγαίνουμε ή, για να είμαστε πιο ακριβείς, κατευθυνόμαστε αναπόφευκτα ακριβώς προς τα εκεί που δεν θέλουμε να πάμε.
Η προβλεπόμενη εξέλιξη των εισοδημάτων, λαμβανομένης υπόψη της παρούσας δημογραφικής και οικονομικής ανάπτυξης, δείχνει ότι ο μέσος όρος του δικού μας κατά κεφαλήν εισοδήματος θα αυξηθεί και ο μέσος όρος του κατά κεφαλήν εισοδήματος στην Αφρική θα μειωθεί και, αν δεν υπάρξει αλλαγή επ' αυτού, θα αυξηθούν τα προβλήματα που όλοι γνωρίζουμε και τα οποία πιστεύω ότι δεν είναι απαραίτητο να αναφέρω.
Γνωρίζουμε τι θα συμβεί, όμως δεν ξέρουμε πώς να το αποφύγουμε, αν και θέλουμε να το αποφύγουμε πάση θυσία.
Επομένως, ας μην αντιπαρατάσσουμε πολιτικές προτεραιότητες.
Η άλλη μου σκέψη αφορά τη συνοχή των δράσεών μας.
Διότι, για να έχουμε αποτελέσματα, πρέπει να είμαστε πιο ενωμένοι.
Προφανώς, χρειάζεται βούληση και χρειάζονται πόροι, όμως διαπιστώνεται ότι οι πόροι δεν χρησιμοποιούνται.
Και αυτό σημαίνει ότι δεν υπάρχει επαρκής ικανότητα διαχείρισης από την πλευρά μας και ότι δεν υπάρχει επαρκής ικανότητα απορρόφησης από την πλευρά των αποδεκτριών χωρών.
Ζητούν περισσότερα και δεν τα καταναλώνουν.
Συνεπώς, κάποιος μπορεί να ρωτήσει: "γιατί δεν αναπροσαρμόζουμε τους αριθμούς;"
Όμως η αλήθεια είναι ότι χρειάζεται ο προϋπολογισμός και πρέπει να χρησιμοποιείται.
Για όλα αυτά, πιστεύω ότι απαιτείται πεποίθηση όπως και ικανότητα απορρόφησης.
Ελπίζω ότι οι εκθέσεις αυτές θα βοηθήσουν να βρεθεί η σωστή μέθοδος, αλλά ειλικρινά δεν είμαι πεπεισμένος γι' αυτό.
Κύριε Πρόεδρε, πρόκειται να επικεντρωθώ σε μία πτυχή της κοινής στρατηγικής για την περιοχή της Μεσογείου που δεν έχει ληφθεί υπόψη σε όλη της την έκταση: τον διάλογο Νότου-Νότου, που είναι σημαντική κινητήρια δύναμη στο πλαίσιο της στρατηγικής για τις σχέσεις Ευρωπαϊκής Ένωσης-Χωρών του Μαγκρέμπ.
Η δημιουργία συγκεντρωτικών οργάνων και μηχανισμών που να εξετάζουν σε βάθος τα πιο πιεστικά προβλήματα είναι επιτακτική.
Η διαχείριση σχεδίων σε συγκεκριμένα σημεία και σε κοινές πτυχές είναι μια ανάγκη που έγινε πραγματικότητα στις περιπτώσεις όπου, με ιδιωτική πρωτοβουλία, πολίτες και πόλεις και από τις δύο πλευρές των Στενών του Γιβραλτάρ συνεργάζονται με εξαιρετικά αποτελέσματα και άνευ της κοινοτικής αιγίδας.
Γι' αυτή την τοπική διαχείριση, θα ήταν απαραίτητη η δημιουργία ενός νέου οργάνου, το οποίο, ως μόνιμος και αποκεντρωμένος μηχανισμός, θα συνένωνε τους θεσμικούς, πολιτικούς και κοινωνικούς υπευθύνους αυτών των τόσο κοντινών και ταυτόχρονα τόσο μακρινών εδαφών.
Τα δεκατέσσερα χιλιόμετρα που χωρίζουν την Ευρωπαϊκή Ένωση από το Μαγκρέμπ είναι πραγματικά, όμως ας προσπαθήσουμε να μην γίνουν αγεφύρωτη απόσταση που εμποδίζει μία πιο στενή συνεργασία.
Η μετανάστευση, οι αιτίες της και οι επιπτώσεις της - φοβερές και ανεπανόρθωτες μερικές φορές - οι επιχειρηματικές, γεωργικές και αλιευτικές συναλλαγές, οι κοινωνικές, τεχνικές, εκπαιδευτικές, πανεπιστημιακές ανταλλαγές, οι πτυχές της κοινής ανάπτυξης, όπως στον ενεργειακό τομέα, και οι δημοκρατικές θεμελιώδεις πολιτικές αρχές που η Ευρωπαϊκή Ένωση πρέπει να προωθήσει στις χώρες αυτές απαιτούν τη δημιουργία νέων μηχανισμών και οργάνων αποκεντρωτικής μορφής, που θα ανταποκρίνονται σ' αυτές τις τοπικές ανάγκες, θα έχουν όμως γενικές επιπτώσεις.
Κύριε Πρόεδρε, εάν η Βαρκελώνη προκάλεσε ελπίδα και προσμονή, σήμερα πλέον διαπιστώνεται απογοήτευση.
Η διεκδίκηση ενός χώρου κοινής ευημερίας, το πνεύμα της εξισορρόπησης Βορρά-Νότου, η βούληση για περισσότερη ειρήνη και σταθερότητα, τόσες φιλοδοξίες τις οποίες χθες εγκωμιάζαμε και σήμερα έχουν γίνει επείγουσα ανάγκη.
Παρόλο όμως που όλοι δηλώνουν ότι είναι απαραίτητο να επανενεργοποιηθεί η εταιρική σχέση, οι επιλογές διίστανται.
Το μέλλον της ίδιας της ιδέας της εταιρικής σχέσης δεν βρίσκεται στην προσαρμογή των αναγκών των λαών αυτών στους νόμους των αγορών του Βορρά και στις δικές μας φιλοδοξίες, αλλά στη δική τους ανάπτυξη, στην ικανοποίηση των δικών τους επειγουσών αναγκών.
Συνεπώς, κατά τη γνώμη μου, η Ευρώπη πρέπει να ακολουθήσει ένα δρόμο τελείως διαφορετικό από την απλή συμμετοχή στη ζώνη των ελεύθερων συναλλαγών.
Η εδραίωση συνεργασιών, κυρίως μέσω των δημόσιων υπηρεσιών, η αναζήτηση άλλων χρηματοδοτικών μέσων, μέσω παραδείγματος χάριν ενός φόρου τύπου Tobin και της μείωσης, αν όχι της διαγραφής του χρέους θα έδινε πραγματικό περιεχόμενο σε μια εταιρική σχέση δίκαιη και χρήσιμη.
Η προσέγγιση αυτή μάχεται υπέρ της δημιουργίας σχέσεων μεταξύ Βορρά-Νότου, οι οποίες θα είναι απελευθερωμένες από κάθε κυριαρχία.
Το ίδιο ισχύει για τα ανθρώπινα δικαιώματα.
Οι δεσμοί μας στη Μεσόγειο δεν μπορούν βασίζονται παρά στην εμπιστοσύνη και ακριβώς επειδή οι συμφωνίες που έχουν υπογραφεί δεσμεύουν τα δύο μέρη να τις τηρήσουν, ανησυχούμε ιδιαίτερα για τις επιθέσεις που σημειώθηκαν για παράδειγμα στην Τυνησία.
Το ίδιο ισχύει για το σεβασμό από την Ευρώπη των δικαιωμάτων όλων.
Αναφέρομαι στην ανάγκη μιας πιο αλληλέγγυας και πιο γενναιόδωρης αντίληψης για τη μετανάστευση.
Η ελεύθερη κυκλοφορία εμπορευμάτων και κεφαλαίων, αλλά όχι προσώπων, είναι απάνθρωπη και αναποτελεσματική.
Η πείρα μάς δείχνει πράγματι ότι το μόνο αποτέλεσμα που έχει το κλείσιμο των συνόρων είναι να ρίχνει χωρίς τύψεις άνδρες και γυναίκες χωρίς χαρτιά, χωρίς δικαιώματα στα χέρια παράνομων μεταφορέων και ανενδοίαστων εργοδοτών.
Πώς μπορούμε να μιλήσουμε για μια πιο ανθρώπινη διαχείριση της μετανάστευσης, πώς να ευχηθούμε καλύτερη ενσωμάτωση, χωρίς να θέσουμε υπό αμφισβήτηση τα θεμέλιά της.
Πρέπει να διασφαλισθεί η ελεύθερη κυκλοφορία των προσώπων και η ισότητα των κοινωνικών, οικονομικών, πολιτιστικών και πολιτικών δικαιωμάτων.
Τέλος, η δημιουργία μιας ζώνης ειρήνης προϋποθέτει να αναλάβει η Ευρωπαϊκή Ένωση πιο ειλικρινή και πιο στιβαρή δράση στη Μέση Ανατολή.
Η πλήρης εφαρμογή των ψηφισμάτων των Ηνωμένων Εθνών, η τήρηση από την πλευρά του Ισραήλ των δεσμεύσεών του, η αναγνώριση του νόμιμου δικαιώματος των Παλαιστινίων να έχουν κράτος είναι πλέον απαραίτητες προϋποθέσεις.
Το ίδιο θέμα - και εδώ ολοκληρώνω - τίθεται και στη Δυτική Σαχάρα όπου υπάρχουν φόβοι για την επανέναρξη των ένοπλων εχθροπραξιών.
Για όλους αυτούς τους λόγους, είναι μόνον προς όφελος της Ευρώπης να συνδέσει όλους εκείνους που ήδη δημιουργούν μια άλλη εταιρική σχέση, όπως τις ενώσεις, τους οργανισμούς τοπικής αυτοδιοίκησης και τα συνδικάτα.
Κύριε Πρόεδρε, η έκθεση της κ. Muscardini σχετικά με την υποτιθέμενη μεσογειακή πολιτική, είναι κατ' αρχάς αξιοσημείωτη για έναν απλό λόγο, ο οποίος όμως αγνοείται πάντα από το Κοινοβούλιο αυτό.
Επιτέλους, θέτει τον προβληματισμό για την κοινή εξωτερική πολιτική στη φυσική του βάση, δηλαδή τη γεωγραφία, δηλαδή τους χώρους, τη διαλεκτική των εδαφών και των θαλασσών, την κατανομή των εθνών ανάλογα με τις δικές τους σφαίρες, τους δικούς τους δεσμούς, τη δική τους αλληλεγγύη, ακόμη κι αν είναι φυγόκεντρες σε σχέση με τη μυθική Ευρώπη, αυτήν την απροσδιόριστη ήπειρο, τόσο απροσδιόριστη που πραγματικά δεν έχει σύνορα.
Η έκθεση αυτή επανατοποθετεί λοιπόν την εξωτερική πολιτική στις βάσεις της.
Η γεωγραφία - όπως ανέφερα - είναι ο φορέας της, η "κιβωτός" της θα έλεγα, δηλαδή η ιστορία που μας επιτρέπει να διαβάσουμε, να καταλάβουμε και επομένως να σεβασθούμε τις πολιτικές σταθερές που υπαγορεύει η γεωγραφία.
Έτσι εξηγείται εξάλλου και ολόκληρη η δυσκολία, ή πιο σωστά, η αδυναμία ύπαρξης κοινής εξωτερικής πολιτικής πίσω από άθλιες μαριονέτες τύπου Σολάνα.
Ωστόσο, ο σημερινός τρόπος λειτουργίας της πολιτικής Ευρώπης απαγορεύει αυτομάτως τη γεωπολιτική προσέγγιση, καθώς η απουσία κάθε ορισμού κοινού καλού για την Ευρώπη - μιλώ για ένα ευρωπαϊκό res publica - εξακολουθεί να ευνοεί, μετά τα συνήθη πάρε-δώσε, το νόμο του εκάστοτε ισχυρότερου, ο οποίος επιβάλλει, με τη βία θα λέγαμε, τις στρατηγικές επιλογές του στα υπόλοιπα μέλη των Δεκαπέντε.
Έτσι, τελικά στη μεσογειακή πολιτική- όπως άλλωστε και σε πολλά άλλα θέματα - βλέπουμε να επιβάλλεται η ισχύς της Βόρειας Ευρώπης - δηλαδή της Μεγάλης Βρετανίας, καθώς και της Γερμανίας συνοδευόμενης από τους αιώνιους πιστούς της - και βέβαια δίδεται σαφώς προτεραιότητα στη διεύρυνση προς το Βορρά, την Ανατολική Ευρώπη, συμπεριλαμβανομένων των Βαλκανίων όπου πληρώνουμε το λογαριασμό της γερμανικής πολιτικής, ενώ οι φίλοι μας της Μεσογείου πληρώνουν για όλες τις διαιτησίες.
Έτσι, ο εισηγητής ορθώς κρίνει, όπως άλλωστε και ο εξαίρετος φίλος μου Sami Naοr, όταν καταγγέλλει την αποκινητοποίηση της Ευρώπης στην περιοχή της Μεσογείου, καθώς και στις υποθέσεις της Εγγύς Ανατολής.
Θα ήθελα απλώς να προσθέσω ότι το σύνολο των μεσογειακών κρατών μπορούν αργά ή γρήγορα να αρνηθούν, και μάλιστα απότομα, μια προοπτική σύμφωνα με την οποία δεν θα είναι τίποτα άλλο από περιφερειακές ζώνες ενός συνόλου στο οποίο δεν ασκούν πλέον καμία επιρροή.
Ήδη, πιστεύουμε ότι είναι καθήκον των κρατών της Νότιας Ευρώπης ή πιο σωστά των κρατών της Βόρειας Μεσογείου να συνεργαστούν με τα κράτη της Νότιας Μεσογείου και κυρίως με τις τρεις χώρες του Μαγκρέμπ: το Μαρόκο, την Αλγερία, την Τυνησία για να δημιουργήσουν αυτό το χώρο αλληλεγγύης που εγγράφεται στην ιστορία, στη γεωγραφία, όπως άλλωστε και στα συμφέροντά μας τον αιώνα που ξεκινά.
Κύριε Πρόεδρε, οι δύο προτάσεις τις οποίες συζητούμε έχουν σίγουρα ένα κοινό σημείο: περιλαμβάνουν μία σειρά ανέφικτων επιθυμιών και αιτημάτων για την περιοχή της Μεσογείου.
Από οικονομική άποψη, απλώς δεν έχουμε τη δυνατότητα να διαθέσουμε τόσους πόρους και επιπλέον η δράση της Ευρωπαϊκής Ένωσης προς τα έξω δεν υπήρξε μέχρι σήμερα τέτοια ούτως ώστε να δικαιούμαστε να δείχνουμε ιδιαίτερη αυτοπεποίθηση.
Είναι πλέον καιρός να καθορίσουμε συγκεκριμένες προτεραιότητες προκειμένου να δρούμε σωστά στο εξωτερικό της Ένωσης.
Πρόσφατα σχόλια του κ. Σολάνα επιβεβαιώνουν την ανάγκη καθορισμού προτεραιοτήτων.
Αναφέρθηκε στα έγγραφα στρατηγικής της Ένωσης, περιλαμβανομένων και αυτών που αφορούν τις μεσογειακές χώρες, τα οποία χαρακτήρισε σκέτα γραφειοκρατικά πονήματα.
Το περιεχόμενο των εγγράφων αυτών ελάχιστα μεταφέρεται στην πράξη.
Η πληθώρα αιτιολογικών σκέψεων και παραγράφων που περιλαμβάνουν τα έγγραφα που έχουμε μπροστά μας γεννά ωστόσο προσδοκίες στους εταίρους μας, προσδοκίες στις οποίες δεν μπορούμε με κανένα τρόπο να ανταπεξέλθουμε, διότι έχουμε αναλάβει και άλλες ευθύνες.
Και στις δύο εκθέσεις περιέχονται αρνητικοί χαρακτηρισμοί για τις άλλες ευθύνες.
Ιδιαίτερα οι σχέσεις μας με τις υποψήφιες χώρες αποτέλεσαν, σύμφωνα με τους εισηγητές, λόγο παραμέλησης των νοτίων χωρών, ένα λάθος που θα πρέπει τώρα να διορθωθεί.
Προσωπικά δεν συμφωνώ με την άποψη αυτή.
Η διεύρυνση αξίζει κάθε προσοχής κατά την επόμενη περίοδο.
Εάν θέλουμε να πραγματοποιηθεί σωστά, έχουμε πάρα πολλά να πράξουμε.
Είναι λοιπόν αδύνατο να διαθέσουμε τα ίδια ποσά και προς τους νότιους γείτονές μας, οπωσδήποτε μάλιστα αν λάβουμε υπόψη την απροθυμία των κρατών μελών να αυξήσουν τις εισφορές τους προς την Ένωση.
Αλλά και η πολιτική επιρροή της Ένωσης αντιμετωπίζεται ιδιαίτερα αισιόδοξα στις εκθέσεις.
Τουλάχιστον σχετικά με τον ρόλο που μπορεί να διαδραματίσει η Ευρωπαϊκή Ένωση στην ειρηνευτική διαδικασία στη Μέση Ανατολή δεν χρειάζεται να τρέφουμε ψευδαισθήσεις.
Λυπούμαι που και οι δύο εκθέσεις διατρέχουν τον κίνδυνο να μην ληφθούν στα σοβαρά εξαιτίας των υπερβολικών φιλοδοξιών τους.
Η Ευρωπαϊκή Ένωση μπορεί να είναι σημαντική βέβαια, κυρίως από οικονομικής άποψης, αλλά και στα πλαίσια της πολιτικής για τους πρόσφυγες.
Θα πρέπει να μας απασχολήσουν αποκλειστικά οι τομείς στους οποίους η Ευρωπαϊκή Ένωση έχει μία προστιθέμενη αξία και μπορεί να διαδραματίσει σημαντικό ρόλο.
Η μετριοφροσύνη σχετικά με τις δυνατότητες που διαθέτουμε συμβάλλει στη βελτίωση της εξωτερικής πολιτικής της Ευρωπαϊκής Ένωσης.
Κύριε Πρόεδρε, ως εκπρόσωπος μιας χώρας που είχε κάποτε άμεση πρόσβαση στη Μεσόγειο Θάλασσα, θέλω να υποστηρίξω ιδιαίτερα τη βελτίωση των σχέσεων της ΕΕ με την περιοχή της Μεσογείου και, επομένως, και την παρούσα έκθεση.
Για εμάς, πρόκειται για μια όχι μόνο πολιτική αλλά και ιστορική υποχρέωση.
Οπωσδήποτε, οι δραστηριότητες της ΕΕ για τη διασφάλιση της ειρήνης στην περιοχή της Μεσογείου και ιδίως όσον αφορά την εστία ανάφλεξης στη Μέση Ανατολή αποτελούν μια ιδιαίτερη ευθύνη, στην οποία οι εκπρόσωποι και τα μέλη της Ευρωπαϊκής Ένωσης, και ιδιαίτερα οι εκπρόσωποί τους στον τομέα της εξωτερικής πολιτικής, δυστυχώς δεν έχουν ανταποκριθεί μέχρι σήμερα.
Ωστόσο, στόχος της ΕΕ πρέπει να παραμείνει μια ανεξάρτητη, ενεργός ειρηνευτική πολιτική σε ευρωπαϊκή κλίμακα.
Εκτός από την ασφάλεια, υπάρχουν όμως και άλλοι λόγοι για τους οποίους είναι σημαντικό να αναλάβει η ΕΕ μια εντονότερη δέσμευση στην περιοχή της Μεσογείου.
Στον κοινωνικό και πολιτιστικό τομέα, η ΕΕ δεν μπορεί και δεν πρέπει να φείδεται εξόδων όσον αφορά την υποστήριξη δημοκρατικών εξελίξεων, τις παρεμβάσεις σε περίπτωση παραβίασης των ανθρώπινων δικαιωμάτων, την ενθάρρυνση της οικονομικής ανάπτυξης και τη βελτίωση του διαλόγου και της συνεργασίας σε όσο το δυνατό περισσότερους τομείς, ώστε να μπορέσει να σημειωθεί αισθητή πρόοδος.
Για να μην παραμείνουν τα σχέδια, έτσι όπως απαριθμούνται στην έκθεση, απλές διακηρύξεις προθέσεων, θα είναι απαραίτητο να επεκταθεί ο κατάλογος προτεραιοτήτων που απαιτήθηκε και εδώ, στον οποίο προσδιορίζονται η σειρά κατά προτεραιότητα και η χρηματοδότηση των προθέσεων.
Παρεμπιπτόντως, δεν ανέφερα με λύπη την απώλεια της πρόσβασης στη Μεσόγειο Θάλασσα!
Κύριε Πρόεδρε, από τις παρεμβάσεις των εισηγητών συνάγεται, και σ' αυτές τις συνθήκες κρίνεται σχεδόν περιττό να το επαναλάβουμε, ότι η Μεσόγειος πρέπει να είναι μια περιοχή μέγιστης προτεραιότητας για την Ευρωπαϊκή Ένωση, διότι τα προβλήματα του Νότου της Μεσογείου - οι πολιτικές αναταραχές, η οικονομική στασιμότητα, η δημογραφική αύξηση - μας επηρεάζουν, άμεσα ή έμμεσα, ως Ευρωπαίους.
Αυτό συμβαίνει με τα μεταναστευτικά ρεύματα που δεχόμαστε, με την επιδείνωση του περιβάλλοντός μας και με τους κινδύνους που ενέχει για την κοινωνία μας ο ριζοσπαστικός φονταμελισμός.
Με λίγα λόγια, η ισορροπία στα νότια σύνορα είναι απαραίτητη για τη δική μας σταθερότητα.
Κατά συνέπεια, είναι σημαντικό να συμμεριστούμε την αντίληψη ότι το εύλογο συμφέρον της Ένωσης να διευρυνθεί προς την Κεντρική και Ανατολική Ευρώπη δεν μπορεί να έχει ω αποτέλεσμα την επιδείνωση της πολιτικής της έναντι της Μεσογείου.
Γι' αυτό, αν το 1995 η Ομάδα μου στήριξε και προώθησε σταθερά την ανοιχτή διαδικασία της Βαρκελώνης, η οποία καθόριζε, επιτέλους και σχεδόν μετά από σαράντα χρόνια, μία σφαιρική στρατηγική των κοινοτικών χωρών έναντι των μεσογειακών, συμμερίζεται τώρα τον στόχο που επισημαίνεται στις εκθέσεις για τις οποίες συζητάμε σήμερα για την εμβάθυνση της διαδικασίας της Βαρκελώνης.
Συγκεκριμένα, όσον αφορά την έκθεση του κ. Naοr, προσπαθήσαμε να την βελτιώσουμε στην επιτροπή με διάφορες συνεισφορές και θέλω να ευχαριστήσω από τώρα τον εισηγητή για την δεκτικότητά του.
Επιμείναμε στη σημασία της ενίσχυσης του διακοινοβουλευτικού διαλόγου, ο οποίος πρέπει αν εδραιωθεί ως ένα από τα βασικά στοιχεία της προώθησης της διαδικασίας της Βαρκελώνης.
Επισημαίνουμε τη σκοπιμότητα της προαγωγής της ελευθέρωσης των οικονομικών συστημάτων των μεσογειακών εταίρων και της υλοποίησης των διαρθρωτικών μεταρρυθμίσεων που είναι αναγκαίες για τον συναγωνισμό σε πιο ανοιχτές αγορές.
Προτείναμε τη δημιουργία ενός Παρατηρητηρίου των μεταναστευτικών ρευμάτων, επιφορτισμένου μεταξύ άλλων με την ανάπτυξη μηχανισμών συντονισμένης καταπολέμησης των μαφιών που επωφελούνται από την παράνομη μετανάστευση.
Υπενθυμίζουμε ότι οι σχέσεις της Ευρωπαϊκής Ένωσης με τις μεσογειακές χώρες βασίζονται σε μία σφαιρική στρατηγική, της οποίας αναμφισβήτητο στοιχείο είναι για εμάς η αλιεία και, ως εκ τούτου, από αυτή την άποψη, ελπίζουμε ότι η κυβέρνηση του Μαρόκου θα υιοθετήσει μία δράση σύμφωνη με τις επιταγές της επικαιρότητας στις διαπραγματεύσεις που βρίσκονται σε εξέλιξη.
Και επισημαίνουμε, τέλος, στην Επιτροπή την ανάγκη, στο πλαίσιο των μεταρρυθμίσεων που λαμβάνουν χώρα στις εξωτερικές της υπηρεσίες, να ενισχυθούν οι ανθρώπινοι πόροι που προορίζονται για τη μεσογειακή συνεργασία, να καθιερωθεί συγκεκριμένη σχετική διάρθρωση στην Επιτροπή και να προωθηθεί η αποκέντρωση της βοήθειας.
Σε τελική ανάλυση, η Ομάδα μου ζητά από την Ένωση να αναλάβει στη Μεσόγειο ρόλο μεγαλύτερης εμβέλειας και ελπίζουμε να διατεθούν επιτέλους ανθρώπινα και υλικά μέσα που να είναι στο ύψος των προκλήσεων που αντιμετωπίζουμε.
Κύριε Πρόεδρε, η αντίληψη ότι η Μεσόγειος είναι η νούμερο ένα προτεραιότητα της εξωτερικής πολιτικής της Ευρωπαϊκής Ένωσης πηγάζει από την πεποίθηση ότι στην Μεσόγειο - που δεν είναι πλέον το κέντρο του κόσμου - συμπυκνώνονται, σε κάθε μορφή, όλες και καθεμία χωριστά οι μεγάλες αντιθέσεις και προκλήσεις του 21ου αιώνα.
Το ζήτημα της ειρήνης και του πολέμου είναι δραματικά παρόν στη Μεσόγειο.
Το ζήτημα των σχέσεων Βορρά-Νότου απαντάται ολοζώντανο στη Μεσόγειο.
Το πολύ της μόδας θέμα της σύγκρουσης πολιτισμών ή του πολιτισμικού διαλόγου έχει ως παράδειγμά του τη Μεσόγειο.
Το πρόβλημα της ξενοφοβίας και του ρατσισμού, ή της ανοχής και της φυλετικής ανάμειξης, φθάνει στο αποκορύφωμά του στη Μεσόγειο.
Το ζήτημα της δημοκρατίας και των ανθρωπίνων δικαιωμάτων ή του αυταρχισμού είναι ζωντανό στη Μεσόγειο και θα συνεχίσει να είναι και τα επόμενα χρόνια.
Το θέμα της περιφερειακής απάντησης στις προκλήσεις της παγκοσμιοποίησης τίθεται στη Μεσόγειο.
Το θέμα της χειραφέτησης ή της καταπίεσης των γυναικών παρουσιάζεται επίσης ιδιαίτερα έντονα στη περιοχή της Μεσογείου.
Δεν πρέπει να επιμείνουμε, κατά συνέπεια, ότι αυτή είναι η βασική μας προτεραιότητα, διότι τα μελλοντικά σενάρια είναι απολύτως ανοιχτά σ' αυτήν, ενώ η διεύρυνση θα έχει μεν τη διαδρομή της, το κόστος και τις επιπτώσεις της, όμως κανείς δεν μπορεί λογικά να φανταστεί άλλο σενάριο από αυτό που θα οδηγήσει στο αποκορύφωμά της.
Στη Μεσόγειο μπορεί να επιτευχθεί τον 21ο αιώνα ένα sandbelt ή ένα slumbelt· και τα δύο θέματα έχουν τεθεί δραματικά.
Οι δύο εκθέσεις που παρουσιάζονται σήμερα εδώ, στο Ευρωπαϊκό Κοινοβούλιο, αποτελούν συμβολή σε μία νέα ώθηση της ευρωμεσογειακής πολιτικής.
Προσωπικά, πιστεύω ότι ο κ. Patten και ο κ. Σολάνα θα έκαναν πολύ καλά να διαβάσουν αυτές τις εκθέσεις και ιδιαίτερα την έκθεση του φίλου και δασκάλου μου, Sami Naοr, διότι αποτελεί ένα πολύ συνεκτικό και πολύ καλοκαταρτισμένο κατάλογο που εμπνέει μία πολιτική πρόταση.
Πρόκειται για μια πολιτική που ναι μεν σχεδιάστηκε στη Βαρκελώνη πριν από πέντε χρόνια, σήμερα όμως αποκτά όχι μόνο αναθέρμανση της πολιτικής βούλησης, αλλά και συγκεκριμενοποίηση των πρωτοβουλιών.
Πρέπει να επιτύχουμε - ιδίως στην Μεσόγειο· οι κάτοικοι της Μεσογείου το γνωρίζουμε - κάτι ιδιαίτερα σημαντικό: την εξήγηση των πραγμάτων.
Ωστόσο, αν υπάρχει σήμερα μία έλλειψη, αυτή είναι η έλλειψη μιας συμβολικής συγκεκριμενοποίησης, ενός ισχυρού μηνύματος ότι η Ένωση, το Συμβούλιο, η Επιτροπή και το Κοινοβούλιο, ενδιαφερόμαστε πραγματικά για αυτή την αναθέρμανση πέρα από τα λόγια και τις ιστορίες.
Από την άποψη αυτή, επιτρέψτε μου να επιστήσω την προσοχή σε μία πτυχή που παρουσιάζεται στην έκθεση του Sami Naοr: την ανάγκη να αναπτυχθούν δυναμικές πρωτοβουλίες στο πεδίο του εμπορίου Νότου-Νότου και της υποπεριφερειακής ολοκλήρωσης ή της ολοκλήρωσης στο Νότο της Μεσογείου.
Χρειαζόμαστε κάτι δυνατό, δεν ξέρω τι ακριβώς μπορεί να είναι, αλλά πρέπει να μπορεί να κερδίσει πραγματικά την κοινή γνώμη του Νότου, να την κάνει να δει ότι η Ευρωπαϊκή Ένωση, πολύ περισσότερο από μία καλοσχεδιασμένη πολιτική, έχει την ξεκάθαρη βούληση να δημιουργήσει πιστωτικά και χρηματοδοτικά μέσα, σιδηροδρόμους ή δίκτυα δρόμων ή αυτοκινητοδρόμων για την υποπεριφερειακή ολοκλήρωση του Νότου.
Και ένα μήνυμα που να συμβάλλει πραγματικά σ' αυτή την επανέναρξη της βούλησης για ολοκλήρωση, η οποία, ιδίως στο Μαγκρέμπ, προωθείται σήμερα με ελπίδα και πρέπει να υπολογίζει σε μια φιλόδοξη και συνάμα γενναιόδωρη πολιτική εκ μέρους της Ένωσης.
Κύριε Πρόεδρε, αξιότιμοι κύριοι συνάδελφοι, ασφαλώς πρέπει να συμφωνήσουμε με τις εκθέσεις των κκ.
Muscardini και Naοr, ως προς την προσέγγιση και ως προς το περιεχόμενο, αλλά είναι απαραίτητο να σταθούμε σε μερικές πτυχές που δεν εξετάστηκαν.
Είναι σημαντικό να ξεκινήσουμε από την εξής σκέψη: η στρατηγική της Ευρωπαϊκής Ένωσης για τη Μεσόγειο, που καταρτίστηκε στη Φέιρα, εκτός από τις ελλείψεις συγκεκριμένων και εφαρμόσιμων οδηγιών, δεν λαμβάνει υπόψη ορισμένες πτυχές που εμφανίστηκαν τα τελευταία χρόνια στη λεκάνη της Μεσογείου, η οποία ήρθε στο κέντρο παγκόσμιων εμπορικών διακινήσεων μετά από αιώνες δυσκολιών και περιθωριοποίησης που είδαν, μετά την ανακάλυψη της Αμερικής, μια έντονη επικράτηση των ατλαντικών οδών στη ναυσιπλοΐα.
Χάρη και στη νέα παραγωγική ώθηση της Ασίας, σήμερα η Ευρώπη έχει με αυτή την ήπειρο υψηλότερο ποσοτικά εμπόριο από ό,τι με την Αμερική.
Οι ίδιες εμπορικές οδοί μεταξύ αυτής της τελευταίας και της Ασίας βρίσκουν στη Μεσόγειο ένα πολύτιμο σύστημα διανομής εμπορευμάτων προς τη Βόρεια Ευρώπη που επιτρέπει να μην επιμηκύνονται οι διαδρομές.
Είναι λοιπόν ένα νέο σενάριο που η Ευρωπαϊκή Ένωση δεν μπορεί να αγνοήσει και που έχει ήδη δώσει τα πρώτα εκπληκτικά αποτελέσματα.
Και ακριβώς σ' αυτό το ολοκληρωμένο οργανικό σύστημα πρέπει να προσπαθήσουμε να διοχετεύσουμε τους πόρους μας, ένα σύστημα που χαρακτηρίζεται και από διατροπικότητα των μεταφορών μέσω αεροδρομίων, σιδηροδρόμων και αυτοκινητόδρομων.
Χωρίς τη συγκεκριμένη αυτή χρήση, οι πόροι θα παραμείνουν συχνά, όπως συμβαίνει, ανεκμετάλλευτοι.
Κύριε Πρόεδρε, πιστεύω ότι η μεγάλη αξία των εκθέσεων αυτών έγκειται στο γεγονός ότι μετριάζουν την αισιοδοξία που αποπνέει το έγγραφο της Επιτροπής, σχετικά με αυτό που ονομάζει επιτευχθείσα πρόοδο μετά τη Βαρκελώνη και ότι ανοίγουν φιλόδοξους και πιο δίκαιους δρόμους για την εταιρική σχέση.
Ποιοι ήταν οι στόχοι της εταιρικής σχέσης που συνήφθη τότε;
Τους έχουμε αναφέρει ξανά, η δημιουργία μιας ζώνης ειρήνης, η καλύτερη αμοιβαία κατανόηση μεταξύ των πληθυσμών, η δημιουργία ενός χώρου κοινής ευημερίας.
Οι δύο πρώτοι στόχοι, όπως ανέφερε ο κ. Naοr, δεν επιτεύχθηκαν.
Είναι, δυστυχώς, αλήθεια.
Ούτε δημιουργήσαμε ένα χώρο κοινής ευημερίας, παρά μόνο κάναμε την αρχή για τη δημιουργία μιας ζώνης ελεύθερων συναλλαγών, με ορισμένες χώρες, υπό όρους που θέσαμε εμείς οι ίδιοι, καθώς από αυτήν επωφελούνται πρώτα τα βιομηχανικά προϊόντα στα οποία έχουμε ανταγωνιστικό πλεονέκτημα.
Εξ άλλου, εξακολουθεί να με εκπλήσσει το γεγονός ότι όσοι βιάζονται να ζητήσουν την επέκταση μιας ζώνης ελεύθερων συναλλαγών, μέσω της επιβολής ενός φιλελεύθερου μοντέλου με όρους τρομερά δυσμενείς για τις χώρες του Νότου μιλούν πάντα πρώτοι για επέμβαση, ακόμη και για νεοαποικισμό, όταν πρόκειται για τα δικαιώματα του ανθρώπου.
Στη Βαρκελώνη, για πρώτη φορά, αναγνωρίσθηκε σε κείμενο που δεσμεύει την Ευρωπαϊκή Ένωση και τις δεκαπέντε χώρες του νότιου μεσογειακού χώρου, ο ουσιαστικός ρόλος που μπορεί να παίξει η κοινωνία των πολιτών στην ανάπτυξη της εταιρικής σχέσης.
Σχετικά με το θέμα αυτό, πρέπει να πούμε ότι η αποτυχία είναι παταγώδης.
Δεν ξέρουμε πως - το επιθυμούμε όμως πραγματικά; - να υποστηρίξουμε τη δυναμική των πολιτών και τα δημοκρατικά προγράμματα ενάντια στη σκληρότητα των περισσότερων καθεστώτων.
Πώς πρέπει να χρησιμοποιήσουμε τις συμφωνίες σύνδεσης και το πρόγραμμα MEDA για να τα υποστηρίξουμε, ποια αποτελεσματική στρατηγική και ποια πανοπλία κατάλληλων μέτρων είμαστε ικανοί να δημιουργήσουμε για να ξεφύγουμε από αυτήν τη σχιζοφρενική κατάσταση μεταξύ του "λέγειν" και του "πράττειν" ;
Θέλουμε πράγματι να ξεκινήσει και πάλι η διαδικασία της Βαρκελώνης ή θα καταδικαστούμε να αναπαράγουμε στην κλίμακα των Δεκαπέντε τις σχέσεις που έχουν εδραιωθεί από την ιστορία μερικών κρατών τα οποία υποστηρίζουν ότι ακολουθούν ρεαλιστική πολιτική;
(GUE/NGL).
Κύριε Πρόεδρε, η πολιτική της Ευρωπαϊκής Ένωσης απέναντι στις χώρες της Μεσογείου είναι πολύ μακριά από την Διακήρυξη της Βαρκελώνης και ακόμη πιο μακριά από τις πραγματικές ανάγκες των λαών των χωρών αυτών.
Όπως σωστά εντοπίζει ο κ. Naοr, η Ευρωπαϊκή Ένωση φαίνεται να μην ενδιαφέρεται για την Μεσόγειο παρά μόνο για λόγους ασφαλείας, ενώ παρεμβαίνει οικονομικά μόνο για να της ανοιχθεί η αγορά των χωρών του Νότου.
Η νέα κοινή στρατηγική εμβαθύνει ακόμη παραπέρα σα αυτή την κατεύθυνση και επιπλέον θέλει να εμπλέξει τις μεσογειακές χώρες στην επιθετική ΚΕΠΠΑ.
Η Ευρωμεσογειακή συνεργασία είναι κυρίως όχημα παρέμβασης στα εσωτερικά των μεσογειακών χωρών.
Όλα αυτά γίνονται στο όνομα δήθεν της κοινής ευημερίας, της δημοκρατίας, του κράτους δικαίου και των ανθρωπίνων δικαιωμάτων.
Ταυτόχρονα, η Ευρωπαϊκή Ένωση παραμένει παγερά αδιάφορη απέναντι στο δράμα του παλαιστινιακού λαού, τις καθημερινές δολοφονίες Παλαιστινίων από το κράτος του Ισραήλ.
Το Κομμουνιστικό Κόμμα Ελλάδας είναι υπέρμαχο της συνεργασίας μεταξύ των λαών με ίσους όρους και χωρίς παρέμβαση στα εσωτερικά μιας χώρας από άλλη.
Τονίζει ιδιαίτερα την ευθύνη των ανεπτυγμένων καπιταλιστικών χωρών για την σημερινή κατάσταση των υποανάπτυκτων χωρών.
Αυτός είναι ένας πρόσθετος λόγος από τον οποίο απορρέει η υποχρέωση των ανεπτυγμένων χωρών να βοηθήσουν τις χώρες αυτές να αναπτύξουν την παραγωγική τους βάση και να ανεβάσουν το βιοτικό επίπεδο των κατοίκων τους.
Κύριε Πρόεδρε, αξιότιμοι κύριοι συνάδελφοι, εκτίμησα βέβαια πολύ την έκθεση του συναδέλφου Naοr, που δεν μας διηγείται παραμύθια, αλλά πλαισιώνει με αντικειμενικό τρόπο ένα πρόβλημα που είναι απαραίτητο να λύσουμε, κατά πρώτο λόγο σε πολιτικό επίπεδο, και, ταυτόχρονα, την εμπεριστατωμένη και ακριβή όσο ποτέ έκθεση της κ. Muscardini.
Δεν είναι βέβαια απαραίτητο να υπενθυμίσω έπειτα σ' αυτήν την Αίθουσα τον ρόλο, τη λειτουργία, τη σημασία της Μεσογείου στην ίδια τη δημιουργία του ευρωπαϊκού πολιτισμού, ούτε το γεγονός ότι ήταν ταυτόχρονα φορέας και λίκνο του πολιτισμού από τον οποίο καταγόμαστε.
Ωστόσο, δεν μπορούμε να κρύψουμε από τον εαυτό μας ότι, μέχρι σήμερα, η κοινή μας δράση στη θεμελιώδη αυτή γεωγραφική περιοχή δεν ήταν αποτελεσματική και βέβαια ούτε και εξαντλητική.
Κακή διαχείριση των προγραμμάτων, διοικητικές δυσλειτουργίες, ακόμη και ορισμένη έλλειψη διαφάνειας και πολιτικής επικαιρότητας, εμπόδισαν την υλοποίηση της πραγματικής - είμαι βέβαιος για αυτό - βούλησης των οργάνων μας, δηλαδή την επίτευξη των τριών στόχων που προσδιορίσθηκαν στη Βαρκελώνη: ζώνη ειρήνης και σταθερότητας, χώρος κοινής ευημερίας μέσω του ελεύθερου εμπορίου, καλύτερη κατανόηση μεταξύ των λαών.
Ως μέλος της Επιτροπής Προϋπολογισμών, δεν μπορώ παρά να ελπίζω ότι η Επιτροπή θα είναι διατεθειμένη να τροποποιήσει ουσιαστικά τη μέθοδο διαχείρισης και την ίδια τη διάρθρωση του προγράμματος MEDA, βαίνοντας προς την κατεύθυνση που υπέδειξε ο κ. Bourlanges, δηλαδή βασιζόμενη σε μια ριζική μείωση του διαδικαστικού κύκλου, σε μεγαλύτερη προσφυγή στις στηρίξεις μακροοικονομικής βοήθειας και σε μια ελαφρότερη επιτροπολογία.
Θα ήταν εξάλλου απαραίτητη μια προσπάθεια διαφάνειας, από πλευράς του κοινοτικού εκτελεστικού οργάνου, ήδη κατά τη φάση της παρουσίασης του προσχεδίου του προϋπολογισμού, μέσω της επεξεργασίας ενός ετήσιου εγγράφου που θα προσδιορίζει τις δαπάνες που μπορούν να αναληφθούν για κάθε χώρα.
Είναι κάτι που πρέπει να αντιμετωπίσουμε, αν πραγματικά θέλουμε να δώσουμε απάντηση στην πολιτική μας.
Κύριε Πρόεδρε, η ιδέα της διαδικασίας της Βαρκελώνης είναι εξαιρετική αλλά, στην πραγματικότητα, έχει καθυστερήσει 2000 χρόνια.
Στόχος είναι να μεταβληθεί ένα αποικιοκρατικό και μεταποικιοκρατικό σύστημα σε ένα σύστημα εταιρικής σχέσης με ίσα δικαιώματα και υποχρεώσεις.
Από ιστορική άποψη, ο τρόπος με τον οποίο διαμορφώνονταν πάντοτε οι δομές της εξουσίας είχε ως αποτέλεσμα ένα χάσμα μεταξύ Βορρά και Νότου σήμερα λοιπόν, είναι δίκαιο η Ευρώπη, τα κράτη της οποίας - ή ορισμένα από αυτά ειδικά - ήταν σχεδόν πάντοτε εκείνα που επωφελούνταν από το σύστημα αυτό, να αναλάβει την ευθύνη και να ενθαρρύνει την προσέγγιση και την ίση μεταχείριση.
Ο στόχος της διαδικασίας της Βαρκελώνης είναι αναμφισβήτητος.
Η επιτυχία δεν εξαρτάται μόνο από τα τυπικά αποτελέσματα των διαπραγματεύσεων αλλά και από το βαθμό στον οποίο θα κατορθώσουμε να εξαλείψουμε τις προκαταλήψεις που έχουμε έναντι των κρατών της Μεσογείου και των κατοίκων τους.
Πρέπει να είναι σαφές ότι η επίτευξη των στόχων της Βαρκελώνης θα είναι αποφασιστική για την ειρηνευτική στρατηγική του 21ου αιώνα.
Εξίσου σημαντικό είναι να μην τεθεί κανένα κράτος της Μεσογείου στο περιθώριο.
Στη Διακήρυξη της Βαρκελώνης δεν αναφέρεται η Λιβύη, η χώρα που βρίσκεται σχεδόν ακριβώς στη μέση της Βόρειας Αφρικής.
Η διαδικασία προσέγγισης δεν θα επιτύχει αν η ΕΕ δεν επιδιώξει να καλέσει τη Λιβύη να λάβει μέρος στην προσπάθεια αυτή.
Κύριε Πρόεδρε, κύριε Επίτροπε, τον κατάλογο των προβλημάτων που επηρεάζουν την ευρωμεσογειακή ζώνη και των αιτιών τους τον γνωρίζουμε.
Είναι ουσιαστικά τα ίδια με το 1995, όταν ξεκίνησε η διαδικασία της Βαρκελώνης.
Έχουν αναφερθεί ήδη στη συζήτηση: από την παράνομη μετανάστευση ως την ξηρασία, από το εξωτερικό χρέος ως την παραβίαση των ανθρωπίνων δικαιωμάτων και την τρομοκρατία που καταστρέφει χωρίς έλεος τη ζωή αθώων ανθρώπων και οικογενειών, από την οποία υποφέρουμε στην Ισπανία, στην Αλγερία ή και στη Μέση Ανατολή.
Σήμερα περισσότερο από ποτέ πρέπει να διακηρύξουμε ότι μόνο η συνεργασία, ο διάλογος, οι οικονομικές και πολιτιστικές ανταλλαγές, η αλληλεγγύη, η αμοιβαία κατανόηση μπορούν να κάνουν τις δύο ακτές της Μεσογείου ευημερούσα και ειρηνική περιοχή.
Ούτε η Ευρωπαϊκή Ένωση ούτε οι χώρες του Μαγκρέμπ ή του Μασρέκ έχουν την πολυτέλεια να μην εκμεταλλευτούν τους ανθρώπινους και πολιτιστικούς πόρους που εμπλουτίζουν την περιοχή.
Το πρόβλημα είναι ότι δεν προσανατολιζόμαστε προς την κατεύθυνση.
Οι συμφωνίες σύνδεσης είναι κενό γράμμα σε πολλές πλευρές τους.
Τα οικονομικά μέσα δεν απορροφώνται όπως θα έπρεπε και η πολιτική, οικονομική και κοινωνική ανάπτυξη αυτών των χωρών δεν συντονίζεται ούτε με τον ρυθμό μιας πολύ απαραίτητης οριζόντιας συνεργασίας ούτε με τον εκσυγχρονισμό που απαιτεί σήμερα ένας κόσμος που εξελίσσεται τεχνολογικά αλματωδώς.
Ήρθε η ώρα να περάσουμε από τα λόγια στην πράξη, να απαιτήσουμε αποδοτικότητα και αποτελεσματικότητα στις προσπάθειες της στρατηγικής που έχει σχεδιαστεί και, από την άποψη αυτή, επιτρέψτε μου να επιμείνω στην έκκληση ενίσχυσης των ανθρώπινων πόρων που επεσήμανε ο συνάδελφός μας Gerardo Galeote.
Κύριε Πρόεδρε, σήμερα συζητάμε δύο κατεξοχήν πολιτικές εκθέσεις, με τις οποίες συμφωνώ απόλυτα.
Και από την άποψη αυτή, αντί να επεκταθώ πάνω σα αυτές τις δύο εκθέσεις, θα πω δυο τρία λόγια, έτσι, ενισχυτικά αυτής της επιχειρηματολογίας.
Πριν από μερικούς μήνες, είχαμε μια ολόκληρη συζήτηση, μια και ο Πρόεδρος της Επιτροπής κ. Prodi ανέφερε ότι η ευρωπαϊκή Ιστορία ξεκινά από την εποχή του Καρλομάγνου.
Θέλω να πω ότι το ίδιο το όνομα Ευρώπη, που έχουμε όλοι μας ως Ευρωπαίοι, είναι το όνομα της κόρης της Λιβύης, κόρης του Ποσειδώνα, του Θεού της Θάλασσας.
Η Ευρώπη ήταν σύζυγος του Δία, μάνα του Μίνωα, του Σαρπηδόνα, του Ραδάμανθυ.
Γιατί το λέω αυτό;
Διότι η ίδια η μυθολογία που απογράφει με αφηγηματικούς όρους την ιστορική εξέλιξη δείχνει την σχέση Ευρώπης και Αφρικής στην βόρεια πλευρά της.
Η Μεσόγειος είναι ουσιαστικά η μοναδική ευρωπαϊκή θάλασσα.
Όσο λοιπόν εμείς, στους σχεδιασμούς και στις πολιτικές μας, αντιμετωπίζουμε την άλλη πλευρά της Μεσογείου αφα υψηλού, τότε δεν θα παράγεται αποτέλεσμα.
Πρέπει να ξεκαθαρίσουμε ορισμένα πράγματα.
Στον 21ο αιώνα, εάν αναζητήσουμε πολιτικές στη βάση της προσπάθειας ορισμένων ευρωπαϊκών χωρών να αναζητήσουν τα ίχνη της πρόσφατης αποικιοκρατίας πάνω στα οποία να ακουμπήσουν, τότε δεν θα υπάρξει πολιτικό αποτέλεσμα για την Ευρώπη.
Πρέπει να δούμε λοιπόν ότι η αφετηρία της σημερινής συζήτησης, στη βάση των δύο εισηγήσεων, στη βάση των αποφάσεων της Βαρκελώνης, πρέπει να δει την άλλη πλευρά σαν τμήμα της Ευρώπης.
Και πρέπει η ίδια η Ευρωπαϊκή Ένωση να πάρει πρωτοβουλίες αναπτυξιακές, πολιτισμικές, πολιτιστικές και κυρίως πρωτοβουλίες ειρήνης ώστε οι δύο πλευρές της Ευρώπης να αντικρυστούν και δεν πρέπει πάλι να δούμε αναδρομικά κάποιες αναφωνήσεις "Hannibal ante portas" , ή "Delenda est Carthago" ή Σκιπίων ο Αφρικανός με σύγχρονες αντιλήψεις.
Από την απέναντι πλευρά υπάρχουν πάλι Ευρωπαίοι και αυτό πρέπει να το δούμε με σοβαρότητα.
Κύριε Πρόεδρε, από τη διαδικασία της Βαρκελώνης δεν έλειψαν ούτε οι καλές προθέσεις ούτε τα οικονομικά μέσα.
Παρ' όλα αυτά, τα αποτελέσματά της ήταν πενιχρά, γεγονός ιδιαίτερα απογοητευτικό.
Έγιναν πάρα πολλές συμβολικές πολιτικές κινήσεις ενώ ελάχιστο δυναμικό δημιουργήθηκε προκειμένου να εκτελεστούν τα διάφορα σχέδια.
Τρία τέταρτα των πόρων που δεσμεύτηκαν δεν μπόρεσαν να διατεθούν.
Αντί όμως τώρα να μειώνονται οι πόροι, καταλήγουμε σε αύξησή τους, γεγονός που θεωρώ κάπως περίεργο.
Δεν έχει νόημα να διατίθενται όλο και περισσότερα ποσά εφόσον η απορροφητικότητα παραμένει χαμηλή και οι αντιπροσωπείες της Ευρωπαϊκής Επιτροπής δεν διαθέτουν επαρκή στελέχωση.
Θα ήταν πολύ καλύτερο εάν η Ευρωπαϊκή Ένωση εξέφραζε την αλληλεγγύη της με τις χώρες της Μεσογείου ανοίγοντας περισσότερο της αγορές της, όχι μόνο για τα βιομηχανικά προϊόντα τους αλλά και για τα οπωροκηπευτικά και άλλα γεωργικά προϊόντα.
Μένουν πάρα πολλά να γίνουν προκειμένου να καταλήξουμε σε μία ζώνη ελεύθερου εμπορίου.
Οι οικονομίες των χωρών εταίρων παραμένουν ιδιαίτερα ευπαθείς.
Το αμοιβαίο εμπόριο των χωρών αυτών είναι ακόμα περιορισμένο και διαπνέεται από έντονο προστατευτισμό.
Θα πρέπει επίσης να αντιμετωπιστεί πρώτα από όλα η αμοιβαία πολιτική καχυποψία μεταξύ των εταίρων.
Η διαδικασία της Βαρκελώνης μπορεί να επιτύχει τότε μόνον εφόσον οι μεσογειακές χώρες εταίροι εκδημοκρατιστούν περισσότερο.
Οι ρήτρες περί ανθρωπίνων δικαιωμάτων στις συμφωνίες σύνδεσης δεν θα πρέπει να παραμείνουν κενό γράμμα.
Οι παραβιάσεις των ανθρωπίνων δικαιωμάτων θα πρέπει να έχουν σαν συνέπεια τη μείωση της οικονομικής στήριξης που παρέχεται στις χώρες αυτές.
Εάν ωστόσο μειώνουμε ποσά τα οποία έτσι και αλλιώς δεν μπορούσαν να διατεθούν, δεν πρόκειται να εντυπωσιαστεί κανείς.
Θα πρέπει οι φιλοδοξίες μας να είναι ανάλογες με την εφικτότητα της χρηματοδότησης που παρέχουμε.
Το ερώτημα είναι εάν μπορούν να πραγματοποιηθούν συγχρόνως όλες αυτές οι καλές ευχές που περιλαμβάνει η έκθεση.
Καλύτερα κάτι λιγότερο αλλά καλό παρά το πολύ και κακό.
Τα ωραία λόγια και η επιδαψίλευση πόρων δεν αρκούν προκειμένου να εξασφαλιστεί σταθερότητα και ευημερία.
Το ζητούμενο είναι να υπάρχει η βούληση για πραγματικές πολιτικές μεταρρυθμίσεις, βούληση η οποία απουσιάζει ακόμα από τη διαδικασία της Βαρκελώνης.
Κύριε Πρόεδρε, η Μεσόγειος είναι το λίκνο του ευρωπαϊκού πολιτισμού.
Η κληρονομιά της αρχαίας Αιγύπτου, της Ελλάδας και της Ρώμης διαμόρφωσαν τον πολιτισμό μας, τη λογοτεχνία μας, την αντίληψή μας για την κοινή ευρωπαϊκή κληρονομιά.
Γύρω από τη Μεσόγειο ιδρύθηκαν, αναπτύχθηκαν και εξαπλώθηκαν σε όλο τον γνωστό κόσμο οι τρεις μονοθεϊστικές θρησκείες: ο ιουδαϊσμός, ο χριστιανισμός και ο ισλαμισμός.
Το χρέος μας προς τη Μεσόγειο δεν είναι μόνο ιστορικό και πολιτισμικό, αφορά και το κοινό μας ενδιαφέρον σήμερα για την διεύρυνση.
Είναι αλήθεια ότι καλύπτει κυρίως χώρες από την Κεντρική και Ανατολική Ευρώπη, αλλά στις υποψήφιες χώρες συμπεριλαμβάνονται οι δύο περίφημοι μεσογειακοί νησιωτικοί λαοί: της Μάλτας και της Κύπρου.
Ελπίζω το μεσογειακό πρόγραμμα και η διεύρυνση να μπορέσουν να αντιμετωπισθούν ως συμπληρωματικές και όχι ως αντικρουόμενες διαδικασίες.
Είναι ευτυχής συγκυρία να ηγείται σήμερα της Προεδρίας ο κ. Danielsson από τη σκανδιναβική Ευρώπη.
Ένα παράδειγμα της αλληλεγγύης Βορρά-Νότου ήταν όταν ο πρωθυπουργός Aznar παρευρέθη στο Gdansk στον εορτασμό για την επέτειο της ίδρυσης του κινήματος της Solidarnosc.
Πιστεύω ότι το μεσογειακό πρόγραμμα μπορεί να επιφέρει τη βελτίωση των σχέσεων μεταξύ ΕΕ και Βόρειας Αφρικής.
Σήμερα περιμένουμε το αποτέλεσμα της δίκης του Lockerbie από ένα σκωτικό δικαστήριο στην Ολλανδία, αλλά κατανοώ ότι οι Βρετανοί έχουν την πρόθεση να καλλιεργήσουν, στο μέλλον, καλύτερες διπλωματικές και άλλου είδους σχέσεις με π.χ. την Λιβύη.
Θέλω να θέσω μια ερώτηση στο Συμβούλιο.
Θα μπορούσε ο κ. Danielsson να επιβεβαιώσει ότι το μεσογειακό πρόγραμμα της ΕΕ συντονίζεται με τη διαδικασία της διεύρυνσης στην οποία η Προεδρία αποδίδει τόσο μεγάλη σημασία;
Αναρωτιέμαι αν θα ήταν δυνατόν για τον Επίτροπο να σταθεί στην απάντησή του στις επικρίσεις που εκτοξεύονται ορισμένες φορές για την ανεπαρκή απορρόφηση των πόρων του προγράμματος MED.
Ισχύει ότι η Επιτροπή είναι διατεθειμένη, όταν χρειαστεί, να παράσχει διοικητική υποστήριξη στην διαμόρφωση κατάλληλων προγραμμάτων, όπως έκανε στο παρελθόν όταν συνέταξα μια έκθεση για τις περιοχές Alfama και Mouraria της Λισαβόνας;
Ισχύει ότι αν πρόκειται να έχουμε ανεπαρκή απορρόφηση των πόρων, θα μπορούσε να γίνει ανακατανομή των πιστώσεων;
Τέλος, όσον αφορά την παράγραφο 54 της έκθεσης Naοr, θα μπορούσε ο Επίτροπος να επιβεβαιώσει ακόμη ότι οι δυο υποψήφιες μεσογειακές χώρες ίσως να μπορέσουν να συμμετάσχουν στο πρόγραμμα Euro-Med heritage;
Κύριε Επίτροπε, εσείς ο ίδιος δηλώσατε στο γαλλικό τύπο τον περασμένο Νοέμβριο ότι ο στόχος της Βαρκελώνης ήταν συγχρόνως απλός και φιλόδοξος, δηλαδή, μια περιοχή με ειρήνη, που θα επωφελείται από κοινή ευημερία και θα ευνοεί τη ζωτικότητα της κοινωνίας των πολιτών, σεβόμενη τα δικαιώματα του ανθρώπου και με αμοιβαία κατανόηση των πολιτισμών.
Πράγματι, οι σχέσεις μας με τους μεσογειακούς εταίρους μας πρέπει να οδηγούνται από αυτόν τον τριπλό προσανατολισμό.
Η σοσιαλιστική ομάδα συνεργάσθηκε με τους εισηγητές, την κ. Morgantini και το φίλο μας Sami Naοr, στο ίδιο πνεύμα.
Σήμερα, πρέπει να ορίσουμε προτεραιότητες με αληθινούς και επαληθεύσιμους στόχους και να τους αφιερώσουμε επαρκείς πόρους.
Τις προτεραιότητες αυτές τις γνωρίζουμε: καταρχάς πρέπει να σημειώσουμε πρόοδο στο δύσκολο δρόμο του Χάρτη Ειρήνης και Σταθερότητας.
Αυτό προσπάθησε να κάνει η γαλλική Προεδρία σε ένα πολύ πολύπλοκο πλαίσιο και είμαι σίγουρος ότι η σουηδική Προεδρία γνωρίζει πώς να συνεχίσει το έργο αυτό.
Το ελπίζουμε και θα μεριμνήσουμε από κοινού.
Η διαδικασία της Βαρκελώνης δεν πρέπει να καταστεί όμηρος της ειρηνευτικής διαδικασίας στην Εγγύς Ανατολή.
Αντιθέτως, οι εντάσεις και η εμπόλεμη κατάσταση που εξακολουθούν να υπάρχουν μεταξύ Ισραηλινών και Παλαιστινίων υπογραμμίζουν την ανάγκη για έναν καλύτερο διάλογο μεταξύ των παράκτιων κρατών της Μεσογείου.
Πρέπει επίσης να επιταχύνουμε τις διαπραγματεύσεις, την επικύρωση και την εφαρμογή των συμφωνιών σύνδεσης, καθώς οι συμφωνίες αυτές επισημοποιούν τις δεσμεύσεις των δύο μερών και εγγυώνται μια αποτελεσματική εταιρική σχέση, και με χαρά μάθαμε για την πρόσφατη σύναψη της συμφωνίας με την Αίγυπτο.
Εξάλλου, δεν μπορούμε να συνεχίσουμε να επενδύουμε ένα ευρώ στο Νότο, ενώ επενδύουμε δέκα στην Ανατολική Ευρώπη.
Αυτή η ανισορροπία γίνεται μέρα με τη μέρα πιο εκρηκτική.
Καταρχάς, βέβαια, επείγει να πραγματοποιηθεί επιτυχώς η μεταρρύθμιση του χρηματοδοτικού μέσου MEDA για τη βελτίωση της ποιότητας και της ταχύτητας της εφαρμογής.
Τέλος, ζητούμε την επανέναρξη της αποκεντρωμένης συνεργασίας σε νέες βάσεις για να ικανοποιήσουμε τις επιθυμίες και το πλήθος των πρωτοβουλιών της κοινωνίας των πολιτών που είναι συγχρόνως ευρωπαϊκή και μεσογειακή, καθώς η εταιρική σχέση δεν θα είχε αξία εάν δεν ήταν εταιρική σχέση των λαών.
Εξ άλλου, σημείωσα με ενδιαφέρον ότι η σουηδική Προεδρία προτίθεται να υπογραμμίσει την πολιτιστική, κοινωνική και ανθρώπινη πτυχή της μεσογειακής εταιρικής σχέσης.
Κύριε Επίτροπε, η σχέση μας με το Νότο δεν μπορεί να τρέφεται με λόγια και συμβολικές πολιτικές.
Όπως υπογράμμισε ο κ. Naοr στην έκθεσή του, την οποία εκτίμησα ιδιαιτέρως, αυτό που περιμένουν οι εταίροι μας είναι συγκεκριμένες πράξεις.
Κύριε Πρόεδρε, πιστεύω ότι, πριν από ένα μόνο χρόνο, η πολιτική της διεύρυνσης προς Ανατολάς άρχιζε να θεωρείται πιθανή γραμμή εξέλιξης της Ευρώπης· σήμερα, πιστεύω πως κανένας δεν την συζητά ως έναν από τους ακρογωνιαίους λίθους της ευρωπαϊκής πολιτικής.
Ελπίζω η ίδια διαδρομή να μπορέσει, από σήμερα, να καταστεί δυνατή και για τη μεσογειακή πολιτική, όχι μόνο επειδή η Μέση Ανατολή είναι μία από τις πιο ανασφαλείς περιοχές στα σύνορά μας, όχι μόνο επειδή από τη νότια όχθη της Μεσογείου προέρχεται η πιο έντονη πίεση της μετανάστευσης προς την Ευρώπη, αλλά και επειδή, ευτυχώς, όπως έγραψε πρόσφατα ο Πρόεδρος Πρόντι, μετά την ανακάλυψη της Αμερικής, σήμερα ανακαλύφθηκε η Ασία και η Μεσόγειος ξανάγινε κεντρικός τόπος των παγκόσμιων διακινήσεων και δραστηριοτήτων, που χρησιμοποιείται τόσο από τη βόρεια πλευρά όσο και από τη νότια.
Αν αληθεύει αυτό, πιστεύω ότι το σημείο αναφοράς δεν μπορούν να είναι οι performance του προγράμματος MEDA, αν και είμαι πεπεισμένος ότι μια προσεκτική αξιολόγηση των αποτελεσμάτων του θα έδινε διαφορετική θεώρηση από αυτή που έχει δοθεί μέχρι σήμερα, αλλά ότι υπάρχουν τρεις γραμμές προς εμβάθυνση: πρώτον, να αυξηθεί η αμοιβαία κατανόηση μέσω της αποκεντρωμένης συνεργασίας, που μπορεί να ενθαρρυνθεί εντόνως· δεύτερον, ένα πρόγραμμα κατάρτισης των ιθυνουσών τάξεων της Μεσογείου, τις οποίες πρέπει να αιχμαλωτίσει η Ευρώπη για να διασφαλισθεί μια προοπτική ασφαλώς καλύτερη· τρίτον, η χάραξη βιώσιμων πολιτικών θαλάσσιων μεταφορών στη Μεσόγειο, η οποία θα καταστεί θεμελιώδες σημείο, είτε κινδύνου είτε μεγάλης ανάπτυξης, τόσο για τον Βορρά όσο και για τον Νότο της λεκάνης.
Κύριε Πρόεδρε, όλοι μας, χθες και σήμερα, υπενθυμίσαμε τη σπουδαιότητα που αποδίδουμε στη μεσογειακή πολιτική, και στην επείγουσα ανάγκη επανέναρξης της διαδικασίας της Βαρκελώνης, η οποία πολύ συχνά λησμονείται.
Η χρονιά που πέρασε δεν ήταν στο ύψος των προσδοκιών μας.
Βέβαια, πραγματοποιήθηκε μια νέα ευρωμεσογειακή διάσκεψη επί τη ευκαιρία της γαλλικής Προεδρίας, όμως λίγες αποφάσεις και κυρίως καμία πραγματική στρατηγική δεν γεννήθηκε από τη διάσκεψη αυτή.
Επίσης, πιστεύω ότι έφθασε η στιγμή να εδραιώσουμε γερά τη μεσογειακή πολιτική μας και να την αποσυνδέσουμε από τα προβλήματα της ισραηλινό -παλαιστινιακής διένεξης.
Ελπίζω ότι η Ένωση θα επιτύχει το στόχο της ενίσχυσης των οικονομικών, πολιτικών και πολιτιστικών δεσμών με τις χώρες της Μεσογείου.
Σύντομα, θα συζητήσουμε για τη συμφωνία εταιρικής σχέσης μεταξύ Ένωσης και Αιγύπτου και χαίρομαι που επιτέλους η συμφωνία αυτή υπογράφηκε την περασμένη εβδομάδα.
Ως εισηγητής για το θέμα αυτό, ελπίζω ότι θα μπορέσουμε, επί τη ευκαιρία αυτή, να ενθαρρύνουμε τις προσπάθειες των άλλων εταίρων που δεν έχουν ακόμη υπογράψει συμφωνίες και ότι θα το πράξουμε το συντομότερο δυνατό.
Πρέπει επίσης να σκεφθούμε το ρόλο του Κοινοβουλίου μας στη διαδικασία αυτή, ο οποίος παραμένει πολύ περιορισμένος και ίσως στο ευρωμεσογειακό κοινοβουλευτικό φόρουμ θα μπορούσαμε να ακολουθήσουμε το πρότυπο της Συνέλευσης ίσης εκπροσώπησης Ένωσης-ΑΚΕ η οποία συνεδριάζει δύο φορές το χρόνο και η οποία μπορεί να συστήσει ομάδες εργασίας και αποστολές μελέτης.
Επίσης, μπορούμε ίσως να οργανώσουμε καλύτερα την τακτική συμμετοχή του Κοινοβουλίου στις υπουργικές συνεδριάσεις των μελών της διαδικασίας της Βαρκελώνης.
Τέλος, θα ήθελα, κύριε Πρόεδρε, να ζητήσω από το Συμβούλιο και την Επιτροπή να αναγνωρίσουν σαφώς το ρόλο των πόλεων και των αστικών κέντρων, και ευχαριστώ τον εισηγητή μας, κ. Naοr, ο οποίος δέχθηκε την τροπολογία που κατέθεσα επί της εξαίρετης έκθεσής του.
Οι μεσογειακές μητροπόλεις πρέπει να ενθαρρυνθούν να αναπτύξουν τις σχέσεις τους, να μοιρασθούν τις εμπειρίες τους σχετικά με συγκεκριμένα αστικά προβλήματα.
Πράγματι, στις πόλεις και στα αστικά κέντρα τα προβλήματα της εποχής μας παρουσιάζονται οξυμένα.
Κύριε Πρόεδρε, αυτή η κοινή συζήτηση εξετάζει θέματα που σε λίγες μέρες θα βρίσκονται στο επίκεντρο του Ευρωμεσογειακού Φόρουμ.
Είμαστε όλοι πεπεισμένοι ότι το μέλλον της μεσογειακής στρατηγικής της Ένωσης εξαρτάται προπαντός από την επιτυχία της ειρηνευτικής πολιτικής στη Μέση Ανατολή, την οποία πρέπει να υποστηρίξουμε με μεγαλύτερο ζήλο, αν και αυτή η πολιτική πρωτοβουλία ανήκει κατά πρώτο λόγο στις ΗΠΑ.
Η ίδια ειρηνευτική πολιτική μπορεί να ευνοηθεί από την επιτυχία του ευρωμεσογειακού σχεδίου και από τα απτά αποτελέσματα της οικονομικής συνεργασίας μεταξύ της Ευρωπαϊκής Ένωσης και των χωρών αυτής της περιοχής.
Από την άλλη πλευρά, η διεύρυνση της Ένωσης προς τις ανατολικές χώρες, που έλαβε νέα ώθηση από τη Σύνοδο Κορυφής της Νίκαιας, πρέπει να συνοδευθεί από μια εξίσου πραγματική ανάκαμψη της μεσογειακής στρατηγικής, που δεν είναι μια κλειστή πραγματικότητα.
Είναι λοιπόν απαραίτητο να δοθεί νέα ώθηση, μεταξύ των άλλων και οικονομική, στη διαδικασία της Βαρκελώνης και στα προγράμματα MEDA, ιδιαίτερα στα προγράμματα που αποσκοπούν στην επαγγελματική κατάρτιση, στις ανταλλαγές μεταξύ πανεπιστημίων, στα σχέδια που ευνοούν τις συνέργειες με τα ερευνητικά κέντρα και με τους τεχνολογικούς πόλους της Ένωσης, ιδίως με τις πόλεις και τις περιφέρειες της Μεσογειακής Ευρώπης.
Στην οικονομική και κοινωνική πρόοδο ανήκει και η ενίσχυση των δημοκρατικών χώρων, αλλά πιστεύω ότι πρέπει να υπενθυμίσουμε, όπως υπογράμμισαν ήδη μερικοί συνάδελφοι, ότι για την πραγματική υλοποίηση της εταιρικής σχέσης είναι απαραίτητος ο πλήρης σεβασμός των ανθρωπίνων δικαιωμάτων.
Κύριε Πρόεδρε, καταρχάς θα ήθελα να συγχαρώ τους εισηγητές, κ. Muscardini και κ. Naοr, για το εξαίρετο έργο που επιτέλεσαν σχετικά με ένα θέμα τόσο ευαίσθητο όσο αυτή η ζώνη του πλανήτη.
Θέλω να αρχίσω επίσης την παρέμβασή μου πληροφορώντας το Σώμα - και πιστεύω ότι πρόκειται για μια καλή είδηση - σχετικά με το πρόγραμμα MEDA, που ορισμένοι ίσως να το γνωρίζουν ήδη.
Το Συμβούλιο ενέκρινε στις 12 Δεκεμβρίου για το σκοπό αυτό ένα δημοσιονομικό κεφάλαιο που αντιπροσωπεύει αύξηση κατά 10% της ετήσιας επένδυσης του προγράμματος MEDA.
Αυτό συνεπάγεται ότι, αντί των 684 εκατ. ευρώ που χρησιμοποιήθηκαν κατά την προηγούμενη περίοδο, τώρα η εν λόγω ετήσια επένδυση θα φτάσει τα 764 εκατ. ευρώ το χρόνο.
Πιστεύω ότι αυτό αποδεικνύει την καλή διάθεση που κυριάρχησε στις σχέσεις του Κοινοβουλίου, της Επιτροπής και του Συμβουλίου σχετικά με το θέμα αυτό.
Όμως, από την άλλη πλευρά - και δυστυχώς - πρέπει να παρατηρήσουμε ότι δεν τίθενται σε εφαρμογή επαρκή μέσα για να δοθεί ένας σωστός προσανατολισμός σ' αυτή τη βοήθεια, εφόσον, κατά την περίοδο 1995-1999, δεν αξιοποιήθηκε σχεδόν το 30% της οικονομικής βοήθειας.
Πρόκειται για μια απογοητευτική διαχείριση.
Δεν ξέρω τι φταίει, όμως κάτι φταίει.
Επιπλέον, θα ήθελα επίσης να αναφερθώ στην κοινωνική, πολιτισμική και ανθρώπινη διάσταση αυτών των 15 χωρών της Βόρειας Αφρικής, στις οποίες πρέπει να προσεγγίσουμε τις διάφορες κοινωνίες μας, να προωθήσουμε την κατανόηση και να βελτιώσουμε την αμοιβαία συνεννόηση.
Απαιτείται ακόμη μία ιδιαίτερη προσπάθεια για την εκπαίδευση και την κατάρτιση των νέων, οι οποίες πρέπει να βασίζονται στην ανεκτικότητα, διότι αποτελούν το μέλλον αυτών των εθνών.
Ούτε μπορούμε να ξεχάσουμε τον διάλογο, όπως και την προώθηση των θεμελιωδών δικαιωμάτων.
Τέλος, θέλω να πω το εξής: Είμαστε υποχρεωμένοι να το κάνουμε καλά, γιατί αν δεν το κάνουμε από αγάπη, πρέπει να το κάνουμε από φόβο, επειδή διακυβεύεται η ασφάλεια του Νότου της Ευρώπης.
Κύριε Πρόεδρε, είναι πολύ επίκαιρο να συζητούμε αυτές τις δυο πολύ καλές εκθέσεις λίγες μέρες μόνο πριν από το Ευρωμεσογειακό Φόρουμ το οποίο πρόκειται να πραγματοποιηθεί την επόμενη εβδομάδα.
Αρκετοί ομιλητές ανέφεραν την σημασία αυτού του φόρουμ, η οποία πρέπει να αυξηθεί κατά τα επόμενα χρόνια αν θέλουμε να βάλουμε τη διαδικασία της Βαρκελώνης στη σωστή τροχιά και να την επεκτείνουμε περαιτέρω.
Θα ήθελα να αναφερθώ κυρίως στη χρηματοδότηση του ευρωμεσογειακού προγράμματος, του MEDA, και να πω ότι είμαι απογοητευμένος για την πολύ χαμηλή απορρόφηση του.
Η έκθεση αναφέρει ότι οφείλεται στην ελλιπή διαχείριση και τις προβληματικές διαδικασίες στο πλαίσιο της Επιτροπής.
Ένας πρώην συνάδελφός μου, ο κ. Patten, καταβάλλει κάθε δυνατή προσπάθεια ώστε να εξασφαλίσει ότι δαπανούμε στις σωστές περιοχές αποδοτικά και αποτελεσματικά, και να ανταποκριθεί στις ανάγκες των διαφόρων χωρών.
Είμαι ο πρώτος αντιπρόεδρος της Αντιπροσωπείας για την Μάλτα.
Δεν τους επιτρέπεται να προσφέρουν όση εργασία θέλουν.
Χρειαζόμαστε περισσότερη διαφάνεια στις δαπάνες που συμφωνούνται.
Πρέπει να ξέρουμε πού πάνε τα χρήματα και - το πιο σημαντικό πράγματι - χρειαζόμαστε μια σειρά καλύτερων ελέγχων για το πού πάνε τα χρήματα επειδή γίνεται πολύς λόγος στα μέσα ενημέρωσης για κακοδιαχείριση και χρήματα που πηγαίνουν σε λάθος προορισμούς για λάθος λόγους.
Πρόκειται για κατάχρηση της θέσης την οποία κατέχουμε εδώ.
Αναμένω να δω μια καλύτερη σχέση ανάμεσα στο Κοινοβούλιο και την Επιτροπή για το συμφέρον όλων των χωρών της περιοχής της νοτίου Μεσογείου.
Χρειάζεται ακόμη να γίνει πολύ δουλειά, μπορεί να γίνει και, πραγματικά, πρέπει να γίνει.
.
(EN) Κύριε Πρόεδρε, είναι μεγάλη χαρά για μένα να συμμετέχω σήμερα σε αυτή τη συζήτηση για τη Μεσόγειο.
Είμαι ιδιαίτερα ευγνώμων στους δυο εισηγητές, την κ. Muscardini και τον κ. Naοr, για την εξαιρετική εργασία που επιτέλεσαν κατά την προετοιμασία των εκθέσεων τους.
Ήταν μια εξαιρετικά καλή συζήτηση.
Προσωπικά, αισθάνομαι μάλλον απογοήτευση για το γεγονός ότι πολλοί από αυτούς που μπόρεσαν να βρουν χρόνο στο πολυάσχολο πρόγραμμά τους για να συμμετάσχουν στη συζήτηση, δεν κατάφεραν να βρουν χρόνο να ακούσουν μεγάλο μέρος της συζήτησης ή τουλάχιστον να περιμένουν μέχρι το τέλος για να ακούσουν τις ερωτήσεις.
Είναι, υποθέτω, λίγο αγενές εκ μέρους μου να απαντήσω σε ανθρώπους που υποβάλλουν σοβαρές ερωτήσεις αλλά δεν μπορούν να μείνουν για να ακούσουν την απάντηση, και έτσι δεν θα το κάνω.
Θα απαντήσω μόνον σε αυτούς που κατάφεραν να μείνουν ως το τέλος, πράγμα το οποίο δίνει κάποιο νόημα στη συζήτηση.
Η Μεσόγειος είναι το κοντινό μας εξωτερικό, στη νότια πλευρά μας, επομένως πρέπει να κατέχει μια πολύ ιδιαίτερη θέση στις εξωτερικές μας σχέσεις.
Οι στόχοι που συμφωνήθηκαν στη Βαρκελώνη εξακολουθούν να ισχύουν ουσιαστικά και είναι ολοένα και πιο σημαντικοί: η συνεργασία για την ειρήνη και τη σταθερότητα, η δημιουργία κοινής ευημερίας μέσω της καθιέρωσης του ελεύθερου εμπορίου, η παροχή οικονομικής και χρηματοδοτικής βοήθειας προκειμένου να αντιμετωπιστούν οι προκλήσεις που αυτό συνεπάγεται, και η βοήθεια για την βελτίωση της αμοιβαίας κατανόησης και της ανοχής μεταξύ των λαών των διαφόρων πολιτισμών και των διαφόρων παραδόσεων.
Όπως γνωρίζει το Σώμα, πίστευα εδώ και πολύ καιρό ότι είχε έρθει ο καιρός να δούμε πώς θα μπορούσαμε να βελτιώσουμε τα αποτελέσματα των στόχων της Βαρκελώνης.
Δουλέψαμε συνεπώς πολύ σκληρά για την εκπόνηση μιας ανακοίνωσης της Επιτροπής σχετικά με τη νέα ώθηση στη διαδικασία της Βαρκελώνης, η οποία με τη σειρά της παρείχε τη βάση για τη συνάντηση των Υπουργών Εξωτερικών των ευρωμεσογειακών χωρών που πραγματοποιήθηκε στη Μασσαλία τον περασμένο Νοέμβριο και όπου οι ιδέες μας έγιναν δεκτές σε πολύ μεγάλο βαθμό.
Το έγγραφο εκείνο ήταν στο τραπέζι των συζητήσεων, το έγγραφο εκείνο αποτέλεσε τη βασική ατζέντα της συνάντησής αυτής.
Θα ήθελα τώρα να σας δώσω την εκτίμησή μου σχετικά με το που βρισκόμαστε και πού θα πρέπει να πάμε από εδώ.
Με την άδεια του Σώματος, θα αναφερθώ σε σημεία και των δυο εκθέσεων στο πλαίσιο αυτό και δεν θα ασχοληθώ με κάθε έκθεση ξεχωριστά.
Πρώτον, επιτρέψτε μου να αναφερθώ στην πολιτική κατάσταση στην περιοχή, την οποία θα συζητήσουμε σε λίγα λεπτά.
Και οι δύο εκθέσεις επισημαίνουν την μεγάλη σημασία της ειρηνευτικής διαδικασίας στη Μέση Ανατολή για την πολιτική της Ευρωπαϊκής Ένωσης στη Μεσόγειο.
Επισημαίνω τις εκκλήσεις και στις δυο εκθέσεις για να διαδραματίσει η Ευρωπαϊκή Ένωση ένα πιο δραστήριο ρόλο στην ειρηνευτική διαδικασία.
Ας μην υποτιμάμε τη συμβολή μας.
Είμαστε, για παράδειγμα, και δεν είναι ένα παράλογο επιχείρημα, ο κύριος χορηγός της παλαιστινιακής αρχής.
Τον προηγούμενο χρόνο 155,6 εκατομμύρια ευρώ διατέθηκαν από τον κοινοτικό προϋπολογισμό, στα οποία συμπεριλαμβανόταν 90 εκατομμύρια ευρώ για έναν ειδικό μηχανισμό ρευστών που διαθέσαμε στο τέλος του χρόνου προκειμένου να βοηθήσουμε στην προστασία του θεσμικού πλαισίου της παλαιστινιακής αρχής, στη δημιουργία και χρηματοδότηση του οποίου έχουμε συμβάλλει.
Θα ήθελα ανεπιφύλακτα να ευχαριστήσω το Σώμα - να ευχαριστήσω αυτό το σκέλος της αρμόδιας για τον προϋπολογισμό αρχής - και επίσης να ευχαριστήσω το Συμβούλιο που μας βοήθησε να εξασφαλίσουμε ότι θα μπορούσαμε να διαθέσουμε τον μηχανισμό διάθεσης ρευστών πριν τα Χριστούγεννα.
Όπως δυστυχώς απέδειξαν τα γεγονότα, θα είναι παρά πολύ αναγκαίος.
Στη διάσκεψη της Μασσαλίας, οι υπουργοί αποφάσισαν, σωστά κατά την άποψή μου, να μην επιδιώξουν την επίτευξη συμφωνίας επί του προτεινόμενου Χάρτη Ειρήνης και Σταθερότητας.
Αυτή δεν ήταν σαφώς η κατάλληλη στιγμή.
Ωστόσο, σημειώθηκε ουσιαστικά σημαντική πρόοδος στην κατεύθυνση της συμφωνίας σχετικά με το μέσο αυτό.
Πρέπει να εξασφαλίσουμε ότι μπορούμε να επωφεληθούμε από αυτή την πρόοδο όταν έρθει η κατάλληλη στιγμή, έτσι ώστε να γίνει ένα πραγματικά αξιόλογο έγγραφο, που θα αντανακλά την ενεργή δέσμευση της Ευρωπαϊκής Ένωσης να διατηρήσει την ειρήνη και τη σταθερότητα στην περιοχή.
Εν τω μεταξύ - και εδώ επαναλαμβάνω επίσης σχόλια που έγιναν και στις δυο εκθέσεις τις οποίες συζητάμε - δεν θα πρέπει να περιμένουμε να τεθεί σε ισχύ ο χάρτης για να κάνουμε περισσότερες προσπάθειες για την προώθηση του σεβασμού των ανθρωπίνων δικαιωμάτων και των δημοκρατικών ελευθεριών στην περιοχή.
Η ανακοίνωσή μας είναι σαφής στο θέμα αυτό.
Η Ευρωπαϊκή Ένωση πρέπει να χρησιμοποιήσει όλα τα κατάλληλα φόρα για να πιέσει ώστε να σημειωθεί πρόοδος στα θέματα αυτά.
Το πρόγραμμα MEDA για τη δημοκρατία πρέπει να εξακολουθήσει να χρηματοδοτεί θετικές δράσεις και οι ίδιες οι πιστώσεις του MEDA πρέπει να εξαρτώνται περισσότερο από την επιτευχθείσα πρόοδο.
Χαιρετίζω με ικανοποίηση την υποστήριξη του Κοινοβουλίου στο θέμα αυτό και ελπίζω ότι το Συμβούλιο θα αντιδράσει και αυτό θετικά.
Τα οικονομικά και χρηματοπιστωτικά θέματα βρίσκονται επίσης στην καρδιά της εταιρικής σχέσης αν και δεν αποτελούν, όπως επεσήμαναν αρκετοί ομιλητές, το σύνολο αυτής της εταιρικής σχέσης.
Στη Μασσαλία υπήρχε ένα υψηλό επίπεδο συναίνεσης όσον αφορά τις προτάσεις μας για νέα ώθηση σε αυτήν την εταιρική σχέση και θα ήθελα να τονίσω το εξής: πρέπει να επιταχύνουμε τη διαπραγμάτευση, την υπογραφή και την κύρωση των συμφωνιών σύνδεσης.
Έχω τη χαρά να επιβεβαιώσω ότι σημειώνουμε αξιόλογη πρόοδο σχετικά μ' αυτό.
Την περασμένη Παρασκευή κατορθώσαμε, επιτέλους, να υπογράψουμε τη συμφωνία με την Αίγυπτο και η πρόοδος που έχουμε με την Αλγερία, το Λίβανο και τη Συρία είναι ενθαρρυντική.
Θέλω να δω τις διαπραγματεύσεις με την Αλγερία, το Λίβανο και τη Συρία να προχωρούν δυναμικά αυτό το χρόνο, ωστόσο η διαδικασία της κύρωσης στα κράτη μέλη είναι απελπιστικά αργή.
Η συμφωνία με την Ιορδανία υπογράφηκε πριν από τρία χρόνια, αλλά ακόμη δεν έχει τεθεί σε ισχύ.
Η βοήθεια από το Ευρωπαϊκό Κοινοβούλιο σχετικά μ' αυτό θα ήταν κάτι περισσότερο από καλοδεχούμενη.
Ελπίζω ότι, παράλληλα με την εκφώνηση λόγων στην Αίθουσα, οι αξιότιμοι βουλευτές θα δραστηριοποιηθούν στα κοινοβούλια και τις κυβερνήσεις των χωρών τους προκειμένου να διασφαλίσουν ότι όταν επιτυγχάνεται συμφωνία σχετικά με μια από αυτές τις συμφωνίες σύνδεσης θα μπορεί να κυρώνεται γρήγορα.
Υπάρχουν δυο κράτη που δεν έχουν ακόμη υπογράψει τη συμφωνία της Ιορδανίας - χωρίς ονόματα, ούτε γάτα ούτε ζημιά, όπως λένε - όμως διατηρώ μεγάλες ελπίδες ότι οι Βέλγοι και Γάλλοι ευρωβουλευτές - ελπίζω να μην έβγαλα το μυστικό στη φόρα - θα πάνε στα κοινοβούλιά τους και θα πιέσουν για να γίνει η επικύρωση το ταχύτερο δυνατό.
Εν ευθέτω χρόνω θα πρέπει επίσης να ασχοληθούμε με το θέμα του γεωργικού εμπορίου.
Η αξιοπιστία της εταιρικής μας σχέσης στηρίζεται στην ικανότητά της να αντιμετωπίζει ευαίσθητα ζητήματα όπως αυτό και πρέπει να κάνουμε μια ουσιαστική συζήτηση.
Πρέπει να αναπτύξουμε το εμπόριο και τη συνεργασία Νότου - Νότου, συμπεριλαμβανομένης μιας υποπεριφερειακής βάσης.
Θέλουμε όλες οι χώρες που υπογράφουν μια συμφωνία σύνδεσης μαζί μας να συνάψουν συμφωνίες ελεύθερου εμπορίου μεταξύ τους μέσα σε 5 χρόνια.
Αυτός είναι ο μόνος τρόπος για να προετοιμάσουμε τον ήδη συμφωνημένο στόχο μας για τη συγκρότηση μιας ευρύτερης ευρωμεσογειακής ζώνης ελευθέρων συναλλαγών μέχρι το 2010.
Η ανάπτυξη του υποπεριφερειακού εμπορίου πρέπει να συνοδευτεί από μεγαλύτερη υποπεριφερειακή συνεργασία.
Οι εμπορικές ευκαιρίες δεν θα αξιοποιηθούν αν δεν δημιουργηθεί πρώτα η απαραίτητη υποδομή.
Πρέπει να καθιερώσουμε τη σώρευση καταγωγής για όλους τους εταίρους που θεσπίζουν καθεστώς ελευθέρων συναλλαγών μεταξύ τους και υιοθετούν τον εναρμονισμένο πρωτόκολλο κανόνων καταγωγής.
Πρέπει να εναρμονίσουμε τα μέτρα που σχετίζονται με την ενιαία αγορά.
Θέλουμε να τεθεί σε ισχύ μέχρι τον επόμενο χρόνο ένα χρονοδιάγραμμα για τους τομείς προτεραιότητας - όπως είναι οι κανόνες καταγωγής, τα τελωνεία, οι νόρμες και τα πρότυπα, και η προστασία της πνευματικής ιδιοκτησίας - για υλοποίηση με έναρξη το 2004, τόσο μεταξύ των εταίρων και της Ένωσης όσο και μεταξύ των ίδιων των εταίρων.
Όλα αυτά, σε συνδυασμό με την υποστήριξη που παρέχουμε στους εταίρους μας στο πλαίσιο του MEDA, θα αυξήσουν την ελκυστικότητα της περιοχής για τους επενδυτές.
Μια ανοικτή, κοινή αγορά με ένα σταθερό και προβλέψιμο νομικό και διοικητικό περιβάλλον είναι ο καλύτερος τρόπος για να διασφαλιστεί ότι τα πολύ χαμηλά επίπεδα των τοπικών, ευρωπαϊκών και παγκόσμιων επενδύσεων θα αυξηθούν.
Και οι δυο εκθέσεις αποδίδουν σωστά πολύ μεγάλη προσοχή στην ανάγκη βελτίωσης του MEDA, πράγμα το οποίο ανέφεραν στις παρατηρήσεις τους ένας ή δυο από τους ομιλητές που είναι ακόμα παρόντες στην Αίθουσα.
Πράγματι, το MEDA έχει μια εξαιρετική επίδοση όσον αφορά τις αναληφθείσες υποχρεώσεις αλλά είναι πολύ λιγότερο καλό στις πληρωμές.
Πέρυσι, η επίδοση στις αναληφθείσες υποχρεώσεις διατηρήθηκε: τα προσωρινά στοιχεία δείχνουν ότι 879 εκατομμύρια ευρώ ή το 98% των διαθεσίμων αναληφθεισών υποχρεώσεων εκτελέστηκαν και οι πληρωμές βελτιώθηκαν σε 335 εκατομμύρια ευρώ ή 95% των διαθεσίμων πιστώσεων.
Είμαι ευτυχής που μπορώ να πω ότι ο έλεγχος του πλεονάσματος των πληρωμών που απαιτείτο για να εκτελεστούν οι υποχρεώσεις άρχισε να βελτιώνεται.
Σε ένα μέσο όρο για τα τελευταία 5 χρόνια, έχουμε πληρώσει τώρα το 30% των υπαρχόντων αναληφθεισών υποχρεώσεων σε σύγκριση με το 26% πριν από ένα χρόνο, αλλά πρέπει ακόμη να σημειωθεί μεγάλη πρόοδος.
Βρισκόμαστε στη διαδικασία της υλοποίησης δυο μεταρρυθμίσεων, της αναθεώρησης του κανονισμού του MEDA και της εσωτερικής μεταρρύθμισης της αγοράς.
Και οι δυο μαζί, πιστεύω ακράδαντα ότι θα επιφέρουν σημαντικές βελτιώσεις στα επόμενα χρόνια.
Ο αξιότιμος φίλος, κ. Beazley, για τον οποίο έχω την ευχαρίστηση να πω ότι βρίσκεται ακόμη στη θέση του, μίλησε για αυτό και έθεσε μια συγκεκριμένη ερώτηση για την Κύπρο και τη Μάλτα και την συμμετοχή τους στα περιφερειακά προγράμματα.
Έχω τη χαρά να απαντήσω "ναι" , κατηγορηματικά.
Είναι ένα κατηγορηματικό "ναι" και όχι ένα αμφιταλαντευόμενο ή διφορούμενο "ναι" .
Επεσήμανα την άποψη ότι το ποσό που διατίθεται για την περίοδο 2000 ως 2006 είναι ανεπαρκές.
Δεν εξεπλάγην που το είδα να αναφέρεται στην έκθεση.
Είναι σίγουρα αλήθεια ότι τα 5,35 δισεκατομμύρια που συμφωνήθηκαν από το Συμβούλιο - δεν προδίδω μυστικά - είναι λιγότερα από αυτά που είχε προτείνει η Επιτροπή.
Εντούτοις, σε συνδυασμό με τα δάνεια από την ΕΤΕ, αυτό σημαίνει ότι περίπου 13 δισεκατομμύρια ευρώ θα είναι διαθέσιμα για αυτήν την περίοδο, που είναι ένα αρκετά σημαντικό ποσό.
Αυτό που προέχει τώρα είναι να δούμε ότι τα χρήματα αυτά χρησιμοποιούνται αποτελεσματικά τόσο από άποψη ποιότητας των δράσεων μας σε σχέση με του στόχους της πολιτικής μας, όσο και από άποψη των πραγματικών πληρωμών επί του πεδίου.
Η Επιτροπή πρότεινε ότι, στο μέλλον, η κατανομή των πόρων του MEDA πρέπει να συνδέεται στενότερα με τη διαδικασία σύνδεσης και την υλοποίηση των οικονομικών μεταρρυθμίσεων.
Δεν απολογούμαι για αυτό και χαίρομαι που παρατηρώ την υποστήριξη για αυτή τη γραμμή σε μια από τις εκθέσεις.
Σημείωσα επίσης τις εκκλήσεις για αύξηση του προσωπικού της Επιτροπής που εργάζεται σε αυτό τον τομέα.
Αναγνωρίζω το γεγονός ότι οι εμπλεκόμενοι υπάλληλοι είναι υπερβολικά πιεσμένοι, αλλά οποιαδήποτε απόφαση θα πρέπει να ληφθεί στο πλαίσιο της εξέλιξης των συνολικών επιπέδων επάνδρωσης της Επιτροπής και εδώ ξανά θα ήμουν πολύ ικανοποιημένος να δω την βοήθεια του Κοινοβουλίου.
Αυτό το χρόνο θα εργαστούμε επίσης σε ένα πρόγραμμα για την αξιολόγηση των κοινωνικών συνεπειών της οικονομικής μετάβασης.
Αυτό θα προωθήσει την εκπαίδευση και την κατάρτιση, την ενίσχυση του ρόλου των γυναικών και των συστημάτων κοινωνικής ασφάλισης καθώς και των δράσεων στον τομέα της υγείας.
Δεν εξεπλάγην που και οι δυο εκθέσεις κάνουν έκκληση για αύξηση της υποστήριξης στην κοινωνία των πολιτών.
Συμφωνώ πλήρως με αυτό.
Το ζήτημα είναι το πώς θα το χειριστούμε καλύτερα.
Φοβάμαι ότι η χρηματοδότηση μικροπρογραμμάτων δεν είναι η απάντηση.
Τα προγράμματα αυτά δεν είναι αποτελεσματικά σε σχέση με το κόστος και είναι πολυδάπανα όσον αφορά τους ανθρώπινους πόρους.
Η αποκεντρωμένη συνεργασία θα γίνει δεκτή με ικανοποίηση αλλά όχι με την έννοια της επανέναρξης των παλιών μεσογειακών προγραμμάτων αποκεντρωμένης συνεργασίας.
Όσο αξιόλογοι και αν ήταν οι στόχοι τους, επικρίθηκαν σοβαρά τόσο από το Ελεγκτικό Συνέδριο όσο και από αυτό το Κοινοβούλιο.
Πρέπει μάλλον να εξηγήσουμε πιο ξεκάθαρα στην κοινωνία των πολιτών - είτε είναι ΜΚΟ, τοπικές αρχές ή άλλες ομάδες - ότι τα προγράμματα μας είναι ανοικτά στη συμμετοχή τους και πρέπει μόνο να οργανωθούν για να ανταποκριθούν στις προσκλήσεις μας για υποβολή προτάσεων.
Καλά παραδείγματα σε σχέση με αυτό υπάρχουν ήδη στα τομεακά μας προγράμματα περιφερειακής συνεργασίας, για παράδειγμα σχετικά με το περιβάλλον, την πολιτιστική κληρονομιά και το πρόγραμμα MEDA για τη δημοκρατία.
Προτείνω να κάνουμε μια συντονισμένη προσπάθεια προς την κατεύθυνση αυτή και να προσπαθήσουμε να γενικεύσουμε την προσέγγιση.
Μακροπρόθεσμα, θα μπορούσαμε να εξετάσουμε άλλους τρόπους ενίσχυσης της κοινωνίας των πολιτών και θα είμαι σίγουρα προετοιμασμένος να μελετήσω οποιεσδήποτε προτάσεις ενδέχεται να υποβάλλει το Κοινοβούλιο.
Τέλος, με χαρά μου παρατηρώ τη γενική συμφωνία για την ανάγκη αύξησης της ορατότητας της εταιρικής σχέσης.
Χαιρετίζω θερμά τις ενέργειες του Κοινοβουλίου προς αυτή την κατεύθυνση μέσω διεθνών συμβάσεων σε όλα τα επίπεδα.
Λυπάμαι μόνο που δεν θα μπορέσω να παρευρεθώ στο φόρουμ στις 8 και 9 Φεβρουαρίου, αλλά θα λείπω σε μια επίσκεψη της τρόικα εκείνες τις δυο ημέρες.
Ελπίζω ότι το Κοινοβούλιο θα δείξει κατανόηση.
Θα συμπληρώσουμε τις υπάρχουσες δραστηριότητές μας μέσω της εισαγωγής ενός αφιερωμένου προγράμματος που θα χρησιμοποιεί όλες τις σύγχρονες τεχνικές που έχουμε στη διάθεσή μας προκειμένου να εξασφαλίσουμε ότι η αξία όλων όσων κάνουμε έχει την ευρύτερη δυνατή αναγνώριση τόσο στην Ευρωπαϊκή Ένωση όσο και μεταξύ των μεσογειακών εταίρων.
Ένας ομιλητής, ο κ. Obiols i Germΰ, ο οποίος με χαρά μου διαπιστώνω ότι παρέμεινε στη θέση του, είπε ότι δεν πρέπει να υποκριθούμε ότι στηρίζουμε τους στόχους μας στη διαδικασία της Βαρκελώνης.
Κάποιος άλλος, ο οποίος φοβάμαι ότι δεν βρίσκεται εδώ, είπε ότι πρέπει να επιδείξουμε πραγματική δράση.
Αυτό προσπαθούμε να κάνουμε.
Αυτό προσπαθεί να κάνει το έγγραφο που θέσαμε προς συζήτηση στην Μασσαλία: μια σοβαρή προσπάθεια για να δώσουμε νέα ώθηση στην διαδικασία της Βαρκελώνης με συγκεκριμένες προτάσεις για δράση.
Έτσι, όσον αφορά στην Επιτροπή, δεν θέλουμε να βγάλουμε τους ίδιους παλιούς λόγους, δεν θέλουμε να πέσουμε στους ίδιους παλιούς κύκλους συνεδριάσεων και συνόδων και διασκέψεων και διμερών συμφωνιών.
Θέλουμε να ολοκληρώσουμε όλες τις συμφωνίες σύνδεσης και να τις δούμε να κυρώνονται· υπάρχουν πολλές πιθανότητες να ολοκληρωθούν τουλάχιστον μια ή δυο ακόμη συμφωνίες σύνδεσης φέτος, θα ήλπιζα να συμβεί το ίδιο για όλες.
Πρέπει να ασχοληθούμε με θέματα όπως το εμπόριο Νότου-Νότου και η σώρευση, πρέπει να ασχοληθούμε με την περιφερειακή συνεργασία, πρέπει να επιταχύνουμε την παράδοση στο πλαίσιο του MEDA.
Δεν πρόκειται για μια ιδεατή πολιτική.
Είναι μια πραγματική πολιτική που θέλουμε να κάνουμε έργο σε πραγματικό χρόνο.
Ελπίζω στις μελλοντικές μας συζητήσεις στο Κοινοβούλιο - οι οποίες θα έχουν μεγάλη συμμετοχή από την αρχή ως το τέλος όπως συνέβη και με αυτήν εδώ, τουλάχιστον κατά ένα μέρος - θα μπορέσουμε να απεικονίσουμε την πρόοδο μας σε αυτό που πρέπει να είναι μια από τις προτεραιότητες των εξωτερικών δράσεων της Ευρωπαϊκής Ένωσης.
(Χειροκροτήματα)
Κατάσταση στη Μέση Ανατολή
Η ημερήσια διάταξη προβλέπει τη συζήτηση των δηλώσεων του Συμβουλίου και της Επιτροπής σχετικά με την κατάσταση στη Μέση Ανατολή.
Καλωσορίζω τον κ. Danielsson, Προεδρεύοντα του Συμβουλίου και του δίνω αμέσως το λόγο εξ ονόματος του Συμβουλίου.
.
(SV) Κυρία Πρόεδρε, κύριοι βουλευτές, η ειρηνευτική διαδικασία στη Μέση Ανατολή βρίσκεται, δεδομένων των ισραηλινών πρωθυπουργικών εκλογών της 6ης Φεβρουαρίου, σε μία κρίσιμη φάση.
Κατά τις διαπραγματεύσεις στην Taba οι δύο πλευρές έφθασαν εγγύτερα σε μία λύση μέσω διαπραγματεύσεων από ό,τι ποτέ άλλοτε στο παρελθόν.
Συγχρόνως η βία στις παλαιστινιακές περιοχές και ο μεγάλος αριθμός των νεκρών και τραυματιών αποτέλεσαν σημαντικά πλήγματα στην εμπιστοσύνη μεταξύ των διαπραγματευομένων πλευρών.
Η ισραηλινή κυβέρνηση πρόκειται να αλλάξει, ασχέτως του αποτελέσματος των πρωθυπουργικών εκλογών της 6ης Φεβρουαρίου, ωστόσο η θέληση για ειρήνη φαίνεται συγχρόνως, ελπίζουμε, ισχυρή τόσο στην ισραηλινή όσο και στην παλαιστινιακή κοινή γνώμη.
Οι πρωθυπουργικές εκλογές στο Ισραήλ και ο σχηματισμός της επόμενης κυβέρνησης θα αποτελέσουν σημαντικούς παράγοντες για τον καθορισμό της πορείας που θα ακολουθήσει η ειρηνευτική διαδικασία στο μέλλον.
Παρά τις δυσκολίες, οι δύο πλευρές δεν θέλησαν να εξανεμιστεί η πρόοδος που επιτεύχθηκε.
Οι δύο πλευρές πραγματοποίησαν εκ του σύνεγγυς συνομιλίες στην Taba χωρίς την μεσολάβηση τρίτου μέρους.
Η ατμόσφαιρα ήταν σοβαρή και γόνιμη, και αμφότερες οι πλευρές έκαναν αισιόδοξες δηλώσεις αυτή τη φορά σχετικά με τις δυνατότητες να επιτευχθεί μία τελική συμφωνία.
Ωστόσο δεν μπόρεσε να επιτευχθεί μία τέτοια τελική συμφωνία στην Taba ελλείψει χρόνου, αν και οι δύο πλευρές συμφώνησαν την 28η Ιανουαρίου επί μίας κοινής καταληκτικής δήλωσης.
Η δήλωση αυτή μπορεί να αποτελέσει μία βάση στην οποία μπορούν να στηριχθούν οι δύο πλευρές καθ' ην στιγμήν επαναληφθούν οι διαπραγματεύσεις με στόχο την επίτευξη οριστικής συμφωνίας.
Θα ήθελα να επιστήσω την προσοχή του Κοινοβουλίου στο γεγονός ότι η δήλωση αυτή υπογραμμίζει ιδιαίτερα το ρόλο της Ευρωπαϊκής Ένωσης στη συνέχιση της ειρηνευτικής διαδικασίας.
Πολλές πλευρές απευθύνουν έκκληση προς την Προεδρία και άλλους αποδέκτες προκειμένου να ενταθούν οι ήδη σημαντικές προσπάθειες της Ένωσης για την επίτευξη λύσης στο Μεσανατολικό.
Η ΕΕ μπορεί να διαδραματίσει ένα σημαντικό ρόλο καθώς αποτελούμε τους σημαντικότερους εμπορικούς εταίρους για όλα σχεδόν τα κράτη της περιοχής και τον σημαντικότερο πάροχο δημόσιας ενίσχυσης προς τις παλαιστινιακές περιοχές.
Η ΕΕ, μέσω του ειδικού αντιπροσώπου της, κ. Moratinos, ο οποίος ήταν διαρκώς παρών, είχε τη δυνατότητα να παρακολουθήσει τις διαπραγματεύσεις στην Taba.
Ήταν σημαντικό για την Ένωση το γεγονός ότι ο κ. Moratinos μπόρεσε να συμμετάσχει και να εκφράσει την υποστήριξη της Ένωσης στις διαπραγματεύσεις και την προθυμία αυτής να παράσχει βοήθεια στις δύο πλευρές.
Θα ήθελα περαιτέρω να υπογραμμίσω το γεγονός ότι η Προεδρία κατά τις προηγούμενες εβδομάδες πραγματοποίησε τακτικές επαφές σε ανώτατο επίπεδο με την ηγεσία τόσο του Ισραήλ όσο και της Παλαιστίνης.
Ένα θέμα που διαρκώς έθετε η Προεδρία σε αυτές της επαφές ήταν η προθυμία της Ένωσης να συμπαρασταθεί στις δύο πλευρές με όποιο τρόπο αυτές επιθυμούν.
Οι επαφές αυτές πραγματοποιήθηκαν σε διαρκή και στενή συνεργασία με τον Ύπατο Εκπρόσωπο και το Γενικό Γραμματέα του ΟΗΕ.
Θα ήθελα επίσης να υπογραμμίσω τη σημασία της συμμετοχής του Υπάτου Εκπροσώπου της κοινής εξωτερικής πολιτικής και της πολιτικής άμυνας, κ. Σολάνα, στη διεθνή επιτροπή υπό την ηγεσία του γερουσιαστή Mitchell, επιτροπή η οποία διερευνά το πρόσφατο κύμα βίας στις παλαιστινιακές περιοχές και η οποία ελπίζεται να υποβάλει τελικά μία πρόταση για την αποφυγή της ανάφλεξης της βίας στην περιοχή.
Η διαρκώς παρατεινόμενη κρίση προξένησε σοβαρά οικονομικά και ανθρωπιστικά προβλήματα στον παλαιστινιακό πληθυσμό.
Οι παλαιστινιακές αρχές αντιμετωπίζουν πλέον σημαντικά δημοσιονομικά προβλήματα αφότου η κυβέρνηση του Ισραήλ σταμάτησε τη μεταφορά φορολογικών πόρων την οποία όφειλε να πραγματοποιεί σύμφωνα με το λεγόμενο Πρωτόκολλο των Παρισίων.
Το Συμβούλιο Γενικών Υποθέσεων με δήλωσή του της 22ας Ιανουαρίου κάλεσε το Ισραήλ να επαναλάβει αυτές τις μεταφορές.
Επιπλέον η Ένωση, με πρωτοβουλία του επιτρόπου Patten, έθεσε σε προσωρινή βάση έκτακτους πόρους στη διάθεση της παλαιστινιακής αρχής.
Η κατάσταση σχετικά με τα ανθρώπινα δικαιώματα παραμένει ανησυχητική.
Η Ένωση πραγματοποίησε διάβημα στις παλαιστινιακές αρχές με την ευκαιρία των πρόσφατων εκτελέσεων.
Η Ένωση πραγματοποίησε εξάλλου διάβημα και προς το Ισραήλ κατά των εκτελέσεων χωρίς δίκη Παλαιστινίων, εκτελέσεις οι οποίες επιβεβαιώθηκαν από στρατιωτικές πηγές.
Θα συνεχίσουμε να παρακολουθούμε αυτά τα ζητήματα.
Δυστυχώς δεν υπάρχουν νεότερες πληροφορίες σχετικά με κάποια πρωτοβουλία ή πρόοδο στο ζήτημα της ειρηνευτικής συμφωνίας μεταξύ Ισραήλ και Συρίας και Ισραήλ και Λιβάνου.
Κυρία Πρόεδρε, η Ένωση, σε διάλογο με τις δύο πλευρές και σε στενή συνεργασία επίσης με τη νέα αμερικανική κυβέρνηση, πρόκειται να συνεχίσει να καταβάλλει κάθε δυνατή προσπάθεια προκειμένου να ευοδωθεί η ειρηνευτική διαδικασία από κάθε άποψη.
Κυρία Πρόεδρε, κυρίες και κύριοι, θα ήθελα πολύ σύντομα να προσπαθήσω να προσθέσω ορισμένα πιο συγκεκριμένα στοιχεία, από την πολιτική άποψη, στην ομιλία που μόλις έκανε η Προεδρία.
Πιστεύω ότι η συζήτηση σήμερα είναι μία ουσιαστική συζήτηση τη συγκεκριμένη χρονική στιγμή που διεξάγεται.
Θεωρώ ότι πρέπει να θέσουμε τουλάχιστον τρία ερωτήματα για να εστιάσουμε τη συζήτηση.
Το πρώτο από αυτά, ποιο θα είναι το πολιτικό πανόραμα του Ισραήλ μετά τις εκλογές της 6ης Φεβρουαρίου;
Το δεύτερο, το οποίο επίσης τέθηκε στον λόγο της Προεδρίας, πώς θα βγούμε από αυτόν το κύκλο βίας του οποίου υπήρξαμε μάρτυρες τους τελευταίους μήνες;
Και το τρίτο, και ίσως το πιο σημαντικό, ποια κατεύθυνση πρέπει να δώσουμε στην ειρηνευτική διαδικασία το 2001;
Το 2000 ήταν ένα έτος ελπίδας.
Ξεκίνησε με την ιδέα ότι θα μπορούσε ίσως να επιτευχθεί μία οριστική λύση.
Ελήφθησαν ορισμένα σημαντικά μέτρα από την συριακή πλευρά.
Δυστυχώς, όμως, το 2000 έφτασε στο τέλος του, δίχως να έχουμε φθάσει στην επίτευξη της ειρήνης.
Θα κάνουμε ό,τι είναι δυνατό για να είναι το 2001 πραγματικά το έτος κατά το οποίο θα καταφέρουμε να την επιτύχουμε.
Βεβαίως, η κατάσταση επί του παρόντος συνεχίζει να είναι πολύ ρευστή.
Οφείλω να σας πω ότι σήμερα το πρωί στη Στοκχόλμη είχα μία συνάντηση με τον σουηδό Πρωθυπουργό και Προεδρεύοντα του Συμβουλίου και με τον Γενικό Γραμματέα των Ηνωμένων Εθνών.
Συζητήσαμε ουσιαστικά μέχρι το μεσημέρι, οπότε εγώ πήρα το αεροπλάνο για να έρθω εδώ και να μπορέσω να βρεθώ μαζί σας σήμερα το απόγευμα.
Ένας μεγάλος αριθμός πρωτοβουλιών λαμβάνουν χώρα αυτή τη στιγμή, πρωτοβουλίες που ελπίζουμε και επιθυμούμε ότι θα ολοκληρωθούν με επιτυχία, με την πιθανότητα μιας τελευταίας και οριστικής διάσκεψης κορυφής πριν από τις εκλογές της 6ης Φεβρουαρίου.
Πιστεύω ότι υπάρχει ακόμη η πιθανότητα να διεξαχθεί αυτή η διάσκεψη κορυφής και επίσης η πιθανότητα να διεξαχθεί στην Ευρώπη.
Όπως πολύ σωστά είπε η Προεδρία, από τις 23 Δεκεμβρίου του περασμένου χρόνου είχαμε πραγματικά πολύ σημαντική δραστηριότητα και αναμιχθήκαμε όλοι μας με εξαιρετικά ενεργό τρόπο.
Θα σας πω μάλιστα, αν μου επιτρέπετε, κυρία Πρόεδρε, ότι την πρώτη μέρα του χρόνου την πέρασα στο Ισραήλ, την πέρασα μαζί με τον Μπαράκ και τον Αραφάτ, και είχαμε πραγματικά σημαντική δραστηριότητα.
Πιστεύω ότι οι συναντήσεις που πραγματοποιήθηκαν στην Taba, όπως ανέφερε η Προεδρία, αποτέλεσαν αναμφίβολα - και αυτό ειπώθηκε από όλους όσους συμμετείχαν - τις πιο ουσιαστικές διαπραγματεύσεις που έγιναν ποτέ.
Θα σας πω ότι συντελέσθηκε πρόοδος σε όλους τους τομείς.
Στο θέμα των εδαφών είμαστε πολύ κοντά στη δυνητική επίτευξη μιας συμφωνίας - αν υπήρχε ο απαραίτητος χρόνος για να ολοκληρωθεί - σε ποσοστό πολύ κοντά στο 100% των εδαφών, με ορισμένες ανταλλαγές.
Από την άποψη της ασφάλειας, πιστεύω ότι μπορεί να επιτευχθεί μια καλή συμφωνία, με την αποδοχή της ύπαρξης τριών σταθμών επιφυλακής και της ανάπτυξης, κατά μήκος της Κοιλάδας του Ιορδάνη, διεθνών δυνάμεων που θα εγγυώνται τη σταθερότητα.
Σχετικά με την Ιερουσαλήμ, όπως γνωρίζετε, κυρίες και κύριοι, συνεχίζονται, με ορισμένες προόδους, οι συνομιλίες για το πρόβλημα του καθορισμού του Τείχους των Δακρύων και του δυτικού τείχους.
Δεν υπάρχει ακόμη οριστική απόφαση σχετικά με το θέμα αυτό.
Όμως υπάρχει η επιθυμία να προχωρήσουν οι συνομιλίες και να μπορέσει να βρεθεί μια οριστική λύση για την Ιερουσαλήμ.
Όσον αφορά το ζήτημα των προσφύγων, στις συνομιλίες της Taba έγινε επίσης κάποια πρόοδος και μάλιστα πρόοδος σε συγκεκριμένα και ειδικά θέματα.
Η υποεπιτροπή που συστάθηκε προς τούτο επιτέλεσε μεγάλες προόδους σε οτιδήποτε αφορά τους πρόσφυγες, μολονότι έπρεπε να αναβάλει, για την ώρα, το θεμελιώδες στοιχείο του δικαιώματος της επιστροφής τους.
Ανέβαλαν αυτό το θέμα για να βρουν ειδικές και συγκεκριμένες λύσεις σε συγκεκριμένα προβλήματα: διεθνείς επιτροπές, πώς θα μπορέσουν να εξευρεθούν πόροι στις διάφορες χώρες για να βοηθήσουν προς αυτή την κατεύθυνση κλπ.
Ωστόσο, κυρίες και κύριοι, υπάρχει ακόμη ελπίδα ότι μπορεί να επιτευχθεί είτε μία οριστική συμφωνία - αμυδρή ελπίδα, για να σας πω την αλήθεια, διότι υπάρχουν ελάχιστες πιθανότητες να επιτευχθεί μια οριστική συμφωνία πριν από την Κυριακή - είτε ένας ρητός συμβιβασμός των δύο μερών σχετικά με ένα σύνολο παραμέτρων με τέτοια μορφή, ούτως ώστε, όποια και αν είναι η κατάσταση στο Ισραήλ και τα κατεχόμενα εδάφη μετά την 6η Φεβρουαρίου, να υπάρχει πάντα ένα σύνολο ανειλημμένων δεσμεύσεων, αποδεκτών και από τις δύο πλευρές, για να μην χρειαστεί να ξεκινήσουν οι επόμενες διαπραγματεύσεις σχεδόν από το σημείο μηδέν.
Μπορώ να σας πω ότι, από την πλευρά της Ευρωπαϊκής Ένωσης, όλες οι διαδοχικές Προεδρίες θα διατηρήσουν χωρίς την παραμικρή αμφιβολία μια δέσμευση όχι μόνο πολιτική, αλλά και προσωπική.
Ο Πρωθυπουργός Gφran Persson έχει δεσμευθεί πλήρως προσωπικά - και είμαι μάρτυρας σ' αυτό λόγω των ωρών που περάσαμε μαζί στο τηλέφωνο κάνοντας όλες τις απαραίτητες διαπραγματεύσεις για να καταφέρουμε να φτάσουμε σε μία λύση - και, από την πλευρά μας, μην έχετε την παραμικρή αμφιβολία ότι θα συνεχίσουμε τη φυσική, ψυχολογική και πολιτική μας ανάμειξη, διότι η επίλυση της σύγκρουσης στη Μέση Ανατολή, όπως γνωρίζετε, μας ενδιαφέρει και μάλιστα πολύ.
Είναι επίσης σημαντικό να υπογραμμιστεί η εποικοδομητική στάση των χωρών της περιοχής.
Τόσο η Ιορδανία όσο και η Αίγυπτος συνεχίζουν τη σταθερή και αποφασιστική δέσμευση τους στην προσπάθεια να βρεθεί μία οριστική λύση μέσω διαπραγμάτευσης.
Πρόκειται αναμφίβολα να ζήσουμε πολύ δύσκολες στιγμές, μετά το αποτέλεσμα των εκλογών.
Θα υπάρξουν αβεβαιότητες και εμείς οι Ευρωπαίοι θα πρέπει να διατηρήσουμε - όπως κάναμε πάντα - την αποφασιστικότητα να συνεχίσουμε να στηρίζουμε αυτή την ειρηνευτική διαδικασία.
Από άλλες οπτικές γωνίες - για παράδειγμα, από την οικονομική - η Προεδρία δήλωσε ήδη τι πράττουμε.
Είμαι βέβαιος ότι το ίδιο θα κάνει και η Επιτροπή.
Συνεχίζουμε με την ίδια γενναιοδωρία που ανέκαθεν επιδείκνυε η Ευρωπαϊκή Ένωση.
Θα ήθελα να σας πω επίσης λίγα λόγια για την επιτροπή έρευνας, μια επιτροπή που προήλθε από την συνάντηση του Sharm el-Sheij.
Η επιτροπή εργάστηκε καλά για ένα ορισμένο χρονικό διάστημα, όμως, πριν από μία εβδομάδα, η κυβέρνηση του Ισραήλ αποφάσισε να διακόψει τις επαφές της μαζί της μέχρι μετά τις εκλογές.
Επομένως, μολονότι παραμένει ακόμη μία ομάδα της επιτροπής επιτόπου, τα μέλη της επιτροπής δεν θα μεταβούμε στα κατεχόμενα μέχρι τις 16 Φεβρουαρίου.
Αυτό μόνο μπορώ να σας πω για την ώρα.
Τέλος, θέλω να επαναλάβω ότι θα συνεχίσουμε να εργαζόμαστε τις μέρες που απομένουν με όλη μας την ενεργητικότητα και την αποφασιστικότητα και αν, τελικά πραγματοποιηθεί μια διάσκεψη κορυφής, η ευρωπαϊκή αντιπροσωπεία θα συμμετάσχει σ' αυτή και θα κάνει ό,τι είναι δυνατό για να προωθήσει αυτή τη διαδικασία προς τη σωστή κατεύθυνση.
(Χειροκροτήματα)
.
(ΕΝ) Κυρία Πρόεδρε, είναι ευγνώμων για την ευκαιρία αυτή να μιλήσω εν συντομία σε αυτή τη συζήτηση.
Δεν σκοπεύω να επαναλάβω κανένα από τα πράγματα τα οποία είπα στην τελευταία συζήτηση ούτε σκοπεύω να επαναλάβω αυτά που μόλις είπαν ο Πρόεδρος και ο Ύπατος Εκπρόσωπος, όχι μόνο διότι δεν είναι σημαντικά αλλά διότι η επανάληψη θα προσέβαλε τη νοημοσύνη του Σώματος.
Φυσικά, όλοι ελπίζουμε για πρόοδο στις συνομιλίες για την ειρήνη.
Φυσικά, όλοι πιστεύουμε ότι θα ήταν ανόητο να κάνουμε εικασίες για τα μετεκλογικά σενάρια στο Ισραήλ.
Εναπόκειται στο λαό του Ισραήλ να κάνει τις δημοκρατικές του επιλογές και σ' εμάς τους υπόλοιπους να αντιμετωπίσουμε τις συνέπειες.
Φυσικά, ανησυχούμε όλοι σοβαρά για την απώλεια ζωών και στις δυο πλευρές.
Υπάρχει ήδη ένας υψηλός αριθμός θυμάτων εξαιτίας της υπερβολικής χρήσης βίας και ανησυχούμε βαθιά για τις εξώδικες δολοφονίες που έχουν διαπραχθεί από τις ισραηλινές δυνάμεις ασφαλείας.
Αυτό όχι μόνο υπονομεύει τις προοπτικές επίτευξης μιας συμφωνίας με διαπραγμάτευση, αλλά είναι επίσης απαράδεκτο για ένα δημοκρατικό έθνος να καταφεύγει σε τέτοια μέσα παραβιάζοντας σοβαρά τα ανθρώπινα δικαιώματα και το κράτος δικαίου.
Επιτρέψτε μου να είμαι εξίσου ξεκάθαρος, ανησυχούμε επίσης πολύ για την δολοφονία ισραηλινών πολιτών από Παλαιστινίους και για τις πρόσφατες εκτελέσεις των Παλαιστινίων.
Και αυτό επίσης είναι απαράδεκτο, δεδομένης ιδιαίτερα της πρότερης δέσμευσης των παλαιστινιακών αρχών για ένα μορατόριουμ σχετικά με την θανατική ποινή.
Εξακολουθούμε να είμαστε ανήσυχοι για την ανθρωπιστική κατάσταση στην Δυτική Όχθη και τη Γάζα.
Οι εναπομείναντες αποκλεισμοί από το Ισραήλ έχουν καταστρεπτικά αποτελέσματα στην παλαιστινιακή οικονομία και ως εκ τούτου, όπως είναι φυσικό και στην πολιτική σταθερότητα.
Επηρεάζουν ακόμη και την εισαγωγή της ανθρωπιστικής βοήθειας στα παλαιστινιακά εδάφη.
Για παράδειγμα, η παλαιστινιακή αρχή γνωστοποίησε στον εκπρόσωπο της Επιτροπής στην Ιερουσαλήμ ότι τα επίσημα εγκαίνια του Νοσοκομείου της Γάζας - ένα νοσοκομείο το οποίο είναι ίσως πολύ οικείο στο Κοινοβούλιο - τα οποία είχαν αρχικά προγραμματιστεί για τα μέσα Ιανουαρίου έπρεπε να αναβληθούν μέχρι νεωτέρας ειδοποίησης.
Η κατάσταση επιδεινώθηκε ακόμη περισσότερο, ενώ προσωπικό και ασθενείς εμποδίζονται ακόμη και να φτάσουν στο νοσοκομείο.
Επίσης, ο εξοπλισμός και οι προμήθειες, όπως οξυγόνο, φάρμακα και καύσιμα δεν μπορούν να φτάσουν στο νοσοκομείο ενώ περαιτέρω οικοδομικές εργασίες χρειάστηκε να ανασταλούν.
Στην προκαταρτική του έκθεση για την εφαρμογή που ακολούθησε την έκκληση για έκτακτη βοήθεια του Δεκεμβρίου, το Γραφείο Αρωγής και Έργων των Ηνωμένων Εθνών (UNWRA) εγείρει επίσης σοβαρές ανησυχίες για την παράδοση των τροφίμων, την παράδοση των δομικών υλικών, των ιατρικών ειδών και άλλων βασικών προμηθειών.
Η ασφάλεια του προσωπικού που εργάζεται για την ανθρωπιστική βοήθεια έχει τεθεί σε σοβαρό κίνδυνο.
Λυπάμαι πάρα πολύ που η κατάσταση εξακολουθεί να επιδεινώνεται.
Ωστόσο, συνεχίζουμε να καθιστούμε τη θέση μας τελείως ξεκάθαρη.
Ζητάμε να αρθούν οι εναπομείναντες αποκλεισμοί στην παλαιστινιακή οικονομία.
Ζητάμε από το Ισραήλ να θέσει αμέσως ένα τέρμα στην παρακράτηση της καταβολής των εσόδων που οφείλονται στην παλαιστινιακή αρχή και αντιδράσαμε άμεσα στην κρίση αντιμετωπίζοντας τόσο την ανθρωπιστική κατάσταση όσο και την επισφαλή δημοσιονομική κατάσταση της παλαιστινιακής αρχής.
Το Δεκέμβριο η Επιτροπή έδωσε 15 εκατομμύρια ευρώ ως έκτακτη βοήθεια, 14,5 εκατομμύρια μόνο στο UNWRA ανταποκρινόμενη στην έκκληση του για έκτακτη βοήθεια.
Επιπλέον, δαπανήσαμε 27,5 εκατομμύρια ευρώ ως ειδικό μηχανισμό ρευστών με την πεποίθηση ότι ήταν προς το συμφέρον και των δυο πλευρών να μην υπονομευθεί η ικανότητα της παλαιστινιακής αρχής να πληρώσει μισθούς.
Στο ίδιο πνεύμα, η Επιτροπή δημιούργησε τον νέο μηχανισμό ρευστών των 90 εκατομμυρίων ευρώ στον οποίο αναφέρθηκε και η Προεδρία.
Είμαι ιδιαίτερα ευγνώμων στο Κοινοβούλιο και το Συμβούλιο που κατέστησαν δυνατή αυτή την προνοητική χρηματοδοτική μεταφορά πριν από τα Χριστούγεννα.
Την περασμένη εβδομάδα χορήγησα ένα πρώτο κονδύλι 30 εκατομμυρίων ευρώ στην παλαιστινιακή αρχή.
Πρέπει να εξετάσουμε ποια είναι η πιθανή κατάσταση για το υπόλοιπο του χρόνου.
Καθώς οι πόροι μας είναι περιορισμένοι, πρέπει να εξετάσουμε προσεχτικά πώς θα προχωρήσουμε στη συνέχεια.
Αν συνεχίσουμε να αντλούμε μηνιαίες πληρωμές από τον ειδικό μηχανισμό ρευστών προκειμένου να ικανοποιήσουμε τις τρέχουσες διοικητικές ανάγκες της παλαιστινιακής αρχής, που περιλαμβάνουν μεταξύ άλλων την καταβολή των μισθών των δημοσίων υπαλλήλων, την εκπαίδευση, την υγεία και τις άλλες δημόσιες υπηρεσίες, τα διαθέσιμα κονδύλια θα εξαντληθούν πολύ γρήγορα.
Η παλαιστινιακή αρχή αντιμετωπίζει τώρα τη συνεχόμενη μείωση των εσόδων και την αύξηση του ελλείμματος.
Θα πρέπει να προσαρμόσουν τις πολιτικές τους.
Αντί να βοηθάμε από μήνα σε μήνα πρέπει να εξετάσουμε πώς θα βοηθήσουμε σε πιο μακροπρόθεσμη βάση.
Πράγματι, η Ευρωπαϊκή Ένωση και η ευρύτερη διεθνής κοινότητα ενδιαφέρονται για την διαφύλαξη του οικονομικού και θεσμικού πλαισίου της παλαιστινιακής αρχής, στη δημιουργία και τη χρηματοδότηση του οποίου συμβάλλαμε πιο γενναιόδωρα από οποιονδήποτε άλλον.
Αν η παλαιστινιακή αρχή κατέρρεε, αυτό θα αποτελούσε ένα πολύ σοβαρό πλήγμα για την ειρήνη στην περιοχή, η ισραηλινή ασφάλεια θα κινδύνευε και θα υπονομεύονταν οι προσπάθειες μας για την προώθηση της συνεργασίας και της σταθερότητας στη Μέση Ανατολή.
Για το λόγο αυτό πρέπει και η παλαιστινιακή αρχή αλλά και η διεθνής κοινότητα γενικά να κοιτάξουν πέρα από την άμεση κρίση και να εξετάσουν πώς μπορούν να αντιμετωπίσουν το σταθερά αυξανόμενο έλλειμμα στα δημόσια οικονομικά της Παλαιστίνης.
Υπάρχει ένα ακόμη σημείο το οποίο θα ήθελα να θίξω, και το κάνω με όλη τη δέουσα λεπτότητα, όμως δεν νομίζω ότι είναι αντίθετο με την εμπειρία των αξιότιμων μελών του Σώματος που επισκέφθηκαν πρόσφατα την περιοχή.
Όσο τρομακτικά και αν είναι τα προβλήματα της παλαιστινιακής αρχής, τα οποία συμμερίζομαι απόλυτα, τίποτα δεν μπορεί να δικαιολογήσει πρακτικές που είναι κάτω από το επίπεδο της εντιμότητας το οποίο έχουμε το δικαίωμα να αναμένουμε από κάθε αποδέκτη των πόρων μας και το οποίο οι πολίτες κάθε κοινότητας έχουν κάθε δικαίωμα να αναμένουν από τους φορείς που τους διοικούν.
Πιστεύω ότι είχα δίκιο όταν είπα, πριν από ένα δυο λεπτά, ότι ορισμένοι αξιότιμοι βουλευτές που πήγαν πρόσφατα στην περιοχή πρέπει να έχουν ισχυρή άποψη επί του θέματος.
Επιθυμούμε να διαδραματίσουμε ένα ρόλο στην διατήρηση της παλαιστινιακής αρχής, αλλά αν πρόκειται να το κάνουμε, πρέπει να είμαστε στη θέση να διαβεβαιώσουμε την δημόσια για τον προϋπολογισμό αρχή της Ευρωπαϊκής Ένωσης που πρέπει να απαντήσει στους ευρωπαίους φορολογούμενους, ότι τα χρήματα τα οποία χορηγούμε δαπανώνται με σωστό και χρήσιμο τρόπο.
Επαναλαμβάνω αυτό που μόλις τώρα είπα, ότι θέλουμε να κάνουμε ότι μπορούμε για να βοηθήσουμε την παλαιστινιακή αρχή.
Ελπίζω οι αρχές στο Ισραήλ να σταματήσουν τον οικονομικό και χρηματοδοτικό αποκλεισμό των παλαιστινιακών περιοχών διότι, σε βραχυπρόθεσμο, μεσοπρόθεσμο και μακροπρόθεσμο ορίζοντα, αυτό θα συμβάλλει στην αύξηση της αστάθειας και τη διατήρηση της βίας.
(Χειροκροτήματα)
Κύριε Πρόεδρε, θέλω να ξεκινήσω ευχαριστώντας τόσο το Συμβούλιο όσο και την Επιτροπή για την ενημέρωση και τα σχόλιά τους και να πω ότι η Ομάδα μου συμμερίζεται τον μετριοπαθή αισιόδοξο τόνο - μακάρι να επιβεβαιωθούν τα στοιχεία που μας παρέθεσε ο Ύπατος Εκπρόσωπος - σ' αυτές τις, πράγματι. πολύ κρίσιμες στιγμές, μόλις λίγες μέρες πριν από τις εκλογές στο Ισραήλ και σε μια μεταβατική περίοδο για την κυβέρνηση των Ηνωμένων Πολιτειών, που πρέπει να ανασυγκροτήσει την πολιτική της σ' αυτή τη ζώνη.
Όμως δεν μπορούμε να ξεχνάμε ότι σήμερα μετράμε πάνω από 400 νεκρούς εξαιτίας της Ιντιφάντα και έχουμε επιστρέψει σε ένα σκηνικό που πιστεύαμε ότι δεν θα ξαναβλέπαμε ποτέ.
Η Ομάδα μου εκτιμά επίσης ως σαφώς θετική την μεγαλύτερη ευρωπαϊκή παρουσία στην περιοχή τους τελευταίους μήνες.
Όπως ανέφερε η Προεδρία, είναι αλήθεια ότι η συμμετοχή του κ. Σολάνα στο Sharm el-Sheij και στη διερευνητική επιτροπή και η παρουσία της Ευρωπαϊκής Ένωσης στην Taba διαμέσου του μόνιμου αντιπροσώπου της, του πρέσβη Moratinos, μας επέτρεψε να συμβάλουμε αποτελεσματικά στην ειρηνευτική διαδικασία.
Εμείς πιστεύουμε ότι πρέπει να ενταθεί αυτή η προσπάθεια πολιτικής παρουσίας της Ευρωπαϊκής Ένωσης στην περιοχή, την οποία θεωρούμε συμβατή με τον ουσιαστικό ρόλο που πρέπει να συνεχίσει να διαδραματίζει σε όλη αυτή τη διαδικασία η κυβέρνηση των Ηνωμένων Πολιτειών.
Στην Taba, τα συμβαλλόμενα μέρη αναγνώρισαν το γεγονός ότι ποτέ πριν δεν είχαν βρεθεί τόσο κοντά σε μια τελική συμφωνία, όμως πιστεύω ότι πρέπει να έχουμε επίγνωση του γεγονότος ότι η εμφανής ευφορία δεν πρέπει να τυφλώσει τον ρεαλισμό μας.
Οι Ισραηλινοί και οι Παλαιστίνιοι πρέπει επίσης να συνειδητοποιήσουν ότι μοιράζονται έναν κοινό εχθρό, τον εξτρεμισμό στον οποίο οδηγούν οι φονταμελισμοί του ενός ή του άλλου συμβόλου, που αποτελούν τον κυριότερο κίνδυνο για την ειρηνευτική διαδικασία, τη σταθερότητα και την ευημερία της περιοχής και, ταυτόχρονα, έναν αναντίρρητο κίνδυνο για όλη τη Μεσόγειο.
Από την άλλη πλευρά, πιστεύω ότι πρέπει να έχουμε επίγνωση του γεγονότος ότι είμαστε αντιμέτωποι με μια εθνική σύγκρουση, κληρονομημένη από την Ιστορία, που έχει διαποτίσει τα εκπαιδευτικά συστήματα ορισμένων χωρών, υποδαυλίζοντας το μίσος στις νεότερες γενιές, πράγμα για το οποίο δεν μπορούμε προφανώς να ελπίζουμε σε μία μαγική λύση και το οποίο πρέπει να αντιμετωπίσουμε με επιμονή.
Θεωρώ πολύ ενδεδειγμένο να συνδέσουμε τις συζητήσεις σχετικά με τη ειρηνευτική διαδικασία στη Μέση Ανατολή με τη νέα ώθηση που φιλοδοξούμε να δώσουμε ως Ευρωπαϊκή Ένωση στη διαδικασία της Βαρκελώνης, όπως κάνουμε απόψε και όπως έκανε ο Επίτροπος Patten, διότι σίγουρα η μεγαλύτερη συμβολή που μπορεί να παράσχει η Ευρώπη αυτόν τον καιρό στην ειρηνευτική διαδικασία είναι να διατηρήσει ζωντανό το πνεύμα της ευρωμεσογειακής συνεργασίας, ενισχύοντας τη ζωτικότητά της και διατηρώντας την ανάπτυξή της στο περιθώριο των πολιτικών πιέσεων.
Ισραηλινοί και Παλαιστίνιοι συνειδητοποίησαν από κοινού τις τελευταίες μέρες ότι είναι απαραίτητο να εκριζώσουν την βία και να αποκαταστήσουν ένα κλίμα ασφάλειας στην περιοχή, αλλά επιπλέον συνεργάστηκαν για την ανάπτυξη δημιουργικών προτάσεων για την επίλυση των προβλημάτων που τους χωρίζουν: την Ιερουσαλήμ, τον οριστικό καθορισμό των συνόρων, τους πρόσφυγες και τους εποικισμούς, τα οποία ανέφερε ο κ. Σολάνα.
Στην Ευρωπαϊκή Ένωση εναπόκειται ιδιαίτερα η ευθύνη να εδραιώσει αυτά τα θεμέλια στο περιθώριο των εσωτερικών πολιτικών διαταραχών των τελευταίων ημερών.
Πρέπει να στηρίξουμε τις δύο πλευρές για να προχωρήσουν σε ένα δρόμο επίλυσης της σύγκρουσης που θα βασίζεται στην ειρηνική επίλυση των διαφορών, στην ανοχή, στον σεβασμό των ανθρωπίνων δικαιωμάτων και στην εδραίωση της ειρήνης.
Κύριε Πρόεδρε, κύριε Προεδρεύοντα του Συμβουλίου, κύριε Επίτροπε, κύριε Ύπατε Εκπρόσωπε της ΚΕΠΠΑ, με την παρέμβασή σας πριν από λίγα λεπτά, νομίζω ότι δικαιούστε και έναν ακόμη τίτλο: αυτόν του ύπατου εκπροσώπου της ελπίδας.
Μακάρι να έχετε δίκιο!
Δυστυχώς, δεν συμμερίζομαι την αισιοδοξία σας, έστω και με επιφυλάξεις, αλλά ομολογώ ότι τα λόγια σας ήταν μία παρηγοριά για τις ανησυχίες μου.
Κυρίες και κύριοι, μπορεί η ειρηνευτική διαδικασία να έχει καταστεί εντελώς τετριμμένη αλλά οι αρχές της εξακολουθούν να είναι έγκυρες και αμετάκλητες.
Πρώτον, οι βασικές συμφωνίες του Όσλο υπάρχουν και εξακολουθούν να ισχύουν.
Κανείς, ούτε και ο κ. Σαρόν, δεν μπορεί να αμφισβητήσει την ισχύ τους από ηθική άποψη και από την άποψη του διεθνούς δικαίου.
Επικαλούμαι μεταξύ άλλων ρητώς την αρχή "Γη έναντι ειρήνης" , η οποία αποτελεί τη βάση για την προσέγγιση και τις διαπραγματεύσεις από τη Διάσκεψη της Μαδρίτης.
Δεύτερον, πρέπει να υλοποιηθούν οι αποφάσεις 242, 338 και ασφαλώς 194 για τους πρόσφυγες του Συμβουλίου Ασφαλείας, ώστε να δημιουργηθεί η βάση για μια δίκαιη και μόνιμη ειρήνη.
Τρίτον, έρχομαι στα βασικά προβλήματα χωρίς την επίλυση των οποίων δεν είναι δυνατή η καθιέρωση της ειρήνης.
Τα αναφέρατε ήδη κύριε Ύπατε Εκπρόσωπε της ΚΕΠΠΑ: επιστροφή όλων των κατεχόμενων εδαφών και απομάκρυνση του συνόλου των οικισμών από τα εδάφη αυτά, εκχώρηση δικαιωμάτων στους Παλαιστίνιους όσον αφορά τμήματα των Ιεροσολύμων και δυνατότητα επιστροφής των Παλαιστίνιων προσφύγων, ένα ζήτημα που πιθανόν να αποτελεί και το μεγαλύτερο πρόβλημα.
Ολοκληρώνω την ομιλία μου επαναλαμβάνοντας κάτι που έχει αναφερθεί και υπογραμμισθεί επανειλημμένα σε αυτό το Κοινοβούλιο: η Ευρωπαϊκή Ένωση έχει μεγάλη ηθική υποχρέωση και ζωτικό συμφέρον να διαδραματίσει ένα ρόλο σε αυτή την ειρηνευτική διαδικασία, ο οποίος να αντιστοιχεί στην πολιτική της δέσμευση.
Ο καταμερισμός της εργασίας στο παρελθόν, σύμφωνα με τον οποίο, οι ΗΠΑ καθόριζαν την πολιτική και η Ευρωπαϊκή Ένωση τη χρηματοδοτούσε, δεν είναι πλέον αποδεκτός.
Εξάλλου, δεν απέφερε μέχρι σήμερα ένα ικανοποιητικό αποτέλεσμα.
Σημασία δεν έχει να αντικαταστήσει η ΕΕ τις ΗΠΑ κατά την ειρηνευτική διαδικασία, αλλά να ενώσουν η Ευρωπαϊκή Ένωση και οι Ηνωμένες Πολιτείες της Αμερικής τις προσπάθειές τους για την ανεύρεση μιας δίκαιης λύσης.
Αυτή τη μορφή πρέπει τώρα να προσλάβει η πορεία που εγώ θα αποκαλούσα μια νέα ειρηνευτική διαδικασία.
Το Σαρμ-ελ-Σείχ, με την παρουσία σας, κύριε Ύπατε Εκπρόσωπε της ΚΕΠΠΑ, και την παρουσία του Γενικού Γραμματέα του ΟΗΕ, πρόσφερε ένα νέο πλαίσιο για τις ειρηνευτικές διαπραγματεύσεις.
Θέλουμε να ελπίζουμε ότι αυτό το νέο πρότυπο θα διατηρηθεί και ότι θα επιφέρει καλύτερα αποτελέσματα από αυτά του παρελθόντος.
(Χειροκροτήματα)
Σας ευχαριστώ, κύριε Sakellariou.
Προς έκπληξη του Σώματος, χρησιμοποιείτε τις γλώσσες με τέτοια κομψότητα ώστε ο λόγος σας έχει συνεχή ροή!
Κύριε Πρόεδρε, η Ευρωπαϊκή Ένωση αποτελεί το σημαντικότερο δωρητή προς τις παλαιστινιακές περιοχές.
Σύμφωνα με τον ΟΗΕ, μετά τον αποκλεισμό αυτών των περιοχών, περισσότερο από ένα εκατομμύριο Παλαιστίνιοι διάγουν κάτω από το όριο φτώχειας των 2 δολαρίων ημερησίως.
Το αποτέλεσμα του αποκλεισμού στον πληθυσμό είναι ενδεχομένως ακόμα χειρότερο.
Ο επίτροπος Patten το είπε ήδη: ασθενείς δεν μπορούν καν να μεταβούν στο ευρωπαϊκό νοσοκομείο στη Γάζα διότι δεν επιτρέπεται ούτε καν τα ασθενοφόρα να διέλθουν τα φράγματα του στρατού.
Είναι επομένως ιδιαίτερα σημαντικό να εξακολουθήσουμε να προσφέρουμε ενίσχυση.
Χαίρομαι που το Συμβούλιο και η Επιτροπή είναι της αυτής άποψης.
Την προηγούμενη Κυριακή επέστρεψα με μία αντιπροσωπεία του Κοινοβουλίου από τις παλαιστινιακές περιοχές.
Συμφωνούμε όλοι μας για ένα ζήτημα: είναι σημαντικό να διαθέτουμε χρήματα, όμως δεν αρκεί.
Η Ευρωπαϊκή Ένωση θα πρέπει να αναλάβει και τις πολιτικές της ευθύνες.
Αρκούν ορισμένα πολύ μικρά βήματα για να διαδραματίσουμε πλήρως το ρόλο που μας αρμόζει στην ειρηνευτική διαδικασία.
Τα προβλήματα οφείλονται σε μεγάλο βαθμό στις διαφορές που υπάρχουν εντός της Ένωσης.
Θα ήθελα να με πληροφορήσει ο κ. Σολάνα τι προτίθεται να πράξει προκειμένου να ακολουθήσει η Ένωση μία συγκεκριμένη πολιτική γραμμή.
Όταν τεθούν προς συζήτηση λεπτομερείς χάρτες της Ιερουσαλήμ, σχέδια των εβραϊκών εποικισμών και προτάσεις για ρύθμιση της επιστροφής των προσφύγων και των αποζημιώσεων προς αυτούς, θα διαθέτει η Ένωση τους αναγκαίους εμπειρογνώμονες προκειμένου να υιοθετήσει λογικές θέσεις στην όλη συζήτηση ή θα αφήσουμε τα ζητήματα αυτά στους Αμερικανούς;
Ας αποφύγουμε να διεξαχθεί η συζήτηση αυτή σε τόνους άσπρου και μαύρου.
Η Ευρώπη μπορεί να έχει μία προστιθέμενη αξία εφόσον διατηρήσει ένα συγκεκριμένο βαθμό ουδετερότητας.
Αμφότερες οι αντίπαλες πλευρές παραβιάζουν συμφωνίες.
Θα πρέπει να θέτουμε και τις δύο προ των ευθυνών τους.
Είναι πάντοτε απαράδεκτη η δολοφονία ανθρώπων, είτε πρόκειται για τις εκτελέσεις που πραγματοποιεί η παλαιστινιακή αρχή είτε για την πολιτική δολοφονιών του ισραηλινού στρατού.
Ωστόσο, κύριε.
Danielsson, η Ευρώπη καθίσταται ιδιαίτερα ευάλωτη εφόσον κατηγορείται ότι μετρούμε με δύο μέτρα και δύο σταθμά καθώς πέρασαν τεσσερισήμισι μήνες πριν καταγγείλουμε την πολιτική των Ισραηλινών, ενώ καταγγέλλουμε αμέσως τους Παλαιστινίους.
Αλλά και το Κοινοβούλιο, καθώς διαθέτει δύο διαφορετικές αντιπροσωπείες, μία για το Ισραήλ και μία για τις παλαιστινιακές περιοχές, διατρέχει τον κίνδυνο να στείλει ένα λάθος μήνυμα.
Θα πρέπει να καταβάλουμε προσπάθειες προκειμένου να επιτύχουμε ομοφωνία και να κατανοήσουμε τις θεμιτές ανησυχίες και των δύο πλευρών.
Κύριε Πρόεδρε, εάν η επίσκεψη που πραγματοποίησε η αντιπροσωπεία του Κοινοβουλίου στις παλαιστινιακές περιοχές την προηγούμενη εβδομάδα διαπίστωσε κάτι, αυτό είναι η δραματική επιδείνωση της κατάστασης κατά τους τελευταίους τέσσερις μήνες.
Όταν επισκέφθηκα την περιοχή για τελευταία φορά κατά την έναρξη της Intifada ήταν σαφές ότι ένα ανεξάρτητο παλαιστινιακό κράτος ήταν οικονομικά βιώσιμο.
Περπατώντας ωστόσο σήμερα στη Βηθλεέμ ή την Ιερουσαλήμ διαπιστώνει κανείς με πόνο στην καρδιά ότι η οικονομία πνέει πλέον τα λοίσθια ως συνέπεια της παντελούς απουσίας τουριστών και της πολιτικής των αποκλεισμών που ακολουθεί η ισραηλινή κυβέρνηση, με αποτέλεσμα δεκάδες χιλιάδες εργατών να μην μπορούν να πηγαίνουν στις εργασίες τους.
Δραματικά έχει επιδεινωθεί επίσης και η πολιτική κατάσταση εξαιτίας των ρητορειών κατά οποιουδήποτε συμβιβασμού, λογική που επικρατεί τώρα στην παλαιστινιακή πλευρά.
Είναι κατανοητή η στάση αυτή μετά από τις εκκαθαρίσεις που πραγματοποίησε η ισραηλινή κυβέρνηση, πολιτική την οποία πολύ σωστά, έστω και κάπως αργά, καταδίκασε η Ευρωπαϊκή Ένωση.
Με δύο λόγια οι εντυπώσεις μου είναι πραγματικά ιδιαίτερα αρνητικές μετά από την επίσκεψη της προηγούμενης εβδομάδας.
Για να πω την αλήθεια δεν τρέφω και ιδιαίτερα μεγάλες προσδοκίες.
Συμφωνώ στο σημείο αυτό με τον κ. Sakellariou.
Προβλέπω ότι η ειρηνευτική διαδικασία θα αποτελματωθεί εξαιτίας της στάσης αναμονής που τηρεί η κυβέρνηση Bush η οποία περιμένει, πιστεύω, ότι η κυβέρνηση Sharon θα αντιμετωπίσει στην αρχή διεθνείς πιέσεις και θα ακολουθήσει μία σχετικά συνετή πολιτική.
Αυτή η έλλειψη προόδου στην ειρηνευτική διαδικασία θα μπορούσε ωστόσο να αποτελέσει μία κρυφή ευλογία εφόσον η Ευρωπαϊκή Ένωση αξιοποιήσει σωστά αυτή τη χρονική περίοδο.
Αυτό θα συμβεί εφόσον αξιοποιήσει το ρόλο της ως μεγαλύτερου δωρητή προς τους παλαιστινίους και ως μεγαλύτερου εμπορικού εταίρου του Ισραήλ.
Σχετικά με τους Παλαιστινίους πιστεύω ότι θα πρέπει να ακολουθήσουμε την εξής πολιτική: η Ευρωπαϊκή Ένωση θα πρέπει να αξιοποιήσει το ρόλο της ως μεγαλύτερου δωρητή προκειμένου να καταστήσει σαφές στους Παλαιστινίους ότι θα πρέπει να τεθεί τέλος στη διαφθορά η οποία έχει λάβει ευρύτατες διαστάσεις και κατά της οποίας αγωνίζονται, έντονα δυσαρεστημένοι, πολλοί πολίτες σε τοπικό επίπεδο.
Η πολιτική της Ευρωπαϊκής Ένωσης θα μπορούσε να συμβάλει στην αύξηση του σεβασμού των ανθρωπίνων δικαιωμάτων εκ μέρους των παλαιστινιακών αρχών.
Όχι μόνο για τις εκτελέσεις αλλά επίσης και, για παράδειγμα, όσον αφορά την αντιμετώπιση των κρατουμένων στις φυλακές.
Είναι απαράδεκτο να χρηματοδοτεί η Ευρωπαϊκή Ένωση την εκπαίδευση αστυνομικών στο σεβασμό των ανθρωπίνων δικαιωμάτων και στην πράξη να μην αλλάζει τίποτα.
Τέλος, το ζήτημα των Παλαιστινίων.
Θα πρέπει να διεξαχθούν δημοτικές εκλογές προκειμένου να αυξηθεί η νομιμότητα της παλαιστινιακής αρχής.
Σχετικά με το Ισραήλ, πιστεύω ότι η Ευρωπαϊκή Ένωση θα πρέπει να καταστήσει σαφέστατο στη χώρα αυτή ότι, εφόσον αυξηθεί η καταπίεση μετά τις επόμενες εκλογές, εφόσον η πολιτική των εβραϊκών εποικισμών δεν αλλάξει και εφόσον δεν αυξηθεί η προθυμία για επίτευξη συμφωνίας, εμείς θα αντιδράσουμε και δεν θα έχουμε business as usual.
Θα ήταν απαράδεκτο να εξακολουθούμε να συνομιλούμε με έναν εταίρο ο οποίος αγνοεί αυτά που ζητούμε εδώ και χρόνια.
Στην περίπτωση αυτή θα πρέπει να τολμήσουμε να βγάλουμε τα συμπεράσματά μας, να αναφερθούμε στις διατάξεις που προβλέπει η συμφωνία σύνδεσης και να έχουμε το θάρρος να λάβουμε τα κατάλληλα μέτρα.
Εφόσον η Ευρωπαϊκή Ένωση αξιοποιήσει σωστά την οικονομική θέση της θα εξακολουθήσει να διαδραματίζει ένα πολιτικό ρόλο και στο μέλλον, ένα ρόλο ο οποίος να λαμβάνει σωστά υπόψη τα αιτήματα των λαών της περιοχής αλλά και τα συμφέροντα της ίδιας της Ένωσης.
(Χειροκροτήματα)
Κύριε Πρόεδρε, στο Νταβός ο Πρόεδρος Αραφάτ παρενέβη επαναλαμβάνοντας την ανάγκη ειρήνης και λέγοντας την αλήθεια για τις εξευτελιστικές και τραγικές συνθήκες καθημερινής διαβίωσης του παλαιστινιακού πληθυσμού, που υποβάλλεται σε παραβιάσεις των ανθρωπίνων δικαιωμάτων από τον ισραηλινό στρατό.
Τα media είδαν το ζήτημα ως σκλήρυνση του Αραφάτ έναντι της ειρήνης και επέκριναν τον Πέρες, επειδή δεν αντιτέθηκε.
Το γεγονός είναι ότι ο Πέρες ξέρει πότε τα λόγια του Αραφάτ αντιστοιχούν στην αλήθεια.
Είχαμε την ευκαιρία να διαπιστώσουμε το αληθές τους και εμείς, ως αντιπροσωπεία του Ευρωπαϊκού Κοινοβουλίου που μετέβη επί τόπου.
Ο παλαιστινιακός πληθυσμός είναι αναγκασμένος να ζει σε μια υπαίθρια φυλακή· οι δρόμοι εισόδου και εξόδου των χωριών τελούν υπό στρατιωτική κατοχή και είναι κλειστοί· αναρίθμητα σημεία ελέγχου στους κυριότερους δρόμους εμποδίζουν τους Παλαιστίνιους, που δεν μπορούν να φθάσουν στις ίδιες τους τις θέσεις εργασίας· συλλογικές τιμωρίες.
Αναφέρω ένα μόνο επεισόδιο: η Σαμπρίνε γεννήθηκε στις 21 Ιανουαρίου σε ένα σημείο ελέγχου· στο δεύτερο της κόψανε τον ομφάλιο λώρο.
Η μητέρα, που έφυγε στις 5.00 το απόγευμα από το χωριό Antis, έφθασε στο νοσοκομείο του Ramallah στις 8.30 το βράδυ, για να διασχίσει μια διαδρομή που απαιτεί γύρω στα 40 λεπτά.
Η οδύσσειά της γράφτηκε στην ισραηλινή εφημερίδα Ha' aretz.
Σοβαρά άρρωστοι ξαναστέλνονται πίσω, με επίθεση στον προσωπικό τους γιατρό.
Στη Γάζα είδαμε εκατοντάδες μέτρα εδάφους που είχε ερημωθεί λόγω της εκρίζωσης και της καταστροφής τεράστιων φοινικόδενδρων, ελαιόδενδρων και πορτοκαλιών· γκρεμισμένα σπίτια.
Φταίνε τα δέντρα;
Ναι, επειδή μπορούσαν να καλύψουν ενδεχόμενες επιθέσεις των Παλαιστινίων εναντίον των εποίκων που κάνουν τους αφέντες και τους κατακτητές, καταστρέφοντας παλαιστινιακά σπίτια και καλλιέργειες.
Εν τω μεταξύ, κάθε μέρα αυξάνουν οι εποικισμοί και οι έποικοι εκεί που θα έπρεπε να είναι το κράτος της Παλαιστίνης, στα εδάφη που κατέχονται από το 1967.
Το Παλαιστινιακό Νομοθετικό Συμβούλιο δεν μπορεί να επιτελέσει τα ίδια του τα καθήκοντα· τα μέλη των διάφορων περιφερειών δεν μπορούν να μετακινηθούν και να συναντηθούν.
Ο ίδιος ο Αραφάτ μας είπε ότι εμποδίστηκε στις μετακινήσεις του.
Για τον οικονομικό και δραματικό στραγγαλισμό μίλησαν άλλοι.
Οι εισαγωγές και οι εξαγωγές εμποδίζονται και η Ευρωπαϊκή Ένωση είναι μάρτυρας αυτού του γεγονότος: κάθε μέρα φθάνουν στην Επιτροπή στην Ιερουσαλήμ διακοινώσεις για τις διάφορες παραβιάσεις· βομβαρδισμοί έχουν πλήξει ακόμα και δημόσια δομικά έργα και σχολεία που έχουν παρασχεθεί από την Ευρωπαϊκή Ένωση.
Οικονομικές καταστροφές που θα πληρώνονται για χρόνια.
Όλα αυτά είναι γνωστά και κανένας από μας, ιδίως στους χώρους πολιτικής ευθύνης, δεν μπορεί να πει: "Δεν το ξέραμε" .
Οι διπλωμάτες μας στέλνουν σαφείς εκθέσεις για την αποικιοκρατική πολιτική των Ισραηλινών και σαφείς εκθέσεις - το είπαμε σε όλους τους παλαιστίνιους ιθύνοντες που συναντήσαμε - και για τις παραβιάσεις που διαπράττει η Εθνική Παλαιστινιακή Αρχή.
Μα γιατί, μας ρώτησαν όλοι - από τον Αραφάτ μέχρι τη γυναίκα και τον άνδρα που βρίσκονταν στα στρατόπεδα των προσφύγων - δεν επεμβαίνει η Ευρώπη με πολιτικό και ενεργό τρόπο;
Εμείς πιστεύουμε στην Ευρώπη, μας είπαν, και είναι προς το συμφέρον της Ευρώπης να είναι πολιτικός εταίρος στη Μέση και την Εγγύς Ανατολή.
Και αυτό αναρωτιόμαστε και λέμε και εμείς: η Ευρώπη πρέπει να καταστεί ικανή για μια εξωτερική πολιτική αποτελεσματική και σύστοιχη με τις θεμελιώδεις αξίες που ανέκαθεν λέγαμε ότι έχουμε: σεβασμό για τη διεθνή νομιμότητα και τα ανθρώπινα δικαιώματα, και για την Παλαιστίνη αυτό σημαίνει επιβεβαίωση των ψηφισμάτων του ΟΗΕ.
Υπάρχει πραγματισμός στους Παλαιστινίους, το είδαμε και έγινε φανερό και στην Taba: πραγματισμός σε σχέση με την εφαρμογή, αλλά σταθερότητα επί της αρχής και επί των δικαιωμάτων, που και εμείς θα πρέπει να είδαμε κάθε φορά που μιλήσαμε για αυτό.
Ο κ. Σολάνα έχει δίκιο: η Ευρώπη διαδραμάτισε πιο έντονο ρόλο τώρα, αλλά πρέπει να κάνει πολύ περισσότερα.
Οι ΗΠΑ απέτυχαν· εμείς δεν πρέπει να τις αντικαταστήσουμε, αλλά να γίνουμε ισότιμοι εταίροι στις διαπραγματεύσεις.
Δεν φθάνουν οι οικονομικές μας ενισχύσεις· αυτό που ζητείται από μας - και που είναι ευθύνη μας·
(Ο Πρόεδρος διακόπτει την ομιλήτρια)
Κύριε Πρόεδρε, κύριοι εκπρόσωποι της Προεδρίας του Συμβουλίου, της Επιτροπής, Ύπατε Εκπρόσωπε κύριε Σολάνα, κυρίες και κύριοι συνάδελφοι, άκουσα φυσικά όλες τις ομιλίες και διάβασα και τις εκθέσεις.
Προσωπικά βρίσκω ότι η πραγματικότητα του προβλήματος, την οποία περιγράφουν και επιβάλλουν οι ίδιες οι ιδρυτικές Συνθήκες της Ευρωπαϊκής Ένωσης, από τη Συνθήκη της Ρώμης και εξής, όπως και η Ιστορία και το Δίκαιο της Ευρώπης, ακυρώνεται ομόφωνα από τις συνειδήσεις μας εκτός από μερικά τσιτάτα που τα αναμασούμε σαν λιτανεία: τα ανθρώπινα δικαιώματα και τα λοιπά και τα λοιπά.
Η πραγματικότητα που έχουμε ενώπιόν μας μάς θέτει στην ίδια κατάσταση ενοχής με ό,τι το χειρότερο, με τους δολοφόνους και τους βασανιστές του δικαιώματος στη ζωή και της ζωής του δικαίου που είχαμε σαφώς ενώπιόν μας, ήδη από το 1985, σε αυτό που κατάντησε η πρώην Γιουγκοσλαβία.
Μια συμπεριφορά σαν τη σημερινή στερείται στρατηγικής, στερείται επίγνωσης των θεσμικών στόχων της Ένωσής μας, τουλάχιστον εκείνων που σε αφηρημένο επίπεδο έχουν ενσωματωθεί στους χάρτες των ανθρωπίνων δικαιωμάτων, στους χάρτες των δικαιωμάτων των ευρωπαίων πολιτών και λοιπά.
Δεν υπάρχει τίποτα από όλα αυτά σε αυτό που με μεγάλη χαρά και ιδίως ειλικρίνεια και θάρρος ο Ανώτατος Εκπρόσωπος Σολάνα υπέδειξε ως εξωτερική πολιτική της ΕΕ, μια γραφειοκρατική και αναποτελεσματική λειτουργία που στερείται οποιασδήποτε προστιθέμενης αξίας από άποψη συγκεκριμενοποίησης και προνοητικότητας.
Εμείς έχουμε αυτό το πρόβλημα: εσείς που είστε τόσο πρόθυμοι, συνάδελφε Morgantini & Σία, να μας περιγράψετε τους πόνους, τις τραγωδίες των Παλαιστινίων, των παλαιστινίων ανδρών και γυναικών, των αράβων ανδρών και γυναικών, της Μέσης Ανατολής· εσείς οι τόσο εύγλωττοι, οι τόσο εξοργισμένοι, οι τόσο επίμονοι, με την τόσο καθαρή και απαιτητική συνείδηση, γνωρίζετε τους άραβες και τους παλαιστίνιους άνδρες και γυναίκες, μόνο αν συναντήσουν μια ισραηλινή σφαίρα· τότε τους κάνετε τουλάχιστον την τιμή του ενταφιασμού, την τιμή της αναγνώρισης.
Έναντι των παλαιστινίων, των αράβων πολιτών της Μέσης Ανατολής που πεθαίνουν καθημερινά δολοφονημένοι από τα καθεστώτα τους - έναντι των Σαουδαράβων, της δεξιάς, της αριστερής λαϊκής βάσης - από την ισχυρή ιστορική συμμαχία των σεΐχηδων και της μεσανατολικής εξουσίας, συμμάχου των μεγάλων πολυεθνικών του πετρελαίου και δική σας, της λιγότερο ή περισσότερο κομουνιστικής αριστεράς· ενώπιον της κουρδικής πραγματικότητας, που δεν είναι μόνο η τουρκική, αλλά και η ιρακινή και οι υπόλοιπες· ενώπιον της συγκεκριμένης ζωής των Σαουδαράβων γυναικών και ανδρών, των παλαιστινίων γυναικών και ανδρών, εσείς ασχολείστε μαζί τους μόνο αν συμβαίνει να συγκρούεται μαζί τους, ενίοτε με σοβαρά λάθη, η ισραηλινή πλευρά.
Αντιλαμβάνεστε την ύπαρξη της παλαιστινιακής ανθρωπότητας μόνο όταν σας χρησιμεύει για να καταγγείλετε τον συνεχή σημερινό εχθρό σας, είτε αυτός λέγεται Ηνωμένες Πολιτείες της Αμερικής είτε Ισραήλ είτε Ευρωπαϊκή Ένωση, ενεργή σε σχέση με ορισμένες αξίες, όπως σε σχέση με το Βελιγράδι του Μιλόσεβιτς, όπως σε σχέση με όλη τη γιουγκοσλαβική πραγματικότητα.
Πρέπει λοιπόν, κύριε Πρόεδρε, να πούμε το εξής: ο πιο σοβαρός κίνδυνος που τίθεται για την ειρήνη είναι η αντικειμενική αδυναμία του Ισραήλ.
Το Ισραήλ πιθανόν να κινδυνεύει - και γι' αυτό ο ισραηλινός λαός μοιάζει προς έκπληξή μας να προτιμά το γέρικο λιοντάρι Σαρόν από τον σοφό, λογικό και θαρραλέο Μπαράκ - αλλά αισθάνεται ότι κάθε παραχώρηση υπάρχει κίνδυνος να είναι υπερβολική σε σχέση με τη κατάκτηση της ειρήνης.
Αυτό είναι το πρόβλημα: όταν σε μια επικράτεια έχουμε να διασχίσουμε εκατό, εκατόν πενήντα χιλιόμετρα, η παραχώρηση ενός χιλιομέτρου παραπάνω ενδέχεται να αποτελεί στην πράξη ένα πιο προχωρημένο χαράκωμα για να μετατραπεί σε πόλεμο μια κακή ειρήνη.
Αυτό φοβούνται.
Μα ποιος φοβάται;
Φοβάται η ισραηλινή δημοκρατία, αλλά εσείς δεν δίνετε δεκάρα για αυτό!
Αλήθεια, τι Ευρώπη είναι αυτή;
Ενδεχομένως το δικαίωμα στην εθνική ανεξαρτησία και ανεξαρτησία δεν είναι να δαπανάται το 60% των χρημάτων στους στρατούς των εκεί δικτατόρων, να δαπανάται για τη διαφθορά και τον γραφειοκρατικό, στρατιωτικό και ακροδεξιό έλεγχο των τάξεων, των γυναικών και των ανδρών όλων των κομμάτων!
Μα πού είναι γραμμένο ότι η Ευρωπαϊκή Ένωση καθίσταται εγγυήτρια των εθνικών κρατών, της ανεξαρτησίας τους και της κατάκτησής τους;
Δεν υπάρχει πουθενά, σήμερα, γραμμένο στις καρδιές και στη νοοτροπία, το δικαίωμα στο εθνικό κράτος του δέκατου ένατου αιώνα: υπάρχει το δικαίωμα των ατομικών, των πολιτικών, των ανθρώπινων δικαιωμάτων έναντι οποιασδήποτε κεντρικής ή συγκεντρωτικής κρατικής εξουσίας, και για αυτό δεν αναφέρετε τίποτα!
Το Ισραήλ πρέπει να είναι επικράτεια, σύνορο της Ευρωπαϊκής Ένωσης.
Ακόμα και το Ισραήλ δεν το καταλαβαίνει ότι δεν μπορεί να συνεχίσει να υπεραμύνεται του εαυτού του ως εθνικού κράτους, μικρού προπυργίου της δημοκρατίας, μα υποχρεωμένου εδώ και πενήντα χρόνια, κάθε μέρα και περισσότερο, να διακινδυνεύει τη ζωή και την ειρήνη τη δική του και των άλλων.
Αυτό λοιπόν ελπίζουμε, κύριε Πρόεδρε.
Καταρτίζουμε μια γραπτή δήλωση, που έχει ήδη υπογραφεί από τριάντα βουλευτές, για να ζητήσουμε την πλήρη συμμετοχή του Ισραήλ στην Ένωσή μας: μάχη που πρέπει να δοθεί στις Βρυξέλλες και στο Τελ Αβίβ, αλλά επείγουσα.
Αυτό είναι που θα προσπαθήσουμε, ως Ριζοσπάστες, να κατακτήσουμε, ως σοφό συλλογισμό και κατάκτηση ελευθερίας.
Κύριε Πρόεδρε, πληροφορήθηκα με ενδιαφέρον τα συμπεράσματα στα οποία κατέληξε το Συμβούλιο Γενικών Υποθέσεων στην αρχή της προηγούμενης εβδομάδας σχετικά με την ειρηνευτική διαδικασία στη Μέση Ανατολή.
Η πρόθεση για στενή συνεργασία με τη νέα αμερικανική κυβέρνηση του προέδρου Μπους σε αυτό το διπλωματικό ναρκοπέδιο θα πρέπει να υποστηριχθεί από το Ευρωπαϊκό Κοινοβούλιο.
Η βούληση αυτή δείχνει ότι η Ένωση συνειδητοποιεί τους πολιτικούς περιορισμούς στους οποίους υπόκειται στη Μέση Ανατολή.
Αυτή τη ρεαλιστική στάση εξέφρασε ο Ύπατος Εκπρόσωπος της ΚΕΠΠΑ, ο κ. Σολάνα, με ιδιαίτερη ακρίβεια σε πρόσφατη συνέντευξή του στη Sόddeutsche Zeitung: «Μπορούμε να πείθουμε, να ασκούμε πιέσεις, να χορηγούμε οικονομική βοήθεια.
Γνωρίζουμε ωστόσο συγχρόνως τι δεν μπορούμε να επιτύχουμε.
Η μόνη χώρα η οποία μπορεί να παράσχει εγγυήσεις ασφαλείας τις οποίες να εμπιστεύονται και οι δύο πλευρές είναι οι Ηνωμένες Πολιτείες."
Επίσης το Συμβούλιο Γενικών Υποθέσεων καλεί στα συμπεράσματά του ιδιαίτερα τους Ισραηλινούς και τους Παλαιστινίους να καταβάλουν κάθε προσπάθεια για την επιτυχία των διαπραγματεύσεων που διεξάγονται τη στιγμή αυτή στην Taba.
Βέβαια οι διαπραγματεύσεις αυτές ολοκληρώθηκαν, όχι χωρίς κάποια ακτίδα ελπίδας, κατά την άποψη των συνομιλητών από τα δύο στρατόπεδα.
Πώς αντιμετωπίζει το Συμβούλιο και η Ευρωπαϊκή Επιτροπή σε αυτά τα συγκεκριμένα πλαίσια τις έντονες κατηγορίες που απηύθυνε ο πρόεδρος της παλαιστινιακής αρχής, κ. Αραφάτ, κατά του κράτους του Ισραήλ και των στρατιωτικών δυνάμεών του στην αρχή αυτής της εβδομάδας στο Νταβός;
Δεδομένων των ισραηλινών εκλογών για την πρωθυπουργία, οι οποίες θα διεξαχθούν στις 6 Φεβρουαρίου, αυτή η λεκτική επίθεση έθεσε οριστικά τέλος στα σχέδια για συνάντηση μεταξύ του ισραηλινού πρωθυπουργού Μπαράκ και του Αραφάτ σήμερα στη Στοκχόλμη.
Κύριε Πρόεδρε, για τους λόγους που ανέφερα θα ήθελα να πληροφορηθώ τι φρονούν το Συμβούλιο και η Επιτροπή σχετικά με την ελάχιστα εποικοδομητική στάση του κ. Αραφάτ.
Στο τέλος των συμπερασμάτων του, το Συμβούλιο Γενικών Υποθέσεων καταγγέλλει την οικονομική πολιτική του κράτους του Ισραήλ απέναντι στη παλαιστινιακή αρχή.
Αντίθετα, απουσιάζει από τα συμπεράσματα ένα ανάλογα κριτικό σχόλιο σχετικά με τη δημόσια εκτέλεση δύο λεγόμενων "συνεργατών" από την ίδια ακριβώς παλαιστινιακή αρχή.
Πού οφείλεται αυτή η παράλειψη;
Μάλιστα παλαιστινιακές οργανώσεις ανθρωπίνων δικαιωμάτων τόλμησαν να εκφράσουν τη διαμαρτυρία τους κατά αυτής της ιδιαίτερα ελλιπούς δίκης, η οποία σωστά καταγγέλθηκε.
Θα ήθελα να πιστεύω ότι το Συμβούλιο και η Επιτροπή δεν κρίνουν ανά περίπτωση τι είναι ένα δημοκρατικό κράτος δικαίου.
Κύριε Πρόεδρε, οι σαφείς θέσεις της σουηδικής Προεδρίας και του Επιτρόπου Patten στη συζήτηση αυτή δεν πρόδωσαν την εμπιστοσύνη μου προς αυτούς.
Κύριε Πρόεδρε, η Ευρώπη δεν μπορεί πλέον να αρκείται να παρατηρεί αφ' υψηλού αυτά που συμβαίνουν στην άλλη πλευρά της Μεσογείου και να έχει ήσυχη τη συνείδησή της χορηγώντας περισσότερο ή λιγότερο γενναιόδωρα κονδύλια, τη χρήση των οποίων δεν ελέγχει πάντα αποτελεσματικά, όπως υπενθύμισε εύστοχα ο Επίτροπος Patten.
Η Ευρώπη πρέπει να αναλάβει τις ευθύνες της μαζί με τους αμερικανούς εταίρους της.
Προς αυτήν την κατεύθυνση εργάζεσθε κύριε Ύπατε Εκπρόσωπε, και είναι πολλοί αυτοί που επιθυμούν να σας συγχαρούν για τη δράση που αναλάβατε προς την κατεύθυνση αυτή σε στενή συνεργασία με τον κ. Moratinos.
Αναμένοντας τα αποτελέσματα των αλλαγών στην Ουάσινγκτον και αυτών που θα ακολουθήσουν μετά το αποτέλεσμα των προσεχών εκλογών στο Ισραήλ, καταλαβαίνουμε ότι τηρείτε όλοι επιφυλακτική στάση και ότι σας είναι δύσκολο να προβείτε σήμερα σε οποιαδήποτε πρόγνωση, ακόμη κι αν μπορέσαμε να διακρίνουμε στην ομιλία σας, κύριε Σολάνα, κάποια αισιοδοξία την οποία θα επιθυμούσαμε να συμμεριστούμε.
Στην Ομάδα του Ευρωπαϊκού Λαϊκού Κόμματος πιστεύουμε, και είμαι βέβαιος ότι την πεποίθησή μας αυτή συμμερίζονται πολλοί συνάδελφοί μας από άλλες πολιτικές ομάδες, ότι μέσω υμών η Ευρώπη πρέπει να συμμετάσχει αμερόληπτα στην τρέχουσα διαδικασία συνδιαλλαγής, για να μπορέσει να καταλήξει στην αναμενόμενη ειρήνευση, προοίμιο της επιθυμητής συμφιλίωσης.
Η Ευρώπη μπορεί να αναλάβει αυτή τη διαμεσολάβηση μόνον υπό αυτόν τον όρο, τον όρο όχι της ουδετερότητας, σαν να πρόκειται για κάτι που δεν την αφορά άμεσα, αλλά της αμεροληψίας.
Ωστόσο, δυστυχώς, δεν έδωσε αυτήν την εικόνα, καθώς παρουσιάσθηκε διχασμένη, μόλις χθες, όπως στην ψηφοφορία της 20ης Οκτωβρίου 2000 στη Γενική Συνέλευση των Ηνωμένων Εθνών.
Κύριε Ύπατε Εκπρόσωπε, για να είστε σε θέση να μιλάτε εξ ονόματος της Ευρωπαϊκής Ένωσης πρέπει η Ένωση να διαθέτει μια και μοναδική φωνή.
Σας ρωτώ και θέτω την ερώτηση στον εκπρόσωπο της Προεδρίας του Συμβουλίου: πού βρισκόμαστε σήμερα;
Διαπιστώσατε στις επαφές που είχατε με τις κυβερνήσεις των κρατών μελών μια βούληση εναρμόνισης των απόψεων;
Αυτή είναι η πρώτη ερώτησή μου.
Η δεύτερη ερώτηση απευθύνεται τόσο στο Συμβούλιο, όσο και στη Επιτροπή, και είναι η ερώτηση που σας είχα θέσει κύριε Ύπατε Εκπρόσωπε, κατά τη διάρκεια της προηγούμενης συζήτησης και στην οποία δεν μπορέσατε τότε να βρείτε το χρόνο να απαντήσετε.
Δεν κρίνετε ότι έχει έρθει η στιγμή η Ευρωπαϊκή Ένωση να αναλάβει μια έξυπνη πρωτοβουλία όσον αφορά το καθεστώς της Ιερουσαλήμ;
Δεν ξεχνώ ότι στο Στρασβούργο ακούσαμε τις θαρραλέες προτάσεις του προέδρου της Kνεσέτ και του Παλαιστίνιου ομολόγου του.
Μπορούμε να βασιζόμαστε σε σάς, κύριε Σολάνα, ότι θα υπενθυμίσετε στους συνομιλητές σας με όλη την απαραίτητη διπλωματία και σταθερότητα ότι η Ιερουσαλήμ δεν είναι μόνο η ιερή πόλη του ιουδαϊσμού και του ισλαμισμού, αλλά και ολόκληρου του χριστιανισμού;
Κύριε Πρόεδρε, αυτή η συζήτηση μας διδάσκει, για άλλη μια φορά, ότι η ειρήνη είναι ψεύτικη λέξη, αν δεν συνοδεύεται από μια πολιτική χειρονομία, αν δεν συνοδεύεται από τον κίνδυνο μιας επιλογής.
Η ειρήνη είναι επικίνδυνη λέξη, αν καλείται να την εκφράσει η Ευρωπαϊκή Ένωση και αν εμείς δεν είμαστε ικανοί να εφαρμόσουμε αυτή τη λέξη κάνοντάς τη να ακολουθήσει μια χειρονομία.
Η χειρονομία που ζητείται από μας είναι μια πολιτική χειρονομία, συγκεκριμένα η άμεση, πλήρης ανάληψη της πολιτικής ευθύνης στην ειρηνευτική διαδικασία στη Μέση Ανατολή.
Η Ευρωπαϊκή Ένωση, κύριε Πρόεδρε, ή είναι παρούσα μέχρι τέλους στην ειρηνευτική διαδικασία, όχι μόνο ως εμπορικός εταίρος, όχι μόνο ως σημαντικότερος χορηγός, ή δεν θα είναι καθόλου.
Θα ήθελα να υπενθυμίσω το πλαίσιο που πολλοί άλλοι συνάδελφοι έχουν ήδη περιγράψει στην εντέλεια: από τη μία πλευρά, τρία ψηφίσματα των Ηνωμένων Εθνών που αφορούν τα εδάφη και τους πρόσφυγες και αγνοούνται από το Ισραήλ ακόμα και στο επίπεδο της απλής δήλωσης των αρχών που περιέχουν· από την άλλη, μια κατάσταση μόνιμης πολιορκίας στα παλαιστινιακά εδάφη: εκατόν είκοσι χιλιάδες εργαζόμενοι αναγκασμένοι να μην εργάζονται, τρεις χιλιάδες δολάρια οι μέχρι στιγμής ζημιές, οι μισθοί που πληρώνονται στους δημόσιους και τους διοικητικούς υπαλλήλους μόνο και μόνο χάρη στην παρέμβαση με μετρητά της Ευρωπαϊκή Ένωση, οι μισοί από τους σκοτωμένους αμάχους είναι κάτω των 18 ετών.
Κύριε Πρόεδρε, εμένα δεν με ενδιαφέρει το χρώμα των σφαιρών: είτε είναι ισραηλινή είτε ιρακινή είτε τουρκική, εγώ διεκδικώ την υποχρέωση της Ευρωπαϊκής Ένωσης να καταγγείλει τη σφαίρα που σκοτώνει ένα παιδί.
Τέλος, αυτό που με απασχολεί περισσότερο, κύριε Πρόεδρε, είναι το απαρτχάιντ, μια λέξη που δεν είχε θέση όταν μιλούσαμε για τη Μέση Ανατολή και για τα παλαιστινιακά ζητήματα, αλλά που δυστυχώς ανήκει στο κλίμα που είμαστε αναγκασμένοι να δεχθούμε: την υποψία, δηλαδή, ότι σ' εκείνη την περιοχή η ζωή έχει διαφορετικές παραμέτρους και τιμές μεταξύ αράβων και ισραηλινών.
Προπαντός όσον αφορά την ικανότητα αγανάκτησης και την υποταγή στη συνήθεια.
Δεν είναι δυνατόν, ενώπιον όλων αυτών, να διατηρήσουμε ήρεμα ίσες αποστάσεις.
Πρέπει να επιβεβαιώσουμε κανόνες και αρχές, προπαντός αν η κυβέρνηση Μπους δείξει ότι δεν ξέρει ή δεν θέλει να εγγυηθεί την επιβεβαίωση αυτών των κανόνων και αυτών των αρχών.
Είναι αλήθεια - το υπενθύμισε ο κ. Σολάνα - ότι οι διαπραγματεύσεις προχωρούν, αλλά, παράλληλα με τις διαπραγματεύσεις, προχωρούν και οι νέες εγκαταστάσεις της ισραηλινής κυβέρνησης.
Να γιατί δεν μπορούμε να συμμεριστούμε εξ ολοκλήρου την αισιοδοξία του κ. Σολάνα.
Πρέπει να κοιτάξουμε πιο πέρα, μας λέει ο Επίτροπος Patten.
Συμφωνούμε!
Σήμερα η πολιτική ευθύνη που μας αναλογεί είναι να φθάσουμε σε μια συμφωνία ειρήνης· αύριο θα είναι να εγγυηθούμε την τήρηση αυτής της συμφωνίας και της διεθνούς νομιμότητας: στη Μέση Ανατολή περιμένουν την Ευρώπη, κύριε Πρόεδρε, επειδή πιστεύουν στην Ευρώπη.
Αν δεν πιστεύουμε στην Ευρώπη εμείς οι ίδιοι, αυτή η εμπιστοσύνη θα είναι απολύτως άχρηστη.
Κύριε Πρόεδρε, η συζήτηση αυτή, όπως ανέφεραν ήδη άλλοι συνάδελφοι, πραγματοποιείται σε μια κρίσιμη στιγμή για τους πρωταγωνιστές, αλλά και για την Ευρώπη.
Η στιγμή είναι κρίσιμη κατ' αρχάς λόγω της εγγύτητας των εκλογών για την εκλογή του νέου πρωθυπουργού του Ισραήλ.
Την εβδομάδα αυτή, όλοι αναμένουν το αποτέλεσμα της κάλπης.
Επίσης, διεκόπησαν, εν πάση περιπτώσει επισήμως, οι συνομιλίες της Taba, οι οποίες παρόλα αυτά είχαν καταλήξει στην αναβολή της σύστασης επιτροπών, κυρίως σχετικά με τα θέματα των συνόρων, της Ιερουσαλήμ και των Παλαιστίνιων προσφύγων.
Τέλος εκκρεμής παραμένει- παρόλο που σημείωσα την αισιοδοξία του κ. Σολάνα - η πιθανότητα πραγματοποίησης αυτήν την εβδομάδα διάσκεψης κορυφής στη Στοκχόλμη μετά τις επιθετικές, ή εάν προτιμάτε ελάχιστα εποικοδομητικές δηλώσεις, για να χρησιμοποιήσουμε διπλωματική γλώσσα, του Γιάσερ Αραφάτ, αυτήν την Κυριακή στο Νταβός.
Επίσης, θα έλεγα ότι πρόκειται για κρίσιμη στιγμή λόγω της μεταβατικής περιόδου στις Ηνωμένες Πολιτείες: ο Μπιλ Κλίντον δεν είναι πια εκεί.
Για τον πρόεδρο Κλίντον, η ειρηνευτική διαδικασία αποτελούσε μια από τις προτεραιότητες της ατζέντας του.
Το μέλλον θα δείξει πώς ο Τζώρτζ Μπους και ο Κόλιν Πάουελ αντιλαμβάνονται την παρουσία τους στην πράξη.
Εν πάση περιπτώσει, για πρώτη φορά μετά από χρόνια, όπως ανέφερε ο κ. Danielsson, στην Taba έλαβαν χώρα διαπραγματεύσεις υψηλού επιπέδου χωρίς την παρουσία αμερικανών αξιωματούχων αλλά με τον κ. Moratinos, το δικό μας εκπρόσωπο στην ειρηνευτική διαδικασία.
Ίσως αυτή είναι η ευκαιρία για την Ευρώπη, η ευκαιρία να προχωρήσει, να καταλάβει μεγαλύτερη θέση πολιτικά στην περιοχή, να ακουστεί η φωνή της και να αξιοποιήσει την εμπειρογνωμοσύνη της, καθώς επιθυμούμε να είμαστε κάτι περισσότερο από τον τραπεζίτη της περιοχής.
Γνωρίζουμε ότι η ενίσχυσή μας είναι απαραίτητη, ζωτική για τους Παλαιστίνιους, η οικονομική κατάσταση των οποίων είναι απελπιστική, δεν επιθυμούμε όμως να εξάγουμε μόνο ευρώ.
Θέλουμε να εξάγουμε τις αξίες μας για τη δημοκρατία, το σεβασμό των ανθρωπίνων δικαιωμάτων, την παιδεία και την ανοχή.
Θα ήθελα να χαιρετίσω στο σημείο αυτό τη δέσμευση του κ. Patten υπέρ της διαφάνειας της χρήσης της ευρωπαϊκής ενίσχυσης.
Ο Αλμπερτ Αϊνστάιν έλεγε "Peace cannot be kept by force but can be achieved by understanding" - (η ειρήνη δεν μπορεί να διατηρηθεί με τη βία αλλά μπορεί να επιτευχθεί με την κατανόηση).
Ας προσπαθήσουμε λοιπόν η Ευρώπη να γίνει φορέας αυτής της κατανόησης.
Κύριε Πρόεδρε, θα ήθελα να συμβουλεύσω, αν μου επιτρέπετε, τον κ. Σολάνα και τον πολύ καλό μου φίλο Επίτροπο Patten να ενεργήσουν με προσοχή σε σχέση με την Μέση Ανατολή στην παρούσα στιγμή.
Το λέω αυτό όχι επειδή δεν είμαι σχεδόν καθόλου υπέρμαχος της ευρωπαϊκής εξωτερικής πολιτικής, αλλά επειδή πιστεύω ότι την παρούσα στιγμή βρισκόμαστε σε μια πολύ δύσκολη κατάσταση στο Ισραήλ.
Έχουμε εκλογές και πρέπει να υπενθυμίσω στο Σώμα ότι το Κράτος του Ισραήλ είναι η μόνη δημοκρατία που υπάρχει στην περιοχή και ότι αυτό είναι κάτι που αξίζει να σημειωθεί.
Έχουμε μια εκλογική αναμέτρηση για την εκλογή πρωθυπουργού η οποία θα είναι κρίσιμη για το μέλλον της ειρηνευτικής διαδικασίας, για αυτό πρέπει να φροντίσουμε να μην θεωρηθεί ότι παρεμβαίνουμε ή αναμιγνυόμαστε σ' αυτή.
Υπενθυμίζω στο Σώμα, διότι υποθέτω ότι υπάρχει μεγάλος φόβος ότι μπορεί να εκλεγεί πρωθυπουργός ο κ. Sharon, ότι η ειρηνευτική διαδικασία στη Μέση Ανατολή, από την ισραηλινή άποψη, προχωρούσε πάντοτε σύμφωνα με το δίκαιο των Ισραηλινών και ότι ο Menachem Begin ήταν εκείνος που ξεκίνησε τη συμφιλίωση με την Αίγυπτο.
Ζητώ από το Σώμα, όπως ζητώ και από τον Επίτροπο και το Συμβούλιο να προχωρήσουν με σύνεση.
Ζητώ από την Ευρωπαϊκή Ένωση να κάνει αυτό που ξέρει να κάνει καλύτερα.
Έχει μια επιρροή στους Παλαιστινίους και θα έπρεπε να ασκήσει αυτή την επιρροή.
Πρέπει να ρωτήσει για παράδειγμα τον Πρόεδρο Αραφάτ για ποιο λόγο οι Παλαιστίνιοι εξακολουθούν να επιτρέπουν να υπάρχει στα βιβλία τους το είδος του αντισημιτισμού το οποίο ήλπιζα ότι είχαμε αφήσει πίσω μας στον σημερινό κόσμο.
Πρέπει να ζητήσουμε από τον Πρόεδρο Αραφάτ να διασφαλίσει ότι η βοήθεια που πηγαίνει στους Παλαιστίνιους πηγαίνει σε αυτούς που την χρειάζονται πραγματικά.
Έτσι, σε ένα μικρό βαθμό, και όχι σε μεγάλο - επειδή οι Ηνωμένες Πολιτείες πρέπει να ηγηθούν αυτών των ζητημάτων - η Ευρωπαϊκή Ένωση μπορεί να διαδραματίσει ένα ρόλο, αλλά δεν πρέπει να μεγαλοποιεί τη σημασία του.
Οι ίδιες οι πλευρές πρέπει να διαδραματίσουν το σημαντικότερο ρόλο, υποβοηθούμενες από τη μεγάλη δημοκρατία από την άλλη μεριά του Ατλαντικού.
Κύριε Πρόεδρε, σ' αυτή τη μακρά ειρηνευτική διαδικασία στη Μέση Ανατολή, αισθανόμαστε σαν σε ένα τρενάκι του λούνα παρκ.
Ξανά και ξανά, αργά και κοπιαστικά, ανεβαίνουμε μια πλαγιά και, όταν νομίζουμε ότι κοντεύουμε να αγγίξουμε τον ουρανό, πέφτουμε κατακόρυφα στο σημείο μηδέν.
Αυτό είναι - και θυμίζει επίσης το μύθο του Σισύφου - μια ανυπόφορη και ατελείωτη άνοδος και κάθοδος που απειλεί να εξαντλήσει τις δυνάμεις και τις ελπίδες σχεδόν όλων.
Αυτή τη στιγμή - και παρά τα λόγια αισιοδοξίας που ακούσαμε - έχει κανείς την εντύπωση ότι βρίσκεται και πάλι σε ένα από τα πιο χαμηλά σημεία της καμπύλης, με μία διαδικασία του Όσλο από την οποία έχουν αποστατήσει πολλοί, με τη σύγκρουση για τα εδάφη σε αδιέξοδο και με εκλογές στο Ισραήλ που παρουσιάζουν ελάχιστα ευνοϊκές προοπτικές για την ειρήνη.
Ωστόσο, αυτή ακριβώς είναι η στιγμή που πρέπει να ανανεώσουμε τη δύναμη της πίστης μας και να διπλασιάσουμε τις προσπάθειές μας.
Τώρα αμέσως, όλα αυτά πρέπει να εκφραστούν με δύο δηλώσεις: κατά πρώτον, δεν μπορούμε να χάσουμε από τα μάτια μας τον αναντίρρητο στόχο μας, που είναι η ειρήνη στην περιοχή, ειρήνη που πρέπει να επιτευχθεί και να εδραιωθεί στη βάση της αποδοχής των κανόνων του διεθνούς δικαίου και των αποφάσεων του Συμβουλίου Ασφαλείας του ΟΗΕ από όλους, και, κατά δεύτερον, η Ευρώπη πρέπει αναλάβει επιτέλους, στην επίλυση αυτής της σύγκρουσης, μία ευθύνη ανάλογη του πολιτικού μας βάρους, σύμφωνα με τις αρχές και τα συμφέροντά μας.
Δεν είναι έντιμο ούτε λογικό να συνεχίσουμε να αρνούμαστε έναν πρωταγωνιστικό ρόλο που θα έπρεπε να μας αναλογεί, περιοριζόμενοι στο ρόλο, όχι του συνομιλητή, αλλά του απλού κομπάρσου σε ό,τι κάνουν ή σταμάτησαν να κάνουν οι ΗΠΑ.
Δυστυχώς, έχουμε μείνει υπερβολικά κολλημένοι στην παλιά δυναμική του paying but not playing.
Η δράση του πρέσβη Moratinos είναι εξαιρετική, αλλά, για να είναι αποτελεσματική, χρειάζεται ένα πολιτικό στήριγμα, που δυστυχώς δεν το έχει.
Πιστεύω ότι δεν πρέπει να καθυστερήσει άλλο η Ένωση να αναλάβει έναν πρωταγωνιστικό ρόλο, ο οποίος, επιπλέον, δεν αρκεί μόνο να διακηρύττεται, αλλά πρέπει να προσδιοριστεί επακριβώς στο πλήρες του περιεχόμενο και να συνοδευτεί με σταθερές δεσμεύσεις σε πολιτικό και οικονομικό επίπεδο.
Κύριε Πρόεδρε, για πολλοστή φορά βρισκόμαστε σε ένα αποφασιστικό σημείο στην ειρηνευτική διαδικασία.
Πολλά θα εξαρτηθούν από τις επερχόμενες εκλογές στο Ισραήλ.
Οπωσδήποτε όμως θα πρέπει να ασκήσουμε πιέσεις προκειμένου να συνεχίσει η νέα κυβέρνηση χωρίς χρονοτριβές τις ειρηνευτικές διαδικασίες με νέα ορμή και, ει δυνατόν, να εντείνει τους ρυθμούς διεξαγωγής τους.
Η Ευρωπαϊκή Ένωση διαθέτει μία μοναδική ευκαιρία να κερδίσει σε επιρροή και σημασία κατά τη διάρκεια αυτών των συνομιλιών, δεδομένης της κατάστασης που επικρατεί σήμερα στις Ηνωμένες Πολιτείες, ενόσω η νέα αμερικανική κυβέρνηση δεν έχει ακόμη αναλάβει πλήρως τα καθήκοντά της.
Είναι καθήκον μας ως Ευρωπαϊκή Ένωση να ενισχύσουμε τις θέσεις μας στις ειρηνευτικές διαπραγματεύσεις, δεδομένων των ιδιαίτερων ζητημάτων, ανθρωπιστικών κυρίως, που διακυβεύονται, δεδομένης της γεωστρατηγικής θέσης μας απέναντι σε αυτή την περιοχή και δεδομένων των σημαντικών εμπορικών σχέσεων με τις χώρες της περιοχής.
Το τελευταίο κύμα βίας και τρομοκρατίας θα πρέπει αναμφισβήτητα να καταγγελθεί.
Η απαίτηση για τον επαναπατρισμό των 3,7 εκατομμυρίων προσφύγων σίγουρα δεν θα διευκολύνει τις ειρηνευτικές διαδικασίες, ούτε βέβαια και η διανομή από τις παλαιστινιακές αρχές σχολικών εγχειριδίων τα οποία αντί για τη γλώσσα της συμφιλίωσης κηρύττουν την έχθρα και το μίσος, αλλά ούτε και η αδιάλλακτη στάση του Αραφάτ στο Νταβός.
Παρ' όλα αυτά εκφράζω την ελπίδα ότι η ειρήνη και η σταθερότητα στην περιοχή μπορούν να επιτευχθούν σε σχετικά σύντομο χρονικό διάστημα, προσθέτω ωστόσο αμέσως ότι θα ήταν ιδιαίτερα λυπηρό εάν δεν συμβάλουμε τα μάλλα εμείς ως Ένωση προς την κατεύθυνση αυτή.
Κάτι τέτοιο δοκιμάζει την αξιοπιστία μας σε διεθνές επίπεδο.
Κύριε Πρόεδρε, πέρασα την προηγούμενη εβδομάδα με μια αντιπροσωπεία του Ευρωπαϊκού Κοινοβουλίου επί τόπου, στα εύφλεκτα σημεία της Δυτικής Όχθης και της Λωρίδας της Γάζας, δηλαδή στα Ιεροσόλυμα, στη Βηθλεέμ, στη Χεβρώνα, στη Ραμάλα, στη Γάζα και σε προσφυγικούς καταυλισμούς.
Είμαι ακόμη αναστατωμένος και συγκλονισμένος.
Πίστευα ότι ήμουν καλά προετοιμασμένος από το ραδιόφωνο, την τηλεόραση, τον τύπο, τα έγγραφα της Επιτροπής, καθώς και από προσωπικές, προπαρασκευαστικές συνομιλίες μου, για να ταξιδέψω στους τόπους αυτούς.
Η πραγματικότητα ήταν διαφορετική.
Οι συνθήκες διαβίωσης ήταν φρικτές και τρομακτικές.
Δεν μπορούσα να φανταστώ ότι η κατάσταση θα ήταν τόσο εκρηκτική.
Ο όρος "εμπόλεμη κατάσταση" περιγράφει με τον πλέον καλύτερο τρόπο την κατάσταση που επικρατεί εκεί.
Η θέση των ανθρώπων στις κατεχόμενες περιοχές, ιδίως στους προσφυγικούς καταυλισμούς που υπάρχουν εν μέρει εδώ και 30 χρόνια, μπορεί να χαρακτηρισθεί ως εξευτελιστική.
Ούτε τα ανθρώπινα δικαιώματα, ούτε οι βασικές αξίες όπως η αξιοπρέπεια, η ελευθερία ή η δημοκρατία, ούτε καν τα δικαιώματα στη σωματική ακεραιότητα και στην υγιεινή δεν διασφαλίζονται ούτε λαμβάνονται υπόψη.
Η χώρα από την οποία προέρχομαι είναι εξαιρετικά προσεκτική με την κριτική όσον αφορά το Ισραήλ.
Η αναφορά στην τρομοκρατία και στις εκτελέσεις από την πλευρά των Παλαιστινίων είναι πιο εύκολα αποδεκτή, όπως και το γεγονός ότι στέλνουν, υποτίθεται, παιδιά στη μάχη.
Όμως συλλογιστείτε τα εξής: ένα άτομο που διαβιώνει για περισσότερο από 35 χρόνια σε έναν προσφυγικό καταυλισμό, μέσα σε καλύβες από τενεκέ και με σάκους να καλύπτουν τα παράθυρα και τις πόρτες του, χωρίς καμία υποδομή, δεν έχει μεγάλη εμπιστοσύνη στις διαπραγματεύσεις, ιδίως όταν διεξάγονται για μια επταετία χωρίς επιτυχία, ενώ ακόμη και τα ψηφίσματα του ΟΗΕ δεν αναγνωρίζονται.
Εξάλλου, οι συγκεντρώσεις ατόμων διαλύονται αρκετά συχνά από Ισραηλινούς στρατιώτες.
Αυτή την εμπειρία τη βιώσαμε και οι ίδιοι, διότι οι ομάδα μας δέχτηκε πυροβολισμούς.
Ευτυχώς κανείς από εμάς δεν τραυματίστηκε.
Ανακαλύψαμε μια εκρηκτική ατμόσφαιρα που προκαλείται από φανατικά, αδιάλλακτα άτομα, με αρχές που θέτουν υπεράνω όλων, τα οποία υπάρχουν βέβαια και στις δύο πλευρές, αν και η τάση αυτή φαίνεται να είναι πιο έντονη μεταξύ των θρησκευτικά φανατικών εποίκων που συχνά δεν διαμένουν στη χώρα αυτή από πολύ καιρό.
Κύριε Πρόεδρε, μιλάμε συχνά για τραγωδία, σαν να επρόκειτο για μία φυσική καταστροφή, για ένα σεισμό, για παράδειγμα.
Η χρήση του όρου "τραγωδία" για καταστάσεις όπως η εξάπλωση της ασθένειας των "τρελών αγελάδων" - που ασφαλώς πάει να αποκτήσει ολέθριες διαστάσεις - ή για την κατάσταση που βιώνει η Παλαιστίνη είναι, κατά την άποψή μου, ανάρμοστη, διότι τόσο στη μία όσο και στην άλλη περίπτωση υπάρχουν συγκεκριμένοι υπεύθυνοι.
Ο τρομερός σεισμός που έπληξε το Σαλβαδόρ ή την Ινδία δεν συγκρίνεται με την κατάσταση απογοήτευσης και ταπείνωσης που ζει ο παλαιστινιακός λαός σήμερα.
Κατάσταση η οποία επιδεινώθηκε παράλογα από άτομα με συγκεκριμένο ονοματεπώνυμο στις 29 του περασμένου Σεπτέμβρη στο προαύλιο των τζαμιών της Ιερουσαλήμ.
Είμαι φίλος της Παλαιστίνης και δεν είμαι εχθρός του Ισραήλ.
Πιστεύω ότι η πρόκληση του Ariel Sharon τον περασμένο Σεπτέμβρη, με την ανοχή εκείνων που μπορούσαν να την εμποδίσουν, και οι εκατοντάδες νεκροί Παλαιστίνιοι έκτοτε έχουν δημιουργήσει στην παλαιστινιακή κοινότητα ένα κλίμα που εμποδίζει τον Πρόεδρο Αραφάτ να αποδεχτεί καθυστερημένες - αν και ίσως λογικές - προτάσεις ειρήνης, οι οποίες, αν είχαν παρουσιαστεί νωρίτερα, κατά τη γνώμη μου θα μπορούσαν να οδηγήσουν σε μία συμφωνία.
Έτσι, ένα ακανθώδες ζήτημα, όπως το δικαίωμα της επιστροφής των παλαιστίνιων προσφύγων, θα μπορούσε να παρουσιαστεί από την Παλαιστινιακή Αρχή στη σωστή του διάσταση ως ένα λεπτό θέμα που πρέπει να αντιμετωπισθεί από κοινού με την κυβέρνηση του Ισραήλ, υπό τον όρο φυσικά ότι αυτή η κυβέρνηση θα έχει υιοθετήσει εγκαίρως παλαιστινιακά αιτήματα που είναι πιο εύκολο να γίνουν αποδεκτά.
Μένει ακόμη να δούμε αν η νέα αμερικανική κυβέρνηση θα είναι πιο εσωστρεφής διεθνώς από την προηγούμενη.
Ωστόσο, πιστεύω ότι η αποχώρηση του Κλίντον είχε ως αποτέλεσμα, για την ώρα, η διπλωματία των ΗΠΑ στην περιοχή να είναι λιγότερο δραστήρια.
Με όλη την εκτίμηση και τον σεβασμό που οφείλουμε στους φίλους Αμερικανούς, πιστεύω ότι αυτό αποτελεί ένα επιπρόσθετο λόγο για να εντείνει τώρα η Ευρωπαϊκή Ένωση ακόμη περισσότερο τις προσπάθειές της και να προωθήσει πραγματικά το ρόλο της στην περιοχή.
Τέλος, θα ήθελα να σας πω δύο πράγματα.
Πρώτον, μακάρι να έχει δίκιο ο Ύπατος Εκπρόσωπος κ. Σολάνα που ελπίζει ότι μπορεί να υπάρξει μία πιθανή συμφωνία πριν από τις 6 Φεβρουαρίου - Insha'Allah - όμως ας μην ξεχνάμε ότι η σκιά του Sharon συνεχίζει να είναι παρούσα.
Δεύτερον, μόλις επέστρεψα από ένα ταξίδι της αντιπροσωπείας του Ευρωπαϊκού Κοινοβουλίου για την Παλαιστίνη και θα ήθελα να παροτρύνω όλους όσους μπορούν να το κάνουν να επισκεφτούν την Παλαιστίνη, να επισκεφτούν τη Γάζα και τη Δυτική Όχθη του Ιορδάνη, να πάνε και να συνομιλήσουν, να κοιτάξουν στα μάτια, ν' ακούσουν.
Ίσως έτσι να καταλάβουν καλύτερα.
Κύριε Πρόεδρε, τα Μέλη που έχουν εκλεγεί σ' αυτό το Σώμα, έχουν εκλεγεί από τους λαούς της Ευρώπης για να μιλούν εξ ονόματος της Ευρώπης, για να αποφασίζουν ποιον ρόλο μπορεί να διαδραματίσει η Ευρώπη στη διεθνή σκηνή.
Η δήλωση του κ. Danielsson, η αυτοπεποίθηση του κ. Σολάνα και η εξαιρετική ανάλυση του Επιτρόπου Patten για την επιτόπου κατάσταση μου έδωσαν ελπίδες.
Διαπίστωσα με φρίκη στην αντιπροσωπεία την τελευταία εβδομάδα την έκταση της στρατιωτικής κατοχής της Παλαιστίνης.
Οι λαοί της Ευρώπης δεν έχουν την παραμικρή ιδέα.
Είναι απίστευτο που υπάρχει μία κατάσταση στην οποία το Παλαιστινιακό Νομοθετικό Συμβούλιο δεν μπορεί καν να συνεδριάσει.
Οι δήμαρχοι πόλεων όπως η Χεβρώνα δεν μπόρεσαν να μας συνοδέψουν σε μέρη που ο πρεσβευτής μας είχε κανονίσει να δούμε.
Υπάρχει άδικο και από τις δύο πλευρές, φυσικά και υπάρχει.
Αυτό στο οποίο είμαι εναντίον είναι τα 33 χρόνια διαπραγματεύσεων που δεν οδήγησαν πουθενά, σε καμία λύση, σε καμία ειρήνη.
Γι' αυτό, πιστεύω ότι εμείς στην Ευρωπαϊκή Ένωση πρέπει να αναλάβουμε ένα πιο δραστικό ρόλο: υποστηρικτικό - όχι να αντικαταστήσουμε τους Αμερικανούς στην ειρηνευτική διαδικασία - αλλά να στηρίξουμε και να πείσουμε και τις δύο πλευρές ότι είμαστε ένα δίκαιος, αμερόληπτος μεσολαβητής.
Επίσης θα πρέπει να υποστηρίξουμε τα Ηνωμένα Έθνη και τα ψηφίσματά τους, διότι αν τα ψηφίσματα του ΟΗΕ πρόκειται να γίνουν σεβαστά από χώρες όπως το Ιράκ και η Κούβα τότε πρέπει επίσης να γίνονται σεβαστά από το Ισραήλ και τους Παλαιστίνιους.
Αυτό είναι κάτι που ελπίζω ότι ο κ. Σολάνα και το Συμβούλιο θα επιβάλλουν και στις δύο πλευρές.
Αν υπάρχουν διεθνείς συμφωνίες όπου υπάρχει διεθνές δίκαιο, τότε και οι δύο πλευρές οφείλουν να τις τηρήσουν.
(Χειροκροτήματα)
Κύριε Πρόεδρε, κύριε Προεδρεύοντα του Συμβουλίου, κύριε Ύπατε Εκπρόσωπε, κύριε Επίτροπε, αγαπητοί συνάδελφοι, ένας συνάδελφος - που δεν είναι πλέον στην αίθουσα - εξέφρασε σήμερα την άποψη ότι η ευθύνη ανήκει στα ίδια τα μέρη.
Αν είναι αλήθεια ότι το πρόβλημα μπορεί να επιλυθεί μόνο από τους αντιδίκους, τότε διερωτώμαι: πού είναι η ειρήνη;
Κατόρθωσαν να συνάψουν ειρηνευτική συμφωνία και να διασφαλίσουν την ειρήνη;
Όχι, πιστεύω ότι χρειάζεται διαμεσολάβηση - και έχουν δίκιο όσοι το είπαν - με την έντονη συμμετοχή της Ευρώπης.
Διότι το μίσος, ο καταναγκασμός και η προσπάθεια των αντιδίκων να ασκήσουν πίεση ο ένας στον άλλο έχουν δυστυχώς και πάλι την πρωτοκαθεδρία.
Δεν πιστεύω - όπως εκφράσθηκε εδώ η άποψη - ότι μετά τις εκλογές στο Ισραήλ μπορούμε να αναμένουμε, ιδίως υπό τον Σαρόν, βελτίωση της κατάστασης κατά το πρότυπο του Μέναχεμ Μπέγκιν.
Τον τελευταίο καιρό, ο κ. Σαρόν δεν έκανε τίποτε που να μπορούσε να μας κάνει να πιστέψουμε ότι είναι πρόθυμος να υπογράψει μια ειρηνευτική συμφωνία.
Αντίθετα, προετοίμασε το έδαφος για την άνοδό του στην εξουσία με διάφορα μέτρα που αποδεικνύουν το αντίθετο.
Ο Επίτροπος Patten έχει απόλυτα δίκιο.
Παρά τις προσπάθειες για έναρξη συνομιλιών και με τα δύο μέρη βέβαια - μόνο έτσι είναι δυνατή και η διαμεσολάβηση - πρέπει να εξηγήσουμε με σαφήνεια τα εξής: δεν μπορούμε να αποδεχόμαστε το γεγονός ότι οι πόροι που διαθέτουμε στη Μέση Ανατολή δεν είναι δυνατό να αξιοποιούνται με παραγωγικό τρόπο διότι το Ισραήλ, ιδίως, θέτει την Παλαιστίνη υπό τόσο μεγάλη πίεση και την ασφυκτιά.
Το έχω ήδη βιώσει επανειλημμένα σε αυτό το Κοινοβούλιο: όσο περισσότερο πιέζει το Ισραήλ την Παλαιστίνη οικονομικά, τόσο περισσότερες ενισχύσεις παρέχει η Ευρώπη, με αποτέλεσμα να απαλλάσσεται στην κυριολεξία το Ισραήλ από την οικονομική συμμετοχή στην ειρηνευτική διαδικασία, τις δαπάνες της οποίας πρέπει ως συνέπεια να υφίσταται αποκλειστικά η Ευρώπη.
Αυτό είναι απαράδεκτο!
Αν πρέπει να φέρουμε αυτό το οικονομικό βάρος - και το υποστηρίζω και εγώ αυτό - τότε πρέπει να είναι σαφές ότι υπάρχει και έντονη πολιτική δέσμευση!
Παρά την απαισιοδοξία, την οποία δυστυχώς συμμερίζομαι, εύχομαι ότι ο Ύπατος Εκπρόσωπος θα δικαιωθεί τελικά για την αισιοδοξία που επιδεικνύει και ότι θα κατορθώσει να ενισχύσει το ρόλο της Ευρώπης.
Η οπισθοχώρηση ή η συγκρατημένη στάση της Αμερικής προσφέρει επίσης μια μεγάλη ευκαιρία στην Ευρώπη να διαδραματίσει τον δέοντα πολιτικό ρόλο στη Μέση Ανατολή.
Κύριε Πρόεδρε, στην Εγγύς Ανατολή βρισκόμαστε σήμερα ενώπιον μιας παράδοξης κατάστασης.
Από τη μια, ορισμένοι συμμετέχοντες στη διαδικασία των διαπραγματεύσεων εκτιμούν ότι ποτέ οι δύο πλευρές δεν ήταν πιο κοντά σε μια συμφωνία.
Φαίνεται ότι ο Ύπατος Εκπρόσωπος συμμερίζεται αυτήν την αισιόδοξη άποψη.
Από την άλλη, ένας από τους υποψηφίους στις εκλογές στο Ισραήλ δηλώνει ότι θεωρεί άκυρη τη διαδικασία που ξεκίνησε στο Όσλο.
Γεγονός είναι ότι βρισκόμαστε, για μια ακόμη φορά, σε ένα σταυροδρόμι όπου η Ευρωπαϊκή Ένωση πρέπει να στείλει ένα μήνυμα και μια προειδοποίηση.
Απευθύνομαι τόσο στο Συμβούλιο, όσο και στην Επιτροπή.
Το μήνυμα είναι το εξής: καμία δίκαιη και οριστική λύση της ισραηλινό-παλαιστινιακής διένεξης δεν μπορεί να αγνοεί το διεθνές δίκαιο, όπως αυτό έχει παγιωθεί από τα ψηφίσματα του Συμβουλίου Ασφαλείας των Ηνωμένων Εθνών.
Συνεπώς, η εκκένωση από το Ισραήλ των κατεχόμενων εδαφών, συμπεριλαμβανομένης της ανατολικής Ιερουσαλήμ, το δικαίωμα επιστροφής των Παλαιστινίων προσφύγων, το δικαίωμα του Ισραήλ να ζήσει ειρηνικά περιβαλλόμενο από ασφαλή και αναγνωρισμένα σύνορα, και το δικαίωμα των Παλαιστινίων να έχουν δικό τους κράτος, κυρίαρχο, βιώσιμο, όμορο, ανοικτό στα διεθνή σύνορα και μη στρατιωτικοποιημένο, αποτελούν αδιάρρηκτα συνδεδεμένα δικαιώματα τα οποία πρέπει να ικανοποιηθούν ταυτοχρόνως.
Η Ιερουσαλήμ, αυτή η ιστορική πόλη η οποία κατά κάποιο τρόπο αποτελεί μέρος της κληρονομιάς της ανθρωπότητας, πρέπει να ξαναγίνει μια ανοικτή πόλη, στην οποία όλοι θα μπορούν να έχουν πρόσβαση.
Η παγκόσμια κοινότητα, και ιδιαίτερα η Ευρωπαϊκή Ένωση, δεν μπορεί να επιτρέψει την ανατροπή της δίκαιης ισορροπίας προς όφελος της μιας ή της άλλης πλευράς.
Υπό τις συνθήκες αυτές, η προειδοποίηση μπορεί να έχει ως εξής: η Ένωση κάνει επίσημη έκκληση για να σταματήσει η βία και να συνεχισθούν οι διαπραγματεύσεις, συγχρόνως όμως, με την ιδιότητα το εμπορικού εταίρου και χρηματοδότη, θα καταλήξει στα επιβαλλόμενα συμπεράσματα όσον αφορά οποιονδήποτε θεωρήσει ότι έχει το δικαίωμα να εγκαταλείψει το δρόμο του διαλόγου και την αναζήτηση ενός συμβιβασμού καθολικού, οριστικού και αποδεκτού από όλες τις πλευρές.
.- (SV) Κύριε Πρόεδρε, κύριοι βουλευτές, μετά από αυτή την εξαιρετικά ενδιαφέρουσα συζήτηση για το σοβαρό και δύσκολο πρόβλημα στη Μέση Ανατολή θα ήθελα να εκφράσω κάποιες σύντομες σκέψεις.
Το θέμα στο οποίο διαρκώς αναφέρθηκαν σήμερα οι περισσότεροι από τους κκ. βουλευτές είναι η ανάγκη να διαδραματίσει η Ευρωπαϊκή Ένωση ένα σημαντικότερο πολιτικό ρόλο.
Ο σημαντικός ρόλος τον οποίο ήδη διαδραματίζουμε στα πλαίσια της οικονομικής συνεργασίας με αυτή την ταραγμένη περιοχή οφείλει να συμπληρωθεί με αύξηση του πολιτικού μας ρόλου.
Με κάθε μετριοφροσύνη θα ήθελα να υπογραμμίσω ότι η Ένωση τη στιγμή αυτή διαδραματίζει ένα σημαντικότερο πολιτικό ρόλο από ό,τι ποτέ άλλοτε στο παρελθόν.
Γιατί ισχυρίζομαι κάτι τέτοιο;
Το λέω αυτό μεταξύ άλλων και ως απάντηση στον κ. Morillon.
Πιστεύω ότι σήμερα είμαστε περισσότερο αποφασισμένοι από ποτέ να επιτύχουμε αυτό που ο κ. Morillon αποκαλεί εναρμόνιση της πολιτικής μας για τη Μέση Ανατολή.
Ίσως εξακολουθούν να υπάρχουν κάποιες λεπτές διαφορές μεταξύ μας - δεν το αρνούμαι.
Υπάρχει ωστόσο μία ισχυρότατη κοινή βούληση, την οποία η Προεδρία διαπιστώνει στις επαφές που πραγματοποιεί με όλα τα κράτη μέλη, να εργαστούμε μαζί για την ειρηνική επίλυση του προβλήματος.
Θα ήθελα να υπογραμμίσω ότι κανένα άλλο ζήτημα δεν απασχόλησε κατά τις πρώτες 30 ημέρες της Σουηδικής Προεδρίας στο Συμβούλιο της Ευρωπαϊκής Ένωσης τον Πρόεδρο του Συμβουλίου, τον σουηδό Πρωθυπουργό, όσο η κατάσταση στη Μέση Ανατολή.
Κανένα άλλο επίσης πρόβλημα δεν απασχόλησε την πρόεδρο του Συμβουλίου Γενικών Υποθέσεων, τη σουηδή Υπουργό Εξωτερικών, περισσότερο από την κατάσταση στη Μέση Ανατολή.
Πιστεύω ότι το ίδιο ισχύει και για τον Ύπατο Εκπρόσωπο, ο οποίος μπορεί αναμφίβολα να σας απαντήσει σχετικά.
Η Ένωση καταβάλλει επομένως εντονότατες προσπάθειες και στα πλαίσια της πολιτικής διαδικασίας, αν και βέβαια εξακολουθούμε να αναμένουμε συγκεκριμένα αποτελέσματα.
Συμμερίζομαι τη συγκρατημένη αισιοδοξία του Ύπατου Εκπροσώπου, κ. Σολάνα, ωστόσο δεν θα πρέπει βέβαια να λησμονούμε ότι στη Μέση Ανατολή αντιμετωπίζουμε μία εντονότατη πολιτική σύγκρουση.
Προκειμένου να επιτύχουμε κάποια πρόοδο είναι πραγματικά απαραίτητο να υπάρχει στενός συντονισμός στο εσωτερικό της Ένωσης αλλά και να συνεργαζόμαστε στενά και με τα Ηνωμένα Έθνη και με το Γενικό Γραμματέα τους καθώς και με τις Ηνωμένες Πολιτείες οι οποίες κατέβαλαν απίστευτες προσπάθειες για την εξεύρεση λύσης στη σύγκρουση αυτή.
Εφόσον υπάρξει ένας τέτοιος συντονισμός, ναι, πιστεύω τότε ότι η αισιοδοξία μας θα μπορέσει να στεφθεί με συγκεκριμένα αποτελέσματα.
Κύριε Πρόεδρε, κυρίες και κύριοι, θέλω μόνο να προσπαθήσω να διευκρινίσω ορισμένα θέματα, χωρίς ωστόσο να υπεισέλθω σε μία μεγάλη ιστορική συζήτηση, διότι δεν νομίζω ότι είναι η κατάλληλη στιγμή ούτε για αυτό ούτε για να αποδώσουμε ο ένας στον άλλο ξένα προβλήματα.
Κυρίες και κύριοι, ορισμένοι από εσάς επισκεφτήκατε την περιοχή πριν από λίγο καιρό.
Οφείλω να σας πω ότι την επισκέπτομαι από το 1991, ουσιαστικά αδιάκοπα.
Έχουμε δει πολύ πόνο.
Αυτό που θέλουμε όσοι είδαμε τόσο πόνο είναι να καταβληθεί προσπάθεια για να επιτευχθεί μία ειρηνική και βιώσιμη κατάσταση.
Αυτή είναι η δέσμευση που επιθυμούμε να υλοποιήσουμε όσοι είμαστε αναμειγμένοι στην προσπάθεια εξεύρεσης λύσης αυτή την ώρα.
Θέλω να σας πω ότι δεν ωφελεί σε τίποτε αυτές τις στιγμές να κάνουμε έκκληση σε μία μάταιη αισιοδοξία.
Θα ήταν ανόητο κάτι τέτοιο, όμως πιστεύω - και το πιστεύω ειλικρινά - ότι επί του παρόντος βρισκόμαστε σ' αυτό που έχει χαρακτηριστεί καλύτερα ως οι συνεκδοχές του προβλήματος και, ως εκ τούτου, μπορούμε να πλησιάσουμε καλύτερα σε μία λύση.
Γιατί το λέω αυτό;
Όλοι γνωρίζουμε ότι, για να βρεθεί μία λύση σ' αυτό το σοβαρότατο πρόβλημα, πρέπει να καθοριστούν τα εδάφη και να είμαστε να συζητήσουμε για αυτά, πρέπει να καθοριστούν οι συνθήκες ασφάλειας και να είμαστε διατεθειμένοι να συζητήσουμε για αυτές, πρέπει να καθοριστεί το μέλλον της Ιερουσαλήμ και να είμαστε διατεθειμένοι να το διαπραγματευτούμε, και πρέπει να γίνουν διαπραγματεύσεις σχετικά με τους πρόσφυγες και να είμαστε διατεθειμένοι να τις διεξαγάγουμε.
Σήμερα, για πρώτη φορά, έχουν προσδιοριστεί οι τέσσερις-πέντε μεγάλες παράμετροι, οι δύο πλευρές τις έχουν αποδεχθεί ως τις μεγάλες παραμέτρους που πρέπει να καθορίσουν και να δεχθούν και έχουν αρχίσει να διαπραγματεύονται σοβαρά, σε βάθος, σχετικά με αυτές.
Αυτό είναι ένα ιστορικό βήμα.
Το λυπηρό όμως, αυτό που μου προκαλεί απογοήτευση και όχι ελπίδα, είναι ότι δυστυχώς δεν έγινε καλή διαχείριση του χρόνου.
Αν είχαμε λίγο μεγαλύτερη περίοδο πολιτικής ηρεμίας, πιστεύω ειλικρινά ότι αυτή τη στιγμή θα μπορούσα να είμαι αισιόδοξος.
Όμως τώρα δεν είμαι ιδιαίτερα, διότι ο χρόνος, δυστυχώς, περιορίζεται από το εκλογικό και πολιτικό χρονοδιάγραμμα και δεν μπορούμε να κάνουμε πολλά σχετικά με αυτό.
Όμως ο οποιοσδήποτε θέλει να διαπραγματευτεί, στην προκειμένη περίπτωση με την Ευρωπαϊκή Ένωση, πρέπει να θέσει επί τάπητος την πρόκληση της επίτευξης ορισμένων συμφωνιών πάνω στη βάση ότι πρέπει να γίνουν αποδεκτά δύο κράτη στην περιοχή, τα οποία θα είναι ικανά να προσδιορίσουν τις τέσσερις παραμέτρους που ανέφερα: εδάφη, ασφάλεια, κεφάλαιο και πρόσφυγες.
Η Ευρωπαϊκή Ένωση πρότεινε πιθανές λύσεις για τα τέσσερα αναφερθέντα θέματα.
Μην νομίζετε, κυρίες και κύριοι, ότι τα πρόσωπα που συμμετέχουν στις διάφορες Προεδρίες, και στην προκειμένη περίπτωση στη σουηδική, δεν έθεσαν στο τραπέζι προτάσεις και ιδέες για να προχωρήσουμε.
Αυτό που συμβαίνει είναι ότι δεν γίνεται πάντα το θαύμα να βρεθεί μια συγκεκριμένη λύση ακριβώς τη δεδομένη στιγμή.
Όμως σχετικά με την Ιερουσαλήμ, κύριε Morillon, μπορώ να σας πω ότι πρέπει να είστε βέβαιος ότι έχουν γίνει πολλές προτάσεις.
Προτάσεις που δεν μπορούν να είναι θαυματουργές, που δεν μπορούν να ξεφύγουν από ένα ορισμένο πλαίσιο που όλοι γνωρίζουμε και που εσείς δηλώσατε σαφέστατα ποιο πρέπει να είναι.
Θα σας πω επίσης ότι, σχετικά με τους εποικισμούς, η Ευρωπαϊκή Ένωσε κράτησε μία εξαιρετική και γενναιόδωρη στάση.
Μία στάση που δηλώνει ότι δεν μπορεί να δεχθεί μία πολιτική εποικισμών σαν τη σημερινή.
Το έχουμε πει, θα συνεχίσουμε να το λέμε και μπορώ να σας διαβεβαιώσω ότι, από το στόμα μου, θα ακούγεται πάντα η ίδια καταδίκη.
Δεν θα υπάρξει οριστική λύση χωρίς να λυθεί επίσης το ζήτημα των εποικισμών.
Το γνωρίζουμε και το γνωρίζουν όλοι όσοι εμπλέκονται σ' αυτή την τόσο τρομερή σύγκρουση.
Η ανησυχία μου - που αισθάνομαι - και η αιτία της βαθιάς μου λύπης - που επίσης αισθάνομαι - είναι, όπως είπε ένας από εσάς, ότι η διαδικασία του Όσλο αρχίζει να μην έχει την πολιτική υποστήριξη που είχε και από τις δύο πλευρές πριν από μερικά χρόνια.
Είναι αλήθεια ότι η διαδικασία του Όσλο - όχι η ειρήνη - σήμερα δεν έχει την αποδοχή όλων των πλευρών, με την ίδια ένταση και τον ίδιο τρόπο που την είχε πριν από λίγα χρόνια.
Για ορισμένους δεν πρόσφερε την ασφάλεια που επιθυμούσαν και για άλλους δεν τους έφερε την αλλαγή που έλπιζαν και επιθυμούσαν στην καθημερινή τους ζωή.
Με αποτέλεσμα την απογοήτευση των μεν και την έλλειψη ασφάλειας των δε.
Και σ' αυτό οφείλεται κατά ένα σημαντικό μέρος η μεγάλη δυσκολία του σημερινού διαλόγου.
Θέλω να σας πω ότι, από την πλευρά της Ευρωπαϊκής Ένωσης, θα κάνουμε ό,τι είναι δυνατό, με την υποστήριξή σας, με την υποστήριξη των κυβερνήσεων και των κοινοβουλίων, για να συνεχίσουμε να προχωράμε μπροστά, όμως είναι αλήθεια ότι αυτά που μπορούμε να κάνουμε εμείς και εσείς για να προωθήσουμε τη διαδικασία δεν είναι ανεξάντλητα.
Οι άμεσα εμπλεκόμενες πλευρές είναι εκείνες που πρέπει να καταλήξουν σε συμφωνία και εμείς οι υπόλοιποι μπορούμε μόνο να προσπαθήσουμε να καθιερώσουμε τις οικονομικές, κοινωνικές και πολιτικές συνθήκες για να μπορέσει να επιτευχθεί η εν λόγω συμφωνία.
Η προσωπική μου πείρα, κατά τη διάρκεια των τελευταίων μηνών, μου δείχνει ότι ποτέ μέχρι τώρα οι δύο πλευρές δεν είχαν μιλήσει με τόση αφοσίωση και γενναιοδωρία, πλησιάζοντας περισσότερο στη λύση των προβλημάτων.
Αυτή ήταν και η ελπίδα μου.
Δυστυχώς, ίσως να έχετε δίκιο εσείς και αυτή η ελπίδα να ήταν μάταιη.
Θα με λυπούσε πολύ αυτό.
.
(EN) Κύριε Πρόεδρε, ελπίζω η παρέμβασή μου να μην φανεί ως μια απότομη προσγείωση μετά την εξαιρετική ομιλία που μόλις ακούσαμε ως απάντηση σε αυτή τη συζήτηση, αλλά υπάρχει ένα σημείο το οποίο ανέκυψε σε μια προηγούμενη συζήτηση και σε δυο ομιλίες σήμερα το απόγευμα και θα ήθελα να το ξεκαθαρίσω μια και καλή.
Τουλάχιστον ένα από τα αξιότιμα Μέλη που έθιξαν το σημείο αυτό σήμερα βρίσκεται στην Αίθουσα και ίσως μπορέσω να ασχοληθώ μ' αυτό τώρα, παρακαλώ σημειώσατε, και μπορούμε να θεωρήσουμε ότι έχει ξεκαθαριστεί.
Πρόκειται για το ζήτημα των σχολικών βιβλίων, το οποίο γνωρίζω ότι έχει προβληματίσει αρκετά αξιότιμα μέλη του Σώματος.
Θέλω να ξεκαθαρίσω ότι η Επιτροπή απορρίπτει οποιαδήποτε προσπάθεια να χρησιμοποιηθεί το εκπαιδευτικό σύστημα για να προωθήσει τη μισαλλοδοξία ή το μίσος.
Αξίζει να σημειώσουμε ότι η βοήθεια της Επιτροπής επικεντρωνόταν πάντα στην προώθηση ενός πολιτισμού ειρήνης, ανεκτικότητας και ανθρωπίνων δικαιωμάτων στη Μέση Ανατολή.
Για παράδειγμα, τα τελευταία χρόνια έχουμε χρηματοδοτήσει διάφορα προγράμματα, αξίας περίπου 4,5 εκατομμυρίων ευρώ, για την προώθηση του διαλόγου ανάμεσα στους νέους του Ισραήλ και της Παλαιστίνης.
Θέλω διευκρινίσω πλήρως αυτό το σημείο.
Η Επιτροπή ποτέ δεν χορήγησε κονδύλια για την κατάρτιση του προγράμματος σπουδών ενός νέου σχολείου και την δημιουργία σχολικών βιβλίων.
Η κατάρτιση των αναλυτικών προγραμμάτων και η δημιουργία σχολικών βιβλίων ανήκουν στην αρμοδιότητα του Παλαιστινιακού Κέντρου για τη Δημιουργία Αναλυτικών Προγραμμάτων Σπουδών.
Ιδρύθηκε το 1995 με την βοήθεια των κρατών μελών μέσω της UNESCO.
Από τότε το Κέντρο έχει αναλάβει το έργο της εναρμόνισης των ως τώρα ξεχωριστών εκπαιδευτικών συστημάτων - του αιγυπτιακού στη Λωρίδα της Γάζας και του ιορδανικού στην Δυτική Όχθη - και της οργάνωσης ενός νέου προγράμματος σπουδών που να ανταποκρίνεται στις ανάγκες της νέας κατάστασης.
Μόλις πέρσι η παλαιστινιακή αρχή εξέδωσε τα δικά της εγχειρίδια για τις τάξεις από την 1η ως την 6η.
Στα βιβλία αυτά δεν σημειώθηκε καμία περίπτωση αντισημιτικού περιεχομένου.
Τα βιβλία που χρησιμοποιούνταν πριν ήταν, όπως με πληροφορούν, τα επίσημα σχολικά εγχειρίδια στην Ιορδανία και την Αίγυπτο και εγκρίνονταν από το Ισραήλ για την Δυτική Όχθη και τη Λωρίδα της Γάζας μέχρι το 1994 τουλάχιστον - αφού είχαν υποστεί κάποιον εκδοτικό έλεγχο.
Ελπίζω να κατέστησα σαφή τη θέση της Επιτροπής στο θέμα αυτό.
Η Επιτροπή δεν ασχολείται καθόλου με τα σχολικά βιβλία και αποδοκιμάζει την προώθηση της μισαλλοδοξίας ιδιαίτερα στους νέους ανθρώπους και ειδικά μέσω του εκπαιδευτικού συστήματος.
Έπρεπε να θίξουμε το θέμα στο στάδιο αυτό, διότι έχει τεθεί και πριν.
Ευχαριστώ πολύ, Επίτροπε Patten.
Η συζήτηση έληξε.
Η ψηφοφορία θα διεξαχθεί αύριο, στις 11:00.
Σχέδιο Κολομβία
Η ημερήσια διάταξη προβλέπει τη συζήτηση των ακόλουθων προφορικών ερωτήσεων:
B5­0002/2001 του κ. Miranda, εξ ονόματος της Επιτροπής Ανάπτυξης και Συνεργασίας, προς το Συμβούλιο, σχετικά με το "Σχέδιο Κολομβία" , ένα σχέδιο για την ειρήνη, την ευημερία και την ισχυροποίηση του Κράτους·
B5­0003/2001 του κ. Miranda, εξ ονόματος της Επιτροπής Ανάπτυξης και Συνεργασίας, στην Επιτροπή, σχετικά με το "Σχέδιο Κολομβία" , ένα σχέδιο για την ειρήνη, την ευημερία και την ισχυροποίηση του Κράτους.
Κύριε Πρόεδρε, θα ήθελα καταρχάς να ευχαριστήσω το Συμβούλιο και την Επιτροπή που παρευρίσκονται σήμερα εδώ για να συζητήσουμε ένα πρόβλημα μείζονος σημασίας, συγκυρίας και σοβαρότητας όπως είναι η κατάσταση στην Κολομβία, που η Επιτροπή Ανάπτυξης και Συνεργασίας παρακολουθεί και θα συνεχίσει να παρακολουθεί προσεκτικά και με ανησυχία.
Είναι προφανές ότι η Ευρωπαϊκή Ένωση όχι μόνο δεν μπορεί να επιδείξει αδιαφορία ενώπιον της κατάστασης σε αυτήν τη χώρα, αλλά δεν μπορεί ή δεν πρέπει να λάβει λανθασμένες θέσεις.
Πρόκειται για μια κατάσταση γνωστή σε όλους.
Εξάλλου υπάρχουν πολλά έγγραφα που προέρχονται από διάφορες πηγές που μαρτυρούν το δράμα που βιώνει η Κολομβία και τους πραγματικούς κινδύνους επιδείνωσης της σύγκρουσης, με σοβαρό κίνδυνο ακόμη να περιφερειοποιηθεί.
Και σχετικά με αυτό υπενθυμίζω τις ανησυχίες που εκφράστηκαν στη συνάντηση υψηλού επιπέδου των διαφόρων χωρών της Λατινικής Αμερικής, που διεξήχθη στο Ρίο ντε Τζανέιρο, σχετικά με αυτό θέμα στα μέσα του περασμένου έτους.
Και αναμφίβολα ο κύριος άξονας της τρέχουσας κατάστασης περνά από το "Σχέδιο Κολομβία" που συμφωνήθηκε τον Σεπτέμβριο του 1999 μεταξύ των προέδρων Κλίντον και Παστράνα, ενώ είναι απαραίτητο το Συμβούλιο και η Επιτροπή να λάβουν θέση και να διαχωριστούν από αυτό σαφέστερα.
Φυσικά, λόγω του στρατιωτικού του κυρίως χαρακτήρα, αλλά επίσης επειδή δεν πηγάζει από κάποια διαδικασία συνεννόησης, και δημιουργεί μια γενικευμένη αντίθεση εντός και εκτός της χώρας, γιατί δεν λαμβάνει υπόψη το σοβαρό φαινόμενο των παραστρατιωτικών οργανώσεων και κατά συνέπεια θέτει σε κίνδυνο την ίδια τη διαδικασία των διαπραγματεύσεων που έχει ξεκινήσει.
Και επιπλέον, γιατί αυτό το σχέδιο επικεντρώνεται στην εξάλειψη της καλλιέργειας και της διακίνησης ναρκωτικών (μέσω της επίθεσης προς τους παραγωγούς, ιδιαιτέρως για τη χρήση χημικών και βιολογικών ψεκασμών), όχι μόνο θέτει σε κίνδυνο την πλούσια βιοποικιλότητα της Κολομβίας αλλά τείνει να εντείνει το δράμα των εκτοπισμένων, που ενδεχομένως να μετατραπούν σε πρόσφυγες καταφεύγοντας στις γειτονικές χώρες.
Γνωρίζουμε τη δήλωση του Συμβουλίου Γενικών Υποθέσεων της 9ης Οκτωβρίου του προηγούμενου έτους.
Είναι σαφές ότι ως προς το ουσιώδες συμφωνούμε με τους σκοπούς που εκφράζονται και τους ερμηνεύουμε ως απομάκρυνση από το "Σχέδιο Κολομβία" .
Εξάλλου, θεωρούμε ότι αυτή είναι η θέση της συντριπτικής πλειοψηφίας των κυβερνήσεων των κρατών χωρών.
Αλλά είναι εξίσου βέβαιο ότι υπάρχουν ορισμένοι που θέλουν να ερμηνεύσουν αυτήν τη δήλωση του Συμβουλίου ως συμπληρωματική σχετικά με το "Σχέδιο Κολομβία" .
Και για αυτόν τον λόγο φρονούμε ότι είναι απαραίτητη η διασαφήνιση της θέσης της Κοινότητας, ώστε να αποφευχθεί να ερμηνευτεί ότι είναι καταχρηστική, ακόμη και αν έρχεται σε αντίθεση με την άποψη της κυβέρνησης κάποιου κράτους μέλους, συγκεκριμένα του μοναδικού που δεσμεύτηκε πολιτικά και οικονομικά δημοσίως ως προς το Σχέδιο.
Εξάλλου, φρονούμε ότι η Ευρωπαϊκή Ένωση, και το ίδιο το Ευρωπαϊκό Κοινοβούλιο, δεν θα πρέπει να υποστηρίξουν μια πρωτοβουλία που προκύπτει από μια διμερή συνεννόηση μεταξύ των κυβερνήσεων της Κολομβίας και των Ηνωμένων Πολιτειών.
Επιπλέον, επειδή είμαστε της άποψης ότι δεν θα πρέπει να αποτελέσει αποστολή της Ευρωπαϊκής Ένωσης να γιατρέψει τις πληγές που οφείλονται σε πράξεις τρίτων.
Ουσιαστικά, κατανοούμε, και το εκφράζουμε στην πρόταση ψηφίσματος της Επιτροπής Ανάπτυξης και Συνεργασίας, όπως το έχουμε ήδη εκφράσει σε προηγούμενο ψήφισμα αυτού του Κοινοβουλίου, ότι η παρέμβαση της Ευρωπαϊκής Ένωσης θα πρέπει να βασίζεται σε μια ίδια στρατηγική, μη στρατιωτική.
Αυτό είναι το πνεύμα που ελπίζουμε ότι θα επικρατήσει στη θέση των ευρωπαϊκών κυβερνήσεων προς την κολομβιανή κυβέρνηση στις 30 Απριλίου στις Βρυξέλες.
Επιπλέον, πιστεύουμε ότι αφετηρία αυτής της στρατηγικής της Ευρωπαϊκής Ένωσης θα πρέπει να είναι η κατανόηση ότι η ένοπλη σύγκρουση που ζει η Κολομβία σαφώς δεν περιορίζεται στο πρόβλημα των ναρκωτικών.
Εξάλλου είναι πολύ προγενέστερή του και οφείλεται κυρίως σε βαθιά και αρνητικά πολιτικά, οικονομικά και κοινωνικά φαινόμενα που εμφανίζονται σε αυτήν τη χώρα.
Για αυτόν τον λόγο θεωρούμε πως είναι απαραίτητη και πρωτεύουσας σημασίας μια μεταρρύθμιση που θα εξασφαλίζει έναν διαφορετικό τρόπο κατανομής του πλούτου, και συγκεκριμένα, έναν άλλο τρόπο κατανομής της γης δια της εδραίωσης μιας διαδικασίας αγροτικής μεταρρύθμισης.
Εξάλλου, όπως αντιλαμβανόμαστε, το πρόβλημα της καλλιέργειας και διακίνησης ναρκωτικών απαιτεί μια σφαιρική αντιμετώπιση βάσει κοινής ευθύνης και διεθνούς συνεργασίας μεταξύ των χωρών παραγωγής και κατανάλωσης, η οποία καταρχάς, περνά από την καταπολέμηση του ξεπλύματος χρημάτων που προέρχονται από την παράνομη διακίνηση ναρκωτικών.
Και πιστεύουμε πως στη στρατηγική της Ευρωπαϊκής Ένωσης δεν θα πρέπει επίσης να πάψει να λαμβάνεται υπόψη η αναγκαιότητα να τεθεί τέλος στα φαινόμενα και στην ατιμωρησία με την οποία δρουν οι παραστρατιωτικές ομάδες, συχνά σε συνεργασία με τις στρατιωτικές δυνάμεις της Κολομβίας, και που είναι οι κύριοι υπαίτιοι για τις μαζικές σφαγές, με τους ευρωπαίους συνεργάτες τους.
Γιατί δεν μπορεί να γιατρεύσει την πληγή που υφίσταται στην Κολομβία και είναι αποτέλεσμα της καταδίωξης και δολοφονίας ανυπολόγιστου αριθμού ηγετικών στελεχών και στρατιωτικών της Πατριωτικής Ένωσης, ακριβώς μετά από τη συμμετοχή τους σε εκλογική διαδικασία.
Συνοψίζοντας, θα πω πως η Ευρωπαϊκή Ένωση πρέπει να καταβάλει κάθε προσπάθεια για μια πραγματική ειρηνευτική διαδικασία, ενώ είναι σαφές ότι αυτή δεν θα πρέπει να συγχέεται με το "Σχέδιο Κολομβία" , αλλά ότι αντιτίθεται σε αυτό.
Διότι είναι απαραίτητο να συνεχιστεί και να ισχυροποιηθεί η συνεργασία με την Κολομβία, κάτι που θα πρέπει να σημαίνει μια πραγματική δέσμευση της κολομβιανής κυβέρνησης για τη διεξαγωγή των διαρθρωτικών μεταρρυθμίσεων και τη συμμετοχή του λαού και των οργανώσεών του στην επίλυση των τεραστίων προβλημάτων που υπάρχουν και πλήττουν τη χώρα.
Ελπίζω αυτή να είναι επίσης η θέση της Επιτροπής και του Συμβουλίου.
.
(SV) Κύριε Πρόεδρε, κύριοι βουλευτές, θα ήθελα καταρχήν να ευχαριστήσω τον κ. Miranda για την ερώτηση που απηύθυνε στο Συμβούλιο, ερώτηση που μας έδωσε την ευκαιρία να συζητήσουμε το σημαντικό θέμα που αφορά το πώς μπορεί να συμβάλει η Ευρωπαϊκή Ένωση με τον καλύτερο δυνατό τρόπο στην επίτευξη ειρήνης και συμφιλίωσης στην Κολομβία.
Επιτρέψτε μου να αναφέρω επίσης ότι η σουηδική Προεδρία είχε την ευκαιρία την προηγούμενη εβδομάδα να συζητήσει άμεσα με τον Πρόεδρο Παστράνα κατά την επίσκεψή του στη Στοκχόλμη την κατάσταση στην Κολομβία και το τι μπορεί να πράξει η Ένωση σχετικά.
Η Ένωση γνωρίζει τα σοβαρά, περίπλοκα και αλληλοεξαρτώμενα προβλήματα που αντιμετωπίζει η Κολομβία.
Θεωρούμε ότι είναι απολύτως απαραίτητη μία ολοκληρωμένη στρατηγική για την επίλυση αυτών των προβλημάτων.
Επανειλημμένως η Ένωση επιβεβαίωσε την πρόθεσή της να καταβάλει κάθε δυνατή προσπάθεια προκειμένου να υποστηρίξει με τον καλύτερο τρόπο τις προσπάθειες με στόχο την εκκίνηση μίας ειρηνευτικής διαδικασίας στην Κολομβία, διαδικασία η οποία να βασίζεται στο σεβασμό των ανθρωπίνων δικαιωμάτων και των θεμελιωδών ελευθεριών.
Στη δήλωσή της στις 29 Ιανουαρίου εφέτος εξέφρασε η Ένωση τη βαθιά της ανησυχία για την επιδείνωση των ενόπλων συγκρούσεων στην Κολομβία και για την αύξηση των προβλημάτων που αντιμετωπίζει ο άμαχος πληθυσμός.
Η Ένωση είναι πεπεισμένη ότι η σύγκρουση μπορεί να επιλυθεί αποκλειστικά μέσω διαπραγματεύσεων με στόχο την επίτευξη συμφωνίας και καλεί για το λόγο αυτό τα εμπλεκόμενα μέρη να επαναλάβουν τις ειρηνευτικές συνομιλίες.
Από τον Οκτώβριο του 1999, όταν ο Πρόεδρος Παστράνα ζήτησε εδώ στο Ευρωπαϊκό Κοινοβούλιο τη βοήθεια της ΕΕ στο σχέδιό του "για ειρήνη, ευημερία και ενίσχυση της κρατικής εξουσίας" , το Συμβούλιο, απαντώντας σε πολλές ερωτήσεις των μελών του Κοινοβουλίου, είχε την ευκαιρία να επαναλάβει τις κύριες γραμμές τις θέσης της Ένωσης για την Κολομβία και να πληροφορήσει το Ευρωπαϊκό Κοινοβούλιο για τις εξελίξεις στο έργο που πραγματοποιείται για αυτό το σημαντικό ζήτημα.
Κατά την συνεδρίασή του της 9ης Οκτωβρίου πέρυσι το Συμβούλιο επιβεβαίωσε την πολιτική του υποστήριξη για τις προσπάθειες με στόχο την επίτευξη ειρήνης οι οποίες καταβάλλονται από τα δημοκρατικά εκλεγμένα όργανα στην Κολομβία και την επιθυμία του να παρακολουθήσει ενεργά, από κοινού με τη διεθνή κοινότητα, τη διαπραγματευτική διαδικασία - μία διαδικασία η οποία στα πλαίσια της διαβούλευσης με την κοινωνία των πολιτών και με τη συναίνεση όλων των εμπλεκομένων μερών θα πρέπει να καταλήξει σε μία ειρήνη η οποία να στηρίζεται στα ανθρώπινα δικαιώματα, σε μία ανθρωπιστική νομοθεσία και στις θεμελιώδεις ελευθερίες.
Το Συμβούλιο ανακοίνωσε επίσης την πρόθεσή του να εκπονήσει, στα πλαίσια της συνέχισης των προσπαθειών που καταβάλλονται ήδη, ένα συγκεκριμένο και αυτόνομο ευρωπαϊκό πρόγραμμα κοινωνικοοικονομικής και θεσμικής υποστήριξης προς την ειρηνευτική διαδικασία στην Κολομβία - ένα πρόγραμμα το οποίο να αποσκοπεί στην προώθηση και την υπεράσπιση του σεβασμού των ανθρωπίνων δικαιωμάτων, της ανθρωπιστικής νομοθεσίας, και των θεμελιωδών ελευθεριών, στη βελτίωση των συνθηκών ζωής του πληθυσμού της χώρας, στην ενθάρρυνση των εναλλακτικών καλλιεργειών και στην προστασία της βιολογικής ποικιλίας καθώς και στην υποστήριξη του προγράμματος διαρθρωτικών μεταρρυθμίσεων σε όλους τους τομείς οι οποίοι ευθύνονται για την ένοπλη σύγκρουση.
Κατά τη δεύτερη συνάντηση με την ομάδα στήριξης στην ειρηνευτική διαδικασία στην Κολομβία, η οποία πραγματοποιήθηκε στην Μπογκοτά στις 24 Οκτωβρίου πέρυσι, η Επιτροπή ανακοίνωσε ότι το ποσό της κοινοτικής βοήθειας προς τις ειρηνευτικές προσπάθειες του Προέδρου Παστράνα θα ανέλθει σε 150 εκατομμύρια ευρώ κατά την περίοδο 2000-2006.
Τα κονδύλια αυτά κατανέμονται ως εξής: περίπου 40 εκατομμύρια ευρώ για την οικονομική και κοινωνική ανάπτυξη καθώς και την καταπολέμηση της φτώχειας, περίπου 30 εκατομμύρια ευρώ για τη λεγόμενη εναλλακτική ανάπτυξη και 25 εκατομμύρια ευρώ για την υποστήριξη προς τις μεταρρυθμίσεις στη δικαιοσύνη και την προάσπιση των ανθρωπίνων δικαιωμάτων.
Η Επιτροπή ανακοίνωσε επίσης ότι πρόκειται να αυξήσει την επιπρόσθετη ενίσχυση που θα καταβληθεί για το σχέδιο παροχής βοήθειας σε περιπτώσεις καταστροφών μέσω της ECHO.
Τα κράτη μέλη εξετάζουν ακόμα το ύψος των πόρων που θα πρέπει να διατεθούν στα πλαίσια ενός ευρωπαϊκού πακέτου στήριξης για την Κολομβία, ωστόσο η πλειονότητά τους έχει ήδη ανακοινώσει τις προθέσεις τους για το ζήτημα αυτό.
Η Επιτροπή ανέλαβε τον συντονισμό των προσπαθειών για την εκπόνηση αυτού του πακέτου στήριξης.
Όσον αφορά την καταπολέμηση των ναρκωτικών - το ζήτημα αυτό αναφέρεται στο σημείο 8 του ψηφίσματος του Κοινοβουλίου της 7ης Σεπτεμβρίου πέρυσι στο οποίο αναφέρθηκε ένας βουλευτής - η Ευρωπαϊκή Ένωση υπογράμμισε επίσης την αποφασιστική σημασία της καταπολέμησης αυτής της μάστιγας η οποία πλήττει άμεσα τα ευρωπαϊκά κράτη και τους πολίτες τους.
Η Ένωση έχει δημιουργήσει ένα μηχανισμό συνεργασίας για τα ζητήματα των ναρκωτικών μεταξύ της Ένωσης και των κρατών της Λατινικής Αμερικής και της Καραϊβικής - ένα μηχανισμό το πρόγραμμα δράσης του οποίου εγκρίθηκε τον Απρίλιο του 1999 και έλαβε σημαντική πολιτική υποστήριξη από τους αρχηγούς κρατών και κυβερνήσεων κατά τη διάσκεψη κορυφής στο Ρίο ντε Τζανέιρο το 1999 μεταξύ της Ευρωπαϊκής Ένωσης και των χωρών της Λατινικής Αμερικής και της Καραϊβικής.
Για να διευκολυνθεί η παραγωγή εναλλακτικών εξαγωγικών προϊόντων, η Κολομβία περιλαμβάνεται στο σύστημα γενικευμένων προτιμήσεων, ΣΓΠ, και από το 1990 περιλαμβάνεται επίσης στο προσωρινό συμπληρωματικό πρόγραμμα προτιμήσεων.
Μία συμφωνία για τις χημικές πρόδρομες ουσίες υπογράφηκε το 1995 μεταξύ της Ένωσης και των χωρών των Ανδεων και έχει τώρα τεθεί σε ισχύ.
Το Συμβούλιο δεν έλαβε θέση σχετικά με τη συμβολή των Ηνωμένων Πολιτειών στο "πρόγραμμα Κολομβία" , ένα σημαντικό μέρος της οποίας απευθύνεται στην καταπολέμηση του λαθρεμπορίου ναρκωτικών, καθώς πρόκειται για ένα ζήτημα το οποίο αφορά τις διμερείς σχέσεις Κολομβίας και Ηνωμένων Πολιτειών.
Θα ήθελα καταλήγοντας να υπενθυμίσω στους κκ βουλευτές τις κατευθυντήριες γραμμές για έντονο επιχειρησιακό συντονισμό μεταξύ της Κοινότητας, την οποία αντιπροσωπεύει η Ευρωπαϊκή Επιτροπή, και των κρατών μελών στον τομέα της εξωτερικής ενίσχυσης, κατευθυντήριες γραμμές οι οποίες υιοθετήθηκαν ως μέρος της συζήτησης προσανατολισμού που πραγματοποιήθηκε κατά τη συνεδρίαση του Συμβουλίου Γενικών Υποθέσεων στις 22 και 23 Ιανουαρίου φέτος.
Ελπίζουμε ότι αυτές θα μας δώσουν καλύτερες ευκαιρίες να αντιμετωπίζουμε στο μέλλον συντονισμένα καταστάσεις όπως για παράδειγμα αυτή στην Κολομβία.
.
(ΕΝ) Η ΕΕ έχει προσφέρει τόσο πολιτική όσο και οικονομική στήριξη στην πρωτοβουλία για την ειρήνη του Προέδρου Παστράνα της Κολομβίας.
Γνωρίζουμε πολύ καλά τις ανησυχίες που έχει δημιουργήσει η στρατιωτική πτυχή του Σχεδίου Κολομβία ειδικά στους εκπροσώπους της κοινωνίας των πολιτών τόσο στην Κολομβία όσο και στην Ευρώπη.
Οι επιφυλάξεις της ΕΕ σχετικά με κάποιες πτυχές του Σχεδίου Κολομβία είναι γνωστές στον Πρόεδρο Pastrana και στην κυβέρνησή του.
Η Επιτροπή δεν σκοπεύει να συμμετάσχει σε οποιαδήποτε πρωτοβουλία με στρατιωτική διάσταση.
Όσον αφορά την καταπολέμηση των ναρκωτικών θα συνεχίσουμε να εγκρίνουμε την γενική και ισορροπημένη προσέγγιση που υιοθετήθηκε από την ειδική σύνοδο της Γενικής Συνέλευσης των Ηνωμένων Εθνών για τα ναρκωτικά τον Ιούνιο του 1998.
Έτσι, στη Μπογκοτά τον περασμένο Οκτώβριο η ΕΕ τόνισε την ανάγκη να μην τεθούν σε κίνδυνο τα σχέδια εναλλακτικών καλλιεργειών από την μη επιλεκτική λειτουργία της εξάλειψης των παράνομων καλλιεργειών.
Στο πλαίσιο αυτό συνεχίζουμε να επικεντρωνόμαστε σε θετικά μέτρα όπως είναι η μείωση της ζήτησης, η προώθηση νέων καλλιεργειών, η προσφορά εμπορικών ευκαιριών στην Ευρώπη και η ενίσχυση του κράτους δικαίου.
Όπως μπορεί να γνωρίζουν τα αξιότιμα μέλη, η ΕΕ αποφάσισε τον περασμένο Οκτώβριο να δημιουργήσει ένα ευρωπαϊκό πακέτο ενίσχυσης για την ειρηνευτική διαδικασία στην Κολομβία για το οποίο τα συνολικά ποσά θα αποφασισθούν στην επόμενη συνάντηση των χορηγών.
Αυτό το πακέτο ενίσχυσης της ΕΕ καλύπτει συνεισφορές τόσο των κρατών μελών όσο και της ίδιας της ΕΕ.
Όλα τα κράτη μέλη εξέφρασαν την προθυμία τους να παράσχουν χρηματοδοτικές συνεισφορές σε αυτό το πακέτο και η πλειονότητα τους έχει ήδη παρουσιάσει τις δεσμεύσεις τους.
Όπως μόλις ανήγγειλε η σουηδική Προεδρία, 105 εκατομμύρια από την προγραμματισμένη βοήθεια θα διατεθούν από την Επιτροπή την περίοδο 2000-2006.
Τα κονδύλια αυτά θα χρησιμοποιηθούν για τον εκσυγχρονισμό της διοίκησης, την ενίσχυση της δημοκρατίας και του κράτους δικαίου, το σεβασμό των ανθρωπίνων δικαιωμάτων, την προστασία του περιβάλλοντος και την ανάπτυξη εναλλακτικών καλλιεργειών.
Επίσης θα δοθεί έμφαση στην αντιμετώπιση μιας σειράς διαρθρωτικών προβλημάτων στην χώρα και, ιδιαίτερα, των πολιτικών, κοινωνικών και οικονομικών μεταρρυθμίσεων.
Η Επιτροπή θα συνεχίσει επίσης να παρέχει ανθρωπιστική βοήθεια και να βοηθήσει τους πάρα πολλούς εκτοπισθέντες στην Κολομβία.
Αυτή η μη προγραμματισμένη βοήθεια έχει ανέλθει σε 24 εκατομμύρια ευρώ από το 1997.
Αυτό το χρόνο προβλέπεται ότι περίπου 10 εκατομμύρια ευρώ θα διατεθούν σε αυτά τα είδη των παρεμβάσεων.
Αυτοί οι τομείς συνεργασίας αποτελούν επίσης τομείς προτεραιότητας για την κυβέρνηση.
Η ΕΕ σκοπεύει να κάνει αποτελεσματική τη συνεισφορά της όσο το δυνατόν συντομότερα.
Για το λόγο αυτό μια αποστολή που περιλαμβάνει εμπειρογνώμονες τους οποίους παρέχει η Επιτροπή και τα κράτη μέλη βρίσκεται αυτή τη στιγμή στην Κολομβία προκειμένου να προσδιορίσει ένα σχέδιο σε μια περιοχή που λέγεται Magdalena Medio, για την οποία η Επιτροπή θα μπορούσε να διαθέσει γύρω στα 20 εκατομμύρια ευρώ.
Στην περιοχή αυτή η βία βρίσκεται στα υψηλότερα επίπεδα και η πρωτοβουλία της ΕΕ θα έχει στόχο την προώθηση του διαλόγου ανάμεσα στα εμπλεκόμενα μέρη της σύγκρουσης.
Αυτό θα αποτελέσει την αποτελεσματική υλοποίηση της ιδέας ενός εργαστηρίου ειρήνης.
Τα πορίσματα αυτής της αποστολής των εμπειρογνωμόνων θα είναι διαθέσιμα γύρω στα τέλη του Φεβρουαρίου.
Πέρα από την χρηματοδοτική μας δέσμευση, η Ευρώπη αυξάνει επίσης τον πολιτικό της ρόλο στη σύγκρουση.
Θα αναφέρω την παρουσία ορισμένων κρατών μελών στην Ομάδα Στήριξης η οποία εξασφάλισε τον τόπο συνάντησης με τον Εθνικό Απελευθερωτικό Στρατό που συμφωνήθηκε στις 26 Ιανουαρίου καθώς και την συνάντηση με τις Ένοπλες Επαναστατικές Δυνάμεις στις 15 Δεκεμβρίου στο Παρίσι, την οποία προώθησε η Προεδρία.
Δυο λόγια τέλος για τον κίνδυνο εξάπλωσης της κολομβιανής σύγκρουσης στις γειτονικές χώρες.
Πολλές έχουν εκφράσει τις ανησυχίες τους, κυρίως ο Ισημερινός και η Βραζιλία.
Υπήρξε όντως ένα αυξημένο μεταναστευτικό ρεύμα το οποίο διέσχισε τα σύνορα στις περιοχές του προβλήματος.
Για το λόγο αυτό η ΕΕ τόνισε την ανάγκη για μια περιφερειακή προσέγγιση στο πρόβλημα των ναρκωτικών και πιο συγκεκριμένα στην κολομβιανή σύγκρουση.
Αυτό θα είναι ένα από τα βασικά θέματα της επόμενης συνάντησης ΕΕ-Κοινότητας των Ανδεων για τα ναρκωτικά η οποία έχει προγραμματιστεί για το δεύτερο τρίμηνο αυτού του χρόνου.
Ο στόχος θα είναι να δοθεί μεγαλύτερη έμφαση σε μια συνολική στρατηγική προκειμένου να αντιμετωπιστεί το φαινόμενο της μεταφοράς των παράνομων καλλιεργειών από τη μια χώρα στην άλλη.
Ανακεφαλαιώνοντας, χαιρετίζουμε θερμά την συζήτηση αυτή και υποστηρίζουμε απολύτως την γραμμή που εκφράστηκε από τον κ. Miranda.
Κύριε Πρόεδρε, είναι αδιαμφισβήτητο ότι η σύγκρουση που ζει η Κολομβία εδώ και περισσότερο από τριάντα χρόνια δεν μπορεί να επιλυθεί με στρατιωτικά μέσα.
Συμφωνούμε, κύριε Επίτροπε, ότι η βία μπορεί μόνο να γεννήσει περισσότερη βία.
Έτσι η Ομάδα ΕΛΚ-ΕΔ, πέρα από τα συγκεκριμένα μέτρα του Σχεδίου Κολομβία για την οριστική εξάρθρωση της παραγωγής και της διακίνησης ναρκωτικών, αξιολογεί θετικά τις συντονισμένες προσπάθειες του Προέδρου Παστράνα για διάλογο με τους αντάρτες και την στρατηγική που προτείνει για να φτάσει στη ρίζα του προβλήματος και να επιτεθεί στις αιτίες που το προκαλούν.
Διότι οι στόχοι αυτής της στρατηγικής είναι η επεξεργασία εναλλακτικών λύσεων που να επιτρέπουν την οικονομική και κοινωνική ανασυγκρότηση της Κολομβίας, την επίλυση της ένοπλης σύγκρουσης με τους αντάρτες, την ενίσχυση των δημοκρατικών θεσμών, την κοινωνική ανάπτυξη και, τέλος, επίσης τον αγώνα ενάντια στο εμπόριο των ναρκωτικών.
Πράγματι, αν δεν τεθεί τέλος στη βία μέσω του διαλόγου, αν δεν προσφερθούν εναλλακτικές λύσεις στους αγρότες οι οποίες θα τους επιτρέπουν να ζουν μιαν αξιοπρεπή ζωή, αν δεν επιλυθεί το σοβαρό πρόβλημα των εκτοπίσεων, αν δεν γίνουν σεβαστά τα ανθρώπινα δικαιώματα, αν δεν ενισχυθούν οι βάσεις στις οποίες στηρίζεται το κράτος δικαίου και δεν σταματήσει η ατιμωρησία, αν δεν τεθεί τέλος στη διακίνηση των ναρκωτικών, η ειρήνη για την Κολομβία δεν θα είναι τίποτε περισσότερο από μία εντελέχεια.
Ως εκ τούτου θεωρούμε θεμελιώδες - και χαιρόμαστε γι' αυτό - το γεγονός ότι η Ευρωπαϊκή Ένωση στηρίζει τις προσπάθειες ειρήνης του Προέδρου Παστράνα στο πλαίσιο που μόλις μας ανακοίνωσε ο Προεδρεύων του Συμβουλίου και επίσης στο πλαίσιο που η Επιτροπή, διαμέσου των Επιτρόπων Nielson και Patten, μας είχε ανακοινώσει και που τώρα μας επανέλαβε.
Η βοήθεια αυτή συμβάλλει στην επίλυση των καταστάσεων κοινωνικής αδικίας και στη βελτίωση των συνθηκών ζωής του τοπικού πληθυσμού, όπως επίσης και στην ενίσχυση των δημοκρατικών θεσμών.
Επίσης θεμελιώδες θεωρούμε να επιστρέψουν οι FARC (Ένοπλες Επαναστατικές Δυνάμεις της Κολομβίας) στο τραπέζι του διαλόγου και να παραταθεί η ισχύς της κατάπαυσης του πυρός και μετά το τέλος της εβδομάδας που πρότεινε ο Πρόεδρος Παστράνα, για να μπορέσει να συνεχιστεί ο διάλογος για την ειρήνη και να φθάσει σε αίσιο τέλος.
Όμως γι' αυτό επίσης, λόγω της δέσμευσής μας υπέρ της ειρήνης και της ευημερίας του λαού της Κολομβίας, ζητούμε από τον Πρόεδρο Παστράνα να εντείνει τον αγώνα του ενάντια στους παραστρατιωτικούς και ενάντια στις ένοπλες ομάδες που καταπατούν τα ανθρώπινα δικαιώματα και σκορπίζουν τον πόνο και τον θάνατο στον άμαχο πληθυσμό, και του ζητάμε επίσης να εφαρμόσει τα ψηφίσματα των Ηνωμένων Εθνών σχετικά με τα ανθρώπινα δικαιώματα, διότι μόνον έτσι, με την συντονισμένη προσπάθεια όλων, με ένα πραγματικά επίμονο και αποφασιστικό αγώνα για την ειρήνη, θα είναι δυνατό να ξαναγεννηθεί η ελπίδα για τον λαό της Κολομβίας.
Κύριε Πρόεδρε, η βία στην Κολομβία, ανησυχεί ιδιαίτερα το Ευρωπαϊκό Κοινοβούλιο, το οποίο ενέκρινε τα τελευταία χρόνια μία σειρά ψηφισμάτων που υποστηρίζουν την ειρηνευτική διαδικασία.
Μία πραγματική ειρηνευτική διαδικασία, δηλαδή βασισμένη στη συνεννόηση μεταξύ των διάφορων συμμετεχόντων στην σύγκρουση και της κοινωνίας των πολιτών, τόσο των ΜΚΟ όσο και των οργανώσεων των αγροτών και της τοπικής αυτοδιοίκησης, και όχι ένα σχέδιο που συνίσταται στη χρηματοδότηση του αεροψεκασμού, το οποίο ενδέχεται να αποκλείσει τον διάλογο με τους κύριους παράγοντες της ειρήνης.
Η Ευρώπη είχε επιτυχία στην εξωτερική της δράση στην Λατινική Αμερική όταν εφάρμοσε αυτόνομη πολιτική, προωθώντας εσωτερικές λύσεις και εμποτίζοντας τα προγράμματα συνεργασίας της με τις πολιτικές της αξίες σε θέματα ανθρωπίνων δικαιωμάτων, δημοκρατίας και κοινωνικής συνοχής.
Ας θυμηθούμε την περίπτωση της Κεντρικής Αμερικής, που κατέληξε στον διάλογο του Σαν Χοσέ, στην οποία η τότε Ευρωπαϊκή Κοινότητα υποστήριξε μια περιφερειακή λύση αντί να ευθυγραμμιστεί με την σύγκρουση Ανατολής-Δύσης.
Αυτή τη διαφοροποιημένη πολιτική γραμμή πρέπει να συνεχίσει και να προωθήσει διεθνώς η Ευρωπαϊκή Ένωση.
Από την άποψη αυτή, αντιλήφθηκα ότι το Συμβούλιο και η Επιτροπή είναι διατεθειμένοι να υποστηρίξουν μια αυτόνομη, ανεξάρτητη γραμμή στον αγώνα κατά των ναρκωτικών.
Όμως ο αγώνας κατά των ναρκωτικών είναι ένα πρόβλημα ευρύτερο από τον ψεκασμό των καλλιεργειών και, βέβαια, δεν τίθεται θέμα για μας να γίνει σε συνενοχή με τα στρατιωτικά σχέδια των Ηνωμένων Πολιτειών.
Η αντικατάσταση των καλλιεργειών απαιτεί προηγούμενο διάλογο με τους αγρότες και εναλλακτικές αναπτυξιακές λύσεις για αυτούς.
Απαιτεί δέσμευση υπέρ της αειφόρου ανάπτυξης: γνωρίζουμε ήδη ότι οι ψεκασμοί με Fusarium oxysporum ενέχουν κινδύνους για το περιβάλλον.
Απαιτεί επίσης συνεννόηση με την κυβέρνηση για να διευκολύνει μια αναδιανομή της γης που θα εγγυάται την επιβίωση των αγροτών και θα θέτει τέλος στις μαζικές τους μετακινήσεις.
Εν κατακλείδι, ένα σχέδιο διαφορετικό και ένα σχέδιο βασισμένο σε διαπραγμάτευση.
Όσον αφορά την κοινοτική συνεργασία, τρέφουμε κάποια ανησυχία μήπως τα 105 εκατ. ευρώ της προβλεπόμενης βοήθειας δεν διοχετευθούν σε συγκεκριμένα σχέδια για την καταπολέμηση της φτώχειας και υπέρ των ανθρωπίνων δικαιωμάτων.
Θα θέλαμε μεγαλύτερη συγκεκριμενοποίηση σχετικά με τους διάφορους αυτούς πόρους και, συγκεκριμένα, κάποια εγγύηση ότι θα συμμετέχουν και οι ΜΚΟ, μέσω της συγχρηματοδότησης, στη διαχείριση των σχεδίων για τα οποία προορίζονται οι πόροι.
Θα ήταν επίσης μία εγγύηση για το μέλλον της Κολομβίας, αυτού του Σχεδίου Κολομβία.
Σύμφωνα με τις πληροφορίες που διαθέτω, αυτή τη στιγμή δεν υπάρχουν σχέδια συνεργασίας με ΜΚΟ συγχρηματοδοτούμενα από την Επιτροπή στην Κολομβία.
Αν υπάρχουν, θα ήθελα να γίνουν πιο συγκεκριμένα.
Για τι είδους προγράμματα πρόκειται;
Τέλος, πιστεύουμε ότι η Ευρωπαϊκή Ένωση πρέπει να διατηρήσει μία αυτόνομη πολιτική στην Κολομβία, που θα βασίζεται στην πραγματική ειρήνη, στον διάλογο, στην εξάλειψη της φτώχειας και στις προοπτικές αειφόρου ανάπτυξης.
Οποιαδήποτε άλλη μορφή εναλλακτικής λύσης και, συγκεκριμένα, οι στρατιωτικές επιχειρήσεις που προέρχονται από τις Ηνωμένες Πολιτείες, δεν βοηθά στην επίτευξη της ειρήνης και, βέβαια, δεν είναι αποδεκτή από το Ευρωπαϊκό Κοινοβούλιο και ελπίζω, απ' ότι άκουσα σήμερα, ότι δεν είναι ούτε και από το Συμβούλιο και την Επιτροπή.
Πιστεύω ότι αυτό είναι σημαντικό και σήμερα θα είναι μία καλή μέρα αν καταφέρουμε να υπάρξει ένα πραγματικό ειρηνευτικό σχέδιο για την Κολομβία, αυτόνομη από την άποψη της Ευρωπαϊκής Ένωσης.
Κύριε Πρόεδρε, ο πληθυσμός της Κολομβίας πλήττεται από τη φτώχεια, τη βία και τα ναρκωτικά.
Τα τρία αυτά προβλήματα αλληλοσχετίζονται και θα πρέπει να αντιμετωπιστούν από κοινού.
Πολλοί πολίτες της Κολομβίας ζουν σε απελπιστική κατάσταση.
Περισσότερο από το ήμισυ του πληθυσμού κερδίζει λιγότερο από 2 δολάρια την ημέρα.
Επικρατεί φοβερή ανισότητα.
Το 3% των Κολομβιανών έχουν στην ιδιοκτησία τους το 70% του εδάφους της χώρας.
Για πολλούς μικροκαλλιεργητές η καλλιέργεια της κόκας και της παπαρούνας αποτελεί το μόνο μέσο επιβίωσης.
Οι κοινωνικές ανισότητες, το παραδοσιακό κλίμα βίας και η απουσία του κράτους αφήνουν ελεύθερο το πεδίο στους αντάρτες και στις παραστρατιωτικές οργανώσεις προκειμένου να διαπράττουν ανηλεώς τις φρικαλεότητές τους.
Ο αγώνας τους για την εξουσία είναι στην πραγματικότητα ένας αγώνας για τα ναρκωτικά.
Επικρατεί απόλυτη αδικία, ενώ τα ανθρώπινα δικαιώματα παραβιάζονται μαζικά.
Φυσικά το παγκόσμιο πρόβλημα των ναρκωτικών θα πρέπει πρώτα από όλα να αντιμετωπιστεί στη ρίζα του, δηλαδή στις ίδιες τις χώρες παραγωγούς.
Γι' αυτό το λόγο είναι σημαντικό να προσφερθούν πραγματικές εναλλακτικές λύσεις στους κολομβιανούς αγρότες που σήμερα παράγουν ναρκωτικά.
Προς αυτή την κατεύθυνση θα πρέπει πρώτα απ' όλα να κινείται η συμβολή της Ευρωπαϊκής Ένωσης.
Επιπλέον, θα πρέπει βέβαια η Ευρώπη και η Αμερική να ανοίξουν τις αγορές τους σε αυτά τα εναλλακτικά προϊόντα από την Κολομβία.
Η μονομερής στρατιωτική προσέγγιση δεν μπορεί να αποτελέσει λύση εφόσον δεν αντιμετωπιστούν οι βαθύτερες αιτίες του προβλήματος.
Μέχρι τώρα ο ψεκασμός των φυτειών με δηλητηριώδεις ουσίες είχε σαν αποτέλεσμα σημαντικές ζημιές στο περιβάλλον και φοβερές παθήσεις στους ανθρώπους, ενώ η παραγωγή απλώς άλλαζε τόπο.
Δεν θα πρέπει βέβαια να είμαστε αφελείς.
Θα πρέπει να συνειδητοποιήσουμε ότι κάποτε θα πρέπει να λαμβάνονται αυστηρά μέτρα κατά της μαφίας των ναρκωτικών.
Δεν μπορεί κανείς πάντοτε να πείθει αυτά τα καθάρματα με διαπραγματεύσεις και μόνο.
Η Ευρώπη θα πρέπει να επιδιώξει πρώτα απ' όλα συγκεκριμένα αποτελέσματα.
Θα πρέπει να γλιτώσει ο κόσμος από τα ναρκωτικά και ο πληθυσμός της Κολομβίας από τη φτώχεια και τη βία.
Κύριε Πρόεδρε, αγαπητοί συνάδελφοι, για ποιο "Σχέδιο Κολομβία" συζητούμε ακριβώς σήμερα;
Για την πρώτη εκδοχή, η οποία μας έρχεται κατευθείαν στα αγγλικά από τις Ηνωμένες Πολιτείες, χωρίς προηγουμένως να έχει υποβληθεί στο κοινοβούλιο της Κολομβίας, ή για την εκδοχή η οποία έχει προορισμό την Ευρώπη, υπογραμμίζει το κοινωνικά μέτρα, αλλά δεν αποκρύπτει ασφαλώς την κατά κύριο λόγο στρατιωτική συνιστώσα του σχεδίου αυτού.
Αυτό το πρόγραμμα ενίσχυσης της κολομβιανής κυβέρνησης έχει ως στόχο την καταπολέμηση της παραγωγής και διακίνησης ναρκωτικών.
Πώς;
Προμηθεύοντας την κυβέρνηση με όπλα.
Αυτός ο στρατιωτικός εξοπλισμός υποτίθεται ότι θα χρησιμοποιηθεί για την καταστροφή των καλλιεργειών κοκαΐνης.
Επιτρέψτε μου να είμαι λίγο καχύποπτος όσον αφορά τη χρησιμοποίηση των όπλων αυτών σε μια χώρα η οποία σπαράσσεται από το 1948 από έναν πόλεμο ο οποίος ξεκίνησε λόγω κοινωνικό-οικονομικών αιτίων τα οποία εξακολουθούν να υπάρχουν, και ο οποίος μετατρέπεται όλο και περισσότερο σε ένα πόλεμο της συμμαχίας μεταξύ στρατιωτικών και παραστρατιωτικών ενάντια στον πληθυσμό.
Τελικά το "Σχέδιο Κολομβία" ποιους φέρνει αντιμέτωπους;
Επισήμως, το κολομβιανό κράτος με τους εμπόρους ναρκωτικών.
Στην πραγματικότητα, οι μεγαλέμποροι ναρκωτικών προστατεύονται από παραστρατιωτικές ομάδες, οι οποίες εκπαιδεύονται από τον κολομβιανό στρατό.
Αυτές οι ίδιες ομάδες σκοτώνουν τους χωρικούς, μικροκαλλιεργητές κόκας και διώχνουν τους κατοίκους από τις περιοχές τις οποίες εποφθαλμιούν οι πολυεθνικές του πετρελαίου.
Χωρίς να μιλήσουμε για τις πιέσεις που δέχονται οι φορείς του σχεδίου Nunca Mas, οι οποίοι αγωνίζονται για να μην ξεχαστεί αυτή η φρίκη.
Με την κάλυψη του πολέμου κατά των ναρκωτικών, γίνεται ένας πόλεμος κατά του άμαχου πληθυσμού.
Το σχέδιο αυτό αποτελεί άμεση στήριξη των δολοφόνων οι οποίοι έχουν ήδη σκοτώσει περισσότερους από 150 ανθρώπους από την αρχή του έτους, δηλαδή των παραστρατιωτικών ομάδων, των οποίων οι πολύ στενοί δεσμοί με το στρατό είναι πλέον κοινό μυστικό.
Εξ άλλου, η Ευρωπαϊκή Ένωση δεν μπορεί σε καμία περίπτωση να εγκρίνει την έλλειψη δημοκρατίας και νομιμότητας που κυριάρχησε κατά την υπογραφή της συμφωνίας αυτής μεταξύ της αμερικανικής και της κολομβιανής κυβέρνησης.
Η Ένωση και τα κράτη μέλη της δεν πρέπει να συνεργασθούν, αλλά να αντιτεθούν προς το σχέδιο αυτό.
Οι ΜΚΟ και τα τοπικά κοινωνικά κινήματα έχουν ήδη εκδηλώσει την αντίθεσή τους.
Ούτε λόγος δεν πρέπει να γίνεται για κοινή ευθύνη με τους Αμερικανούς.
Ευθύνη για ποιο πράγμα;
Για εκατομμύρια νεκρούς;
Το "Σχέδιο Κολομβία" είναι αποδεκτό;
Υποστηρίζω την προσέγγιση της Επιτροπής Ανάπτυξης.
Συνεπώς, θα ψηφίσουμε υπέρ του ψηφίσματος αυτού, το οποίο αντί να εκθειάζει την προσφορά όπλων, προτείνει την αντίθετη προσέγγιση: την προώθηση της αποκλιμάκωσης της ένοπλης διένεξης, την καταπολέμηση της σχέσης μεταξύ των στρατιωτικών και των παραστρατιωτικών, το σεβασμό των υπερασπιστών των ανθρωπίνων δικαιωμάτων, τη βελτίωση των συνθηκών ζωής του πληθυσμού σε συνεργασία με τα κοινωνικά κινήματα και όχι σε αντίθεση με αυτά.
Στην ειρήνη οδηγούμαστε μέσω του διαλόγου, όχι μέσω του πολέμου.
Κύριε Πρόεδρε, αν η Λατινική Αμερική πάσχει από ανισότητες που καταλήγουν να παράγουν βία, στην Κολομβία αυτή η τραγική δυναμική εκφράζεται με τον πλέον σκληρό και δραματικό τρόπο, σε τέτοιο βαθμό που εγώ, όντας γιατρός και καθηγητής ιατρικής, πρέπει να παρατηρήσω ότι στην Κολομβία έχει δημιουργηθεί ένας κλάδος της επιδημιολογίας που ονομάζεται "επιδημιολογία της βίας" .
Η Ευρωπαϊκή Ένωση έχει καθιερώσει σαν βασική αρχή του διεθνούς της ρόλου την πρόληψη των συγκρούσεων και την ειρηνική επίλυσή τους μέσω διαπραγματεύσεων.
Το Σχέδιο Κολομβία, που έχει καταρτιστεί από τις Ηνωμένες Πολιτείες και τον Πρόεδρο Παστράνα, χωρίς τη συμμετοχή του Κοινοβουλίου της χώρας του, βαίνει προς την ακριβώς αντίθετη κατεύθυνση.
Γι' αυτό, χθες ήρθα από το Παγκόσμιο Κοινωνικό Φόρουμ στο Πόρτο Αλέγκρε με μία συγκεκριμένη δέσμευση, την οποία υπερασπίζομαι εδώ και η οποία εγκρίθηκε από μια ομάδα βουλευτών της Κεντρικής Αμερικής, της Ευρώπης και άλλων χωρών του κόσμου, για να επισημάνουμε σαφώς ότι πρέπει να πούμε όχι στο Σχέδιο Κολομβία και ναι στην ειρηνική επίλυση της σύγκρουσης μέσω διαπραγματεύσεων.
Εδώ είναι που η Ευρωπαϊκή Ένωση μπορεί να διαφοροποιηθεί σαφώς από τους άλλους τύπους επέμβασης.
Μπορούμε να πούμε ότι η καλύτερη μορφή καταπολέμησης του εμπορίου ναρκωτικών είναι η εξάρθρωση των διεθνών δικτύων διανομής και ξεπλύματος μαύρου χρήματος.
Η καλύτερη λύση ενάντια στη βία είναι η εμβάθυνση της ειρηνικής κατάκτησης της δημοκρατίας, με τη διαπραγμάτευση και την εξάρθρωση των δικτύων των παραστρατιωτικών ομάδων που σχετίζονται με τον στρατό και τον κρατικό μηχανισμό.
Ενάντια στη φτώχεια και την ανισότητα, η καλύτερη λύση είναι η προώθηση μίας κοινωνικής μεταρρύθμισης ώστε όλος ο κόσμος να μπορεί να έχει δικαιώματα.
Συνεπώς η ευκαιρία είναι προφανής για μας.
Κύριε Πρόεδρε, υπάρχει μία σύγχυση σε σχέση με την δραματική κατάσταση που ζει η Κολομβία και είναι ίσως σκόπιμο να υπενθυμίσουμε ότι λίγες μέρες μόνο μετά την εκλογική του νίκη - αναμφίβολα, την μεγαλύτερη και πιο σημαντική νίκη Προέδρου της Κολομβίας τα τελευταία χρόνια - ο Πρόεδρος Παστράνα συναντήθηκε με την ηγεσία της FARC (Ένοπλες επαναστατικές δυνάμεις της Κολομβίας), της μεγαλύτερης και παλαιότερης ομάδας ανταρτών της αμερικανικής ηπείρου.
Ήταν η πρώτη φορά στα τριάντα χρόνια της σύγκρουσης που ένας εκλεγμένος Πρόεδρος συναντούσε σε κολομβιανό έδαφος τους αρχηγούς ενός αντάρτικου κινήματος.
Τρεις εβδομάδες μετά την ανάληψη των καθηκόντων του, η ηγεσία της δεύτερης ομάδας ανταρτών της χώρας, του ELN (Εθνικού Απελευθερωτικού Στρατού), και εκπρόσωποι της κοινωνίας των πολιτών κατέληξαν σε μία συμφωνία στη γερμανική πόλη Maguncia.
Ανοιξαν ορισμένα τραπέζια διαπραγματεύσεων και δημιουργήθηκε μία αποστρατικοποιημένη ζώνη ίση σε έκταση με την Ελβετία υπό τον έλεγχο των ανταρτών.
Ωστόσο, και δυστυχώς, όλη αυτή η περίοδος χαρακτηρίστηκε από ολοφάνερη έλλειψη ειρήνης.
Επιπλέον, η βία, οι δολοφονίες, οι εκβιασμοί, οι απαγωγές και οι δολιοφθορές από ένοπλες ομάδες της αριστεράς και της δεξιάς γενικεύθηκαν περισσότερο από ποτέ άλλοτε.
Αυτή η κατάσταση και αυτό το γενικευμένο κλίμα βίας που έζησε η χώρα προκαλούν μεγάλο σκεπτικισμό όσον αφορά την επίλυση αυτής της σύγκρουσης.
Τι μπορεί να κάνει η Ευρωπαϊκή Ένωση μπροστά σ' αυτή την κατάσταση;
Όπως δήλωσαν η Επιτροπή και το Συμβούλιο, δεν υπάρχει άλλη λύση από την υποστήριξη μιας ιδιαίτερης απάντησης της Ευρωπαϊκής Ένωσης, προσανατολισμένης προς την ενθάρρυνση της ενίσχυσης των θεσμών, του σεβασμού των ανθρωπίνων δικαιωμάτων, της εναλλακτικής ανάπτυξης, της ανθρωπιστικής βοήθειας και της κοινωνικής ανάπτυξης.
Σας ερωτώ, κύριε Επίτροπε, κύριε εκπρόσωπε του Συμβουλίου, αν πιστεύετε ότι η Κολομβία, σ' αυτές τις δύσκολες στιγμές που περνάει, μπορεί να έχει την πολυτέλεια να αρνηθεί τη βοήθεια, τους πόρους που κινητοποιεί η διεθνής αλληλεγγύη.
Είναι προφανές ότι πρέπει να καταβληθεί προσπάθεια και είναι επίσης εμφανές, κύριε Πρόεδρε, ότι η μετριοπάθεια μετατρέπεται σε ελάττωμα όταν αρνείται τη δέσμευση.
Η Ευρωπαϊκή Ένωση δεν μπορεί ούτε πρέπει να έχει άλλη δέσμευση από αυτήν της αποφασιστικής στήριξης της ειρήνης.
Και για να είναι δυνατή η ειρήνη, απαιτούνται τρεις προϋποθέσεις: η παύση της εγκληματικής βίας, η επιστροφή των ανταρτών στο τραπέζι των διαπραγματεύσεων - προς την κατεύθυνση αυτή ο Πρόεδρος Παστράνα έκανε μία έκκληση που ελπίζουμε να εισακουστεί - και την αποφασιστική δέσμευση της κυβέρνησης να συμπράξει με τους παράγοντες - όλους τους παράγοντες - της ειρηνευτικής διαδικασίας και με την κοινωνία των πολιτών σε όλους τους τομείς που μπορούν να εξασφαλίσουν την ειρήνη.
Και πιστεύω ότι μ' αυτό τον τρόπο, κύριε Πρόεδρε, με γενναιοδωρία, με ρεαλισμό, με εποικοδομητικές και τολμηρές προτάσεις και, κυρίως, με καλή θέληση, μπορεί να βρεθεί μια λύση στο πρόβλημα της Κολομβίας, στην οποία η Ευρωπαϊκή Ένωση πρέπει να δώσει την αλληλέγγυα απάντησή της, όπως μας δήλωσαν οι εκπρόσωποι του Συμβουλίου και της Επιτροπής.
Κύριε Πρόεδρε, η Ευρωπαϊκή Ένωση οφείλει να αγωνιστεί κατά του λαθρεμπορίου ναρκωτικών και να υποστηρίξει μια γνήσια ειρηνευτική διαδικασία στην Κολομβία αλλά δεν μπορεί, δεν πρέπει, δεν οφείλει, να το πράξει συνεργαζόμενη με το Σχέδιο Κολομβία.
Είναι μια απροκάλυπτα συγκαλυμμένη στρατιωτική στρατηγική, η οποία χρηματοδοτείται από τις ΗΠΑ, της οποίας αποτέλεσμα θα είναι απλώς η κλιμάκωση της σύγκρουσης, η επιδείνωση της παραβίασης των ανθρώπινων δικαιωμάτων και η μετατόπιση με τον καλύτερο τρόπο της παραγωγής ναρκωτικών.
Τα τρία τέταρτα της συνεισφοράς των ΗΠΑ στο πακέτο είναι στρατιωτική βοήθεια· μόνο το 6% θα αφορά το ανθρώπινα δικαιώματα και μόλις το 4% θα χρησιμοποιηθεί για τη βοήθεια των εκτοπισθέντων ατόμων.
Πώς μπορεί να πει κανείς ότι πρόκειται για ένα σχέδιο το οποίο θα υποστηρίξει την ειρηνευτική διαδικασία η οποία αντιμετωπίζει προβλήματα όταν μόνο το 1% της συνεισφοράς των ΗΠΑ προορίζεται για αυτό το συγκεκριμένο σκοπό.
Το Σχέδιο Κολομβία δεν ήταν καρπός διαβούλευσης με την κοινωνία των πολιτών σε τοπικό, εθνικό ή διεθνές επίπεδο· δεν εγκρίθηκε ποτέ από το Κολομβιανό Κογκρέσο.
Υπήρξε αντικείμενο αντιδράσεων σε κάθε τομέα της κοινωνίας, στις τοπικές κοινότητες, στους δημοκρατικά εκλεγμένους κυβερνήτες, στην Καθολική Εκκλησία και τις μη κυβερνητικές οργανώσεις.
Η υποστήριξη στο σχέδιο αυτό θα κατέστρεφε ως εκ τούτου την εμπιστοσύνη και την αξιοπιστία που έχει κερδίσει η ΕΕ με τα σχέδια της και στις σχέσεις της με τις τοπικές κοινότητες.
Όσον αφορά τους αεροψεκασμούς, αυτό που προτείνεται ισοδυναμεί με χρήση βιολογικών όπλων.
Ο ψεκασμός με τοξικούς μύκητες που χρησιμοποιήθηκε για να καταστρέψει τις καλλιέργειες κοκαΐνης αποκαλύφθηκε ότι προκάλεσε πυρετό στους ντόπιους, ότι σκότωσε βοοειδή και ψάρια και βρέθηκε ότι προσβάλλει το ανοσοποιητικό σύστημα των ανθρώπων με αποτελέσματα που μπορεί να φτάσουν μέχρι και το θάνατο.
Ο Δρ Mondragon, παρουσιάζοντας τα στοιχεία σε αυτό το Κοινοβούλιο νωρίτερα αυτό το μήνα, έδειξε ότι ο ψεκασμός 22 000 εκταρίων παράνομων καλλιεργειών πέρσι στην Κολομβία δεν απέτρεψε 38 000 εκτάρια νέων καλλιεργειών, γιατί το πρόβλημα είναι ότι δεν υπάρχει εναλλακτική για τους χωρικούς αγρότες.
Χαιρετίζω απόψε την δήλωση του κ. Danielsson ότι η στήριξη της ΕΕ θα είναι ανεξάρτητη.
Το Κοινοβούλιο αυτό πρέπει να υποστηρίξει τις προσπάθειές του με τους σουηδικούς ΜΚΟ παρασκηνιακά προκειμένου να προαχθεί η ειρηνευτική διαδικασία για όλα τα εμπλεκόμενα μέρη η οποία ξεκίνησε στην Κόστα Ρίκα.
Είμαι πολύ ευτυχής που εκπροσωπούσε εκείνος το Συμβούλιο και όχι ο κ. Σολάνα, ο οποίος αποχώρησε βιαστικά πριν από την αρχή της συζήτησης, και ο οποίος εκπροσώπησε με τόσο άσχημο τρόπο την ΕΕ όταν στη συνάντηση της Μαδρίτης τον περασμένο Ιούλιο έκανε μια αυθαίρετη προτιμησιακή δήλωση υπέρ της στήριξης του Σχεδίου Κολομβία.
Χαιρετίζω θερμά την δέσμευση του Επιτρόπου Nielson σήμερα το βράδυ για το ότι δεν επιθυμεί καμία σχέση με την στρατιωτική στρατηγική.
Αυτό ζητά και το Κοινοβούλιο.
Θα έπρεπε όμως να αποκηρύξει την δήλωση της Επιτροπής στον Τύπο πέρσι το Σεπτέμβριο, η οποία εξέφραζε τη στήριξη στο σχέδιο.
Ο κ. Salafranca λέει ότι υπάρχει σύγχυση.
Δεν υπάρχει σύγχυση.
Δεν πρόκειται για την εκδήλωση έλλειψης εμπιστοσύνης στον Πρόεδρο Pastrana και τις προσπάθειές του να προωθήσει την ειρηνευτική διαδικασία αν επισημάνουμε παράλληλα ότι απέτυχε μέχρι στιγμής να διαλύσει τις παραστρατιωτικές ομάδες, να σταματήσει τις παραβιάσεις από τον Κολομβιανό Στρατό ή να προσφέρει κατάλληλη προστασία στους υπερασπιστές των ανθρωπίνων δικαιωμάτων, από τους οποίους 25 έχουν χάσει τη ζωή τους τα τρία τελευταία χρόνια.
Ο κ. Salafranca καταδικάζει τις παραβιάσεις από τις δεξιές και τις αριστερές ομάδες.
Έχει δίκιο να ενεργεί έτσι αλλά δεν δίνουμε καμία συμπαράσταση στους αντάρτες, ενώ καταδικάζουμε τις παραβιάσεις των ανθρωπίνων δικαιωμάτων στις οποίες προβαίνουν, όταν λέμε ότι πάνω από το 75% των παραβιάσεων των ανθρωπίνων δικαιωμάτων προκαλούνται από τους παραστρατιωτικούς και τον στρατό.
Το Σχέδιο Κολομβία είναι ένα σχέδιο για τον πόλεμο και όχι ένα σχέδιο για την ειρήνη και απόψε η Ευρώπη το απορρίπτει εντελώς.
Κύριε Πρόεδρε, θα ήθελα απλώς να εγκρίνω όλα όσα είπε ο κ. Howitt.
Το Σχέδιο Κολομβία προωθείται ως ένα μέσο καταπολέμησης της παραγωγής και του λαθρεμπορίου ναρκωτικών, αλλά από τότε που ξεκίνησε η εξάλειψη των ναρκωτικών και ο ψεκασμός των καλλιεργειών πριν από έξι χρόνια, οι φυτείες κοκαΐνης σχεδόν τριπλασιάστηκαν, πράγμα το οποίο δείχνει ότι δεν είναι αποτελεσματική η μέθοδος αυτή.
Δεν έχει αποτελέσματα και επιπλέον είναι και μια οικολογική καταστροφή.
Από την εποχή που άρχισαν οι πόλεμοι των ναρκωτικών στην δεκαετία του ' 80, η βία αυξήθηκε φοβερά στην Κολομβία.
Το 75-80% των δολοφονιών διαπράττονται από παραστρατιωτικές δυνάμεις για να προστατεύσουν τους μεγάλους κτηματίες και τις εταιρείες πετρελαίου.
Η κολομβιανή κυβέρνηση διατείνεται ότι προσπαθεί να καταπολεμήσει τις παραστρατιωτικές ομάδες αλλά στην πραγματικότητα αρνείται να το κάνει.
Γνωρίζει πολύ καλά ότι υπάρχουν εμφανείς σχέσεις μεταξύ των παραστρατιωτικών και των ενόπλων δυνάμεων.
Αν ο στρατιωτικός εξοπλισμός αυξηθεί σύμφωνα με αυτό που προτείνεται στο Σχέδιο Κολομβία, θα φτάσει σίγουρα στα χέρια των παραστρατιωτικών ομάδων.
Θα έχει σαν αποτέλεσμα να αυξηθούν οι σφαγές, να αυξηθούν οι εξαφανίσεις, να αυξηθούν οι βιαιότητες που διαπράττονται κατά απλών, αθώων ανθρώπων.
Οποιοδήποτε σχέδιο έχει μια στρατιωτική διάσταση δεν αποτελεί λύση για την Κολομβία.
Απλά επιδεινώνει την κατάσταση.
Πολλά κράτη μέλη έχουν μείζον πρόβλημα με τη στρατιωτική πτυχή και είναι πολύ κυνικό να λέμε ότι θέλουμε να βοηθήσουμε την κοινωνία από τη στιγμή που το σχέδιο αυτό είναι ξεκάθαρα ένα στρατιωτικό σχέδιο.
Κύριε Πρόεδρε, η Ευρωπαϊκή Ένωση συνειδητοποιεί επιτέλους ότι στη ρίζα της δραματικής κατάστασης στην Κολομβία υπάρχουν σοβαρά κοινωνικά προβλήματα και, ειδικότερα, το πρόβλημα μιας δίκαιης ανακατανομής του πλούτου και των γαιών μεταξύ των λίγων που έχουν τα πάντα και των πάρα πολλών που δεν έχουν τίποτα.
Το "Σχέδιο Κολομβία" του Κλίντον και του Παστράνα, με την ενίσχυση των στρατιωτικών διαρθρώσεων για την καταπολέμηση του λαθρεμπορίου ναρκωτικών, τείνει να υπερασπισθεί αυτήν την κοινωνική ανισορροπία, όπως την υπερασπίζονται οι παραστρατιωτικοί, πιστοί σύμμαχοι του στρατού του Παστράνα και των λαθρεμπόρων ναρκωτικών.
Δεν είναι τυχαίο που ο Carlos Castaρo είναι φίλος της κυβέρνησης και αρχηγός των λαθρεμπόρων και των παραστρατιωτικών.
Δεν είναι τυχαίο που, ενώ οι παραστρατιωτικοί σκοτώνουν τους χωρικούς και τους πολιτικούς και δημοκρατικούς εκπροσώπους, τα αμερικανικά αεροπλάνα, με το πρόσχημα του λαθρεμπορίου ναρκωτικών, καταστρέφουν με τους ψεκασμούς τις σοδειές και αναγκάζουν τους χωρικούς να αφήσουν τα χωριά τους.
Η Ευρωπαϊκή Ένωση, αν πιστεύει πραγματικά σ' αυτά που είναι γραμμένα στις Συνθήκες της και στον πρόσφατο Χάρτη της για τη δικαιοσύνη και τα ανθρώπινα δικαιώματα, πρέπει να υποστηρίξει τις κοινωνικές διεκδικήσεις του κολομβιανού λαού και να αντιτεθεί στο "Σχέδιο Κολομβία" , σχέδιο πολέμου και όχι ειρήνης.
Κύριοι της Ευρωπαϊκής Ένωσης, αν δεν υπάρξει στην Κολομβία πραγματική ανακατανομή των γαιών, οι ίδιες οι ενισχύσεις της Ευρωπαϊκής Ένωσης θα πάνε στις τσέπες των λαθρεμπόρων ναρκωτικών, των γαιοκτημόνων και των πολυεθνικών.
Στη ρίζα αυτού του δράματος βρίσκεται η ανακατανομή των γαιών και η ισονομία της κοινωνικής δικαιοσύνης.
Κύριε Πρόεδρε, όπως υποστήριξαν ήδη πολλοί συνάδελφοι που παρενέβησαν σε απάντηση σ' αυτό το "Σχέδιο Κολομβία" , αυτό το στρατιωτικό σχέδιο των ΗΠΑ, η παρέμβαση της Ευρωπαϊκής Ένωσης πρέπει να είναι αυτόνομη και ανεξάρτητη, πρέπει να ακολουθήσει μια δική της, μη στρατιωτική στρατηγική, πρέπει να προωθήσει και να διασφαλίσει τον σεβασμό των ανθρώπινων δικαιωμάτων, του ανθρωπιστικού δικαίου και των θεμελιωδών ελευθεριών, πέραν του ότι, προπαντός, πρέπει να συμβάλει στη βελτίωση των συνθηκών διαβίωσης των τοπικών πληθυσμών.
Έχουμε καταρτίσει επανειλημμένα, ακόμη και τους περασμένους μήνες, μια σειρά ψηφισμάτων για τα ανθρώπινα δικαιώματα στην Κολομβία, ψηφισμάτων που εγκρίθηκαν σ' αυτή την Αίθουσα.
Ε λοιπόν, θέλω να επωφεληθώ από αυτή τη συζήτηση, για να κάνω μια περαιτέρω καταγγελία: από τις 15 Σεπτεμβρίου 2000, τρεις ιταλοί πολίτες, τεχνικοί μιας επιχείρησης παραγωγής βιομηχανικών μηχανημάτων για προϊόντα ζαχαροπλαστικής, βρίσκονται στα χέρια του εθνικού απελευθερωτικού στρατού· μαζί με αυτούς τους τρεις ιταλούς πολίτες βρίσκονται άλλοι τρεις Ευρωπαίοι, πέρα από τους χιλιάδες Κολομβιανούς.
Όχι μόνο κρατούνται εδώ και τέσσερις μήνες, αλλά δεν καταφέρνουμε να έχουμε καμία επαφή.
Οι ιταλικές αρχές έχουν αφοσιωθεί στο ζήτημα, αλλά υπάρχει ορισμένη απροθυμία, και από πλευράς της κολομβιανής κυβέρνησης, να αντιμετωπισθούν σοβαρά οι διαπραγματεύσεις με τον απελευθερωτικό στρατό για να βρεθεί μια λύση.
Τώρα, εγώ πιστεύω ότι πρέπει να βάλουμε τα ανθρώπινα δικαιώματα στην πρώτη θέση και, συνεπώς, θα ήθελα να επωφεληθώ για να ζητήσω από την Πρόεδρο του Κοινοβουλίου να στείλει στις κολομβιανές αρχές μια επιστολή, για να υπάρξει σεβασμός των ανθρώπινων δικαιωμάτων και για να αφοσιωθεί η κυβέρνηση, δεδομένου ότι βεβαιώνει ότι διαπραγματεύεται με τον απελευθερωτικό στρατό και με τις άλλες δυνάμεις, ώστε, αν επιτευχθεί συμφωνία, η συμφωνία αυτή να περιλαμβάνει οπωσδήποτε την απελευθέρωση, όσο το δυνατόν συντομότερα, όλων των ευρωπαίων και κολομβιανών πολιτών - ευρωπαίων και μη - που έχουν στερηθεί την ελευθερία τους και βρίσκονται στα χέρια των στρατιωτικών.
Κυρία Ghilardotti, σχετικά με την πρότασή σας να σταλεί η επιστολή από την κ. Πρόεδρο του Ευρωπαϊκού Κοινοβουλίου, το Προεδρείο την έλαβε υπόψη και θα ενημερώσει την κ. Πρόεδρο σχετικά με το αίτημά σας.
Κύριε Πρόεδρε, ως βουλευτής του Ευρωπαϊκού Κοινοβουλίου και ως γενικός γραμματέας του κόμματός μου, του Eusko Alkartasuna, και των ανθρώπων που εκπροσωπεί στη Χώρα των Βάσκων, θέλω να δηλώσω την υποστήριξή μου στην ειρηνευτική διαδικασία στην Κολομβία, όμως όχι οποιαδήποτε ειρηνευτική διαδικασία, αλλά εκείνη η οποία, όπως λένε οι ευρωπαϊκές ΜΚΟ που είναι περισσότερο αναμειγμένες στη βοήθεια προς την Κολομβία, εμπνέεται από τον σεβασμό των ανθρωπίνων δικαιωμάτων και από την αναζήτηση μιας πραγματικά αειφόρου ανάπτυξης με κοινωνική ισότητα για αυτή τη χώρα και για όλη την περιοχή.
Η υποστήριξη τερατουργημάτων όπως το Σχέδιο Κολομβία δεν επιλύει τις συγκρούσεις, διότι δεν φτάνει στη ρίζα τους, και επιπλέον μας επιβάλλει την αντίφαση να χρησιμοποιήσουμε πόρους για την ελάφρυνση των επιπτώσεων του ίδιου του σχεδίου.
Ανεξάρτητα από τη βαθιά μου διαφωνία με σχέδια όπως το Σχέδιο Κολομβία, οφείλω να πω ότι είναι απολύτως αντιφατικό κόμματα όπως το ισπανικό Λαϊκό Κόμμα και το ισπανικό Σοσιαλιστικό Κόμμα, τα οποία ήρθαν σήμερα εδώ για να μας παρουσιάσουν ένα αντιτρομοκρατικό μέτωπο που τοποθετείται στους αντίποδες της επίλυσης των συγκρούσεων μέσω διαπραγμάτευσης, να παρουσιάζονται ως υποστηρικτές των αντίθετων θέσεων στη περίπτωση της άλλης πλευράς του Ατλαντικού.
Τελικά, στους ισπανούς γείτονές μας - ή τουλάχιστον σε εκείνους που θέλουν λύσεις για την Κολομβία, αλλά τις αρνούνται στο ευρωπαϊκό έδαφος - θα ταίριαζε η παροιμία "δάσκαλε που δίδασκες και νόμο δεν εκράτεις" .
Κύριε Πρόεδρε, η συζήτηση σήμερα το βράδυ στην Ολομέλεια αντανακλά την εικόνα που κατέστη αντιληπτή ήδη τον περασμένο Σεπτέμβριο, κατά την ακρόαση της Επιτροπής Ανάπτυξης και Συνεργασίας.
Επικρατεί ευρεία συναίνεση για το γεγονός ότι το σχέδιο Κολομβία και αυτή η έντονα στρατιωτική συνιστώσα αποτελούν ένα κίνδυνο για τις ειρηνευτικές διαπραγματεύσεις που έχουν αρχίσει και προκαλούν μια κλιμάκωση της αντιδικίας στην Κολομβία, μετά από περισσότερες από τρεις δεκαετίες εμφυλίου πολέμου, μετά από περισσότερους από 300 000 θανάτους και μετά την ελπίδα ότι, με την ανάληψη των καθηκόντων εκ μέρους του Προέδρου Pastrana, θα ήταν δυνατή η έναρξη του διαλόγου, η επίλυση των προβλημάτων της χώρας και η διευθέτηση της διένεξης.
Σήμερα αναφέρθηκε πολλές φορές ότι το παγκόσμιο πρόβλημα των ναρκωτικών πρέπει να αντιμετωπισθεί και να επιλυθεί στην πηγή.
Συμφωνώ βέβαια με την άποψη αυτή, αλλά το πρόβλημα της διένεξης στην Κολομβία πρέπει και αυτό να επιλυθεί στην πηγή η Ευρώπη δεν πρέπει να διαπράξει το ίδιο σφάλμα με τις ΗΠΑ, δηλαδή να πιστέψει ότι το λαθρεμπόριο ναρκωτικών αποτελεί την πηγή της αυξανόμενης βίας και της διένεξης, και ταυτόχρονα να εθελοτυφλεί όσον αφορά το άδικο κοινωνικό και το δύσκολο πολιτικό σύστημα της Κολομβίας.
Κύριε Επίτροπε, κύριε εκπρόσωπε του Συμβουλίου, τον προηγούμενο Σεπτέμβριο, το Κοινοβούλιο κάλεσε την Ένωση να χαράξει μια ανεξάρτητη στρατηγική για την εκρίζωση των ναρκωτικών.
Ένα μήνα μετά, τον Οκτώβριο, το Συμβούλιο δήλωσε ότι η Ένωση υποστηρίζει τις προσπάθειες για ειρήνη και ότι επιθυμεί επίσης να παρακολουθήσει τις διαπραγματεύσεις.
Ό,τι ακούσαμε σήμερα από εσάς είναι πολύ ενθαρρυντικό.
Πιστεύω ότι η Ένωση πρέπει να εξακολουθήσει να προσανατολίζεται προς την κατεύθυνση αυτή.
Η άποψη, σύμφωνα με την οποία, η διευθέτηση της διένεξης στην Κολομβία είναι δυνατή με τη χρησιμοποίηση στρατιωτικών μέσων για την καταπολέμηση του λαθρεμπορίου ναρκωτικών ενώ λησμονούνται, ταυτόχρονα, τα κοινωνικά και πολιτικά προβλήματα αυτής της χώρας, είναι μια φάρσα και μια εξαπάτηση του λαού, ο οποίος αναμένει ήδη από πάρα πολύ καιρό την επίτευξη ειρήνης και σταθερότητας στη χώρα του!
Κύριε Πρόεδρε, αγαπητοί συνάδελφοι, πόσο συχνά καταδικάσαμε σε αυτό το Κοινοβούλιο τους φόνους και τον πόλεμο στην Κολομβία;
Πόσο συχνά υιοθετήσαμε σχετικά ψηφίσματα;
Γι' αυτό και χαίρομαι πολύ διότι το Συμβούλιο και η Επιτροπή μας έδωσαν σήμερα εξηγήσεις με τέτοιο τρόπο και τέτοια σαφήνεια!
Αλλά όποιος πιστεύει ότι αυτό το σχέδιο Κολομβία - που διαπραγματεύθηκαν οι ΗΠΑ με τον Παστράνα, κύριε Salafranca Sαnchez-Neyra - αποτελεί ένα περαιτέρω βήμα προς την ειρήνη, πρέπει να σκεφτεί περαιτέρω, διότι αυτό το σχέδιο θα οξύνει τον πόλεμο και θα επεκτείνει τις πολεμικές συγκρούσεις σε γειτονικές περιφέρειες, σε άλλα κράτη.
Δεν μπορώ να θυμηθώ τον Πρόεδρο της Βραζιλίας, Cardoso, να συμφωνεί με το σχέδιο αυτό ή να το αποδέχεται με ενθουσιασμό.
Στην προκειμένη περίπτωση, ο ρόλος της Ευρωπαϊκής Ένωσης πρέπει να είναι, αφενός, να εξακολουθήσει να υποστηρίζει και να προωθεί την ειρηνευτική διαδικασία, και, αφετέρου, να παροτρύνει την Κολομβία να εγκαθιδρύσει ένα κράτος δικαίου, επειδή αυτό είναι ανύπαρκτο!
Δεν έχει επιτευχθεί μια πραγματική κατανομή εξουσιών και υπάρχει διαφθορά, όπως γνωρίζουμε: η αποστολή της Ευρωπαϊκής Ένωσης - και σας είμαι ευγνώμων για τα λόγια αυτά - δεν είναι να ρίξει λάδι στη φωτιά, αλλά να διαδραματίσει ένα θετικό και ενεργό ρόλο κατά την ειρηνευτική διαδικασία.
Αυτό είναι επίσης το καθήκον μας!
Κύριε Πρόεδρε, βάσει του άρθρου 122 του Κανονισμού και λόγω προσωπικών νύξεων, θα ήθελα να απαντήσω στις παρατηρήσεις που διατύπωσαν ο κ. Kreissl-Dφrfler και ο κ. Howitt.
Πιστεύω ότι εκφράστηκα με απόλυτη σαφήνεια, μολονότι είμαι άνθρωπος που προσπαθεί πάντα να υπερασπίσει τις ιδέες του με τη μέγιστη ευπρέπεια και τον μέγιστο σεβασμό για τους συναδέλφους, φροντίζοντας πάντα να μην υπεισέρχομαι σε προσωπικές αναφορές.
Θα ήθελα να μου πείτε σε ποιο σημείο της παρέμβασής μου, και σας προσκαλώ να το κάνετε, κύριε Kreissl-Dφrfler, υποστήριξα εγώ τη στρατιωτική πτυχή του Σχεδίου Κολομβία.
Δεν το έκανα σε καμιά περίπτωση και θέλω να πω ξεκάθαρα ότι καταδικάζω - και, όπως είπε η κ. Ferrer, την καταδικάζει και η πολιτική μου ομάδα - τη στρατιωτική πτυχή αυτού του σχεδίου.
Στον κ. Howitt θέλω να πω ότι επιβεβαιώνω απόλυτα την πεποίθηση και τη δήλωσή μου ότι ο Πρόεδρος Παστράνα ενέργησε πραγματικά με καλή θέληση.
Αν εσείς θεωρείτε ότι ενέργησε κακοπροαίρετα, θα μπορούσατε να το είχατε δηλώσει ξεκάθαρα με την ευκαιρία της εμφάνισής σας στη Ολομέλεια του Ευρωπαϊκού Κοινοβουλίου.
.
(EN) Χρειάζεται μόνον να απαντήσω σε μερικές από τις ομιλίες.
Στον κ. Howitt θα ήθελα να πω, αναφερόμενος σε μια δήλωση στον Τύπο πριν από 6 μήνες, ότι η θέση της Επιτροπής είναι αυτή την οποία παρουσίασα απόψε.
Έχουμε το δικό μας σχέδιο.
Έχουμε την δική μας φιλοσοφία και θα συνεργαστούμε με όλα τα μέρη για να ενισχύσουμε τον ρόλο της ειρήνης.
Δεν χρειάζεται να συνδεθούμε με το Σχέδιο Κολομβία.
Αυτό το οποίο κάνουμε δεν αποτελεί μέρος του σχεδίου.
Στην κ. Sauquillo θα ήθελα να διευκρινίσω τι αφορά ο προγραμματισμός σε μια ενδεικτική βάση και πώς ελπίζουμε να μπορέσουμε να δαπανήσουμε τα 105 εκατομμύρια ευρώ της Επιτροπής: 40 εκατομμύρια ευρώ σε σχέδια στην σφαίρα της κοινωνικής και οικονομικής ανάπτυξης και στην καταπολέμηση της φτώχιας.
Αυτό περιλαμβάνει μια σειρά αποκεντρωμένων πρωτοβουλιών στους τομείς της ειρήνης, της παιδείας, της ανάπτυξης της αγροτικής και παραδοσιακής παραγωγής, και της παράκτιας αλιείας.
30 εκατομμύρια ευρώ θα διατεθούν για την στήριξη της ανάπτυξης εναλλακτικών καλλιεργειών, 25 εκατομμύρια ευρώ για την ενίσχυση της διοικητικής και δικαστικής μεταρρύθμισης και 10 εκατομμύρια ευρώ σε δράσεις για την ενίσχυση της προώθησης και προάσπισης των ανθρωπίνων δικαιωμάτων.
Πάνω και πέρα από αυτά, εξετάζουμε το ενδεχόμενο να χορηγήσουμε κονδύλια περίπου 10 εκατομμυρίων ευρώ ανά έτος, μέρος των οποίων αναμένεται ότι θα διατεθεί σε δραστηριότητες της ECHO.
Ανέφερα τα εκτοπισθέντα άτομα των οποίων οι αριθμοί συνεχίζουν να αυξάνουν, έτσι έχουμε μια σαφή δέσμευση ότι θα συνεχιστεί η παρουσία της ECHO εκεί.
Αναμένουμε να παραμείνουμε στο επίπεδο που ήμασταν τα τελευταία χρόνια όσον αφορά τη συγχρηματοδοτήσει των ΜΚΟ, δηλαδή σε ένα επίπεδο 2,4 εκατομμυρίων ευρώ· θα μπορούσε να είναι λίγο περισσότερο ή λίγο λιγότερο από αυτό.
Έχουμε δραστηριότητες που ανέρχονται σε 1,3 εκατομμύρια ευρώ τα τελευταία χρόνια, σχετικά με προγράμματα προστασίας του περιβάλλοντος και των τροπικών δασών.
Πολλές από αυτές τις δραστηριότητες θα διεξαχθούν σε συνεργασία με ή μέσω των διαφόρων ΜΚΟ.
Είναι ουσιώδες για μας να το πράξουμε αυτό, αν είναι δυνατόν, με τους κολομβιανούς ΜΚΟ και θα ρωτήσω τους ευρωπαϊκούς ΜΚΟ αν δεσμεύονται σε αυτά τα έργα να βρουν εταίρους στην Κολομβία όπως σε άλλες περιπτώσεις και να δημιουργήσουν εταιρικές σχέσεις.
Αυτό θα ενισχύσει όντως το μήνυμα το οποίο θέλουμε να μεταδώσουμε.
Ορισμένες άλλες δραστηριότητες προσπαθούν να παρακινήσουν την κυβέρνηση να κάνει αυτό που νομίζουμε ότι πρέπει: να επικεντρωθεί στην φτώχια, να λάβει πιο σοβαρά υπόψη τις κοινωνικές πτυχές των συγκρούσεων αυτών.
Εδώ η κυβέρνηση της Κολομβίας είναι ο εταίρος που χρειαζόμαστε στις προσπάθειές μας να διαμορφώσουμε μια ειρηνική ανάπτυξη εκεί.
Δεν είναι απλά θέμα του κατά πόσον χρησιμοποιούμε ή όχι τους ΜΚΟ.
Αυτό θα εξαρτηθεί πάρα πολύ από το αντικείμενο και τη δραστηριότητα ανάλογα με την περίπτωση.
Αλλά ο μόνος τρόπος για να δοθεί ώθηση στη μεταμόρφωση και την ενίσχυση μιας ειρηνικής κοινωνίας των πολιτών, η οποία αποτελεί μέρος και στοιχείο της λύσης, είναι η πιο δραστήρια συμμετοχή των ΜΚΟ.
Ευχαριστώ πολύ, Επίτροπε Nielson.
Σας ανακοινώνω ότι έχω λάβει τις ακόλουθες προτάσεις ψηφίσματος, βάσει του άρθρου 40, της παραγράφου 5 του Κανονισμού:
Miranda, εξ ονόματος της Επιτροπής Ανάπτυξης και Συνεργασίας, σχετικά με το "Σχέδιο Κολομβία" και την υποστήριξη της ειρηνευτικής διαδικασίας στην Κολομβία (B5-0087/2001);
Josι Ignacio Salafranca Sαnchez-Neyra και Concepciσ Ferrer, εξ ονόματος της Ομάδας ΕΛΚ, σχετικά με την υποστήριξη της ειρηνευτικής διαδικασίας στην Κολομβία (B5-0088/2001).
Κύριε Πρόεδρε, θα ήθελα να ζητήσω να διασαφηνιστούν δύο θέματα.
Πρώτον, αν είναι κανονική και σύμφωνη με τον κανονισμό η υποβολή πρότασης ψηφίσματος εναλλακτικής σε πρόταση ψηφίσματος που έχει υποβληθεί από μία επιτροπή;
Πρόκειται για ένα θέμα που θα ήθελα να μου εξηγηθεί.
Δεύτερον, θα ήθελα να ρωτήσω αν αυτή η δεύτερη πρόταση ψηφίσματος διατηρείται ή αποσύρεται.
Θα ήθελα σαφή ενημέρωση επί τούτου.
Κύριε Miranda, βάσει της δικαιοδοσίας αυτού του Σώματος, σύμφωνα με την έκφραση, είναι δυνατόν να υπάρχουν εναλλακτικές προτάσεις σε προτάσεις μίας επιτροπής, δεν υπάρχει τίποτε αντίθετο στις συνήθειες ή στις πράξεις μας, και τα δικαιώματα πρωτοβουλίας των πολιτικών ομάδων είναι δικαιώματα αναμφισβήτητα· από την άλλη, όσον αφορά το άλλο θέμα, δεν μπορώ να σας απαντήσω αυτήν τη στιγμή, αλλά σύμφωνα με τις πληροφορίες που διαθέτει το Προεδρείο δεν αποσύρθηκε τίποτα.
Κύριε Πρόεδρε, για να απαντήσω στην ερώτηση του .
Miranda, θα ήθελα να του πω ότι η πολιτική μου ομάδα σκέπτεται πράγματι να αποσύρει αυτή την πρόταση, για να μπορέσει να συμπαραταχθεί με την τροποποιημένη πρόταση της Επιτροπής Ανάπτυξης.
Ευχαριστώ πολύ, κύριε Salafranca, για την διευκρίνιση.
Κύριε Πρόεδρε, σημειώσατε παρακαλώ: απ' ότι αντιλαμβάνομαι, μετά από μια προσεκτική διαδικασία διαπραγμάτευσης ανάμεσα στο ΕΣΚ και το ΕΛΚ, το ΕΛΚ θα αποσύρει το ψήφισμά του.
Αν υπάρξει κάποια αλλαγή ως προς αυτό, το Κοινοβούλιο πρέπει να ενημερωθεί έγκαιρα μέχρι αύριο.
Δεύτερον, για να είμαστε απολύτως ξεκάθαροι και να μην παρατείνουμε τη συζήτηση σε κανένα σημείο δεν υπαινίχθηκα ότι ο κ. Salafranca κατηγόρησε τον Πρόεδρο Pastrana για κακές προθέσεις.
Αλλά στις προσπάθειές του να περιορίσει τις επικρίσεις της κολομβιανής κυβέρνησης, νομίζω ότι πιστεύει πως εμείς πιστεύουμε ότι ο Πρόεδρος Παστράνα έχει κακές προθέσεις.
Δεν υπονοούμε κάτι τέτοιο.
Έχει καλές προθέσεις αλλά η κυβέρνησή του δεν κατόρθωσε να τηρήσει τις υποσχέσεις και να φέρει αποτελέσματα.
Κύριε Howitt, δεν θα αρχίσω εκ νέου τη συζήτηση σχετικά με αυτό το ζήτημα.
Η συζήτηση έληξε.
Η ψηφοφορία θα διεξαχθεί αύριο, στις 11:00.
(Η συνεδρίαση διακόπτεται στις 20:45, και συνεχίζεται στις 21:00)
Σιδηροδρομικές μεταφορές
Η ημερήσια διάταξη προβλέπει κοινή συζήτηση των ακόλουθων εκθέσεων:
(A5-0013/2001) του κ. Jarzembowski, σχετικά με το εγκριθέν από την επιτροπή συνδιαλλαγής κοινό σχέδιο οδηγίας του Ευρωπαϊκού Κοινοβουλίου και του Συμβουλίου που τροποποιεί την οδηγία του Συμβουλίου 91/440/ΕΟΚ σχετικά με την ανάπτυξη των κοινοτικών σιδηροδρόμων (C5­0643/2000 - 1998/0265(COD))
(Α5-0014/2001) του κ. Swoboda, εξ ονόματος της αντιπροσωπείας του Κοινοβουλίου στην επιτροπή συνδιαλλαγής, σχετικά με το εγκριθέν από την επιτροπή συνδιαλλαγής κοινό σχέδιο οδηγίας του Ευρωπαϊκού Κοινοβουλίου και του Συμβουλίου για την τροποποίηση της οδηγίας 95/18/ΕΚ που αφορά την παροχή αδειών σε σιδηροδρομικές επιχειρήσεις [C5­0644/2000 - 1998/0266(COD)] και σχετικά με το εγκριθέν από την επιτροπή συνδιαλλαγής κοινό σχέδιο οδηγίας του Ευρωπαϊκού Κοινοβουλίου και του Συμβουλίου που αφορά την κατανομή της χωρητικότητας των σιδηροδρομικών υποδομών, τις χρεώσεις για τη χρήση της σιδηροδρομικής υποδομής και την πιστοποίηση ασφαλείας [C5­0645/2000 - 1998/0267(COD)].
.
(DE) Κύριε Πρόεδρε, αγαπητοί, λιγοστοί συνάδελφοι, μετά από σκληρές αλλά δίκαιες διαπραγματεύσεις μεταξύ της γαλλικής Προεδρίας του Συμβουλίου και εκπροσώπων του Ευρωπαϊκού Κοινοβουλίου, επιτύχαμε τελικά εμείς - το Κοινοβούλιο - κατά τις βραδινές ώρες της 22ας Νοεμβρίου και στο πλαίσιο της διαδικασίας συνδιαλλαγής σχετικά με τις τρεις βασικές οδηγίες για την ελευθέρωση των σιδηροδρόμων - συγκεκριμένα την περαιτέρω ανάπτυξη των σιδηροδρόμων, την παροχή αδειών σε σιδηροδρομικές επιχειρήσεις και την κατανομή της μεταφορικής ικανότητας των σιδηροδρομικών υποδομών - σαφείς προόδους προς την περαιτέρω ελευθέρωση του τομέα των σιδηροδρομικών μεταφορών.
Θα τις συνοψίσω σε τρία σημεία, και σας καλωσορίζω, αγαπητή κυρία Αντιπρόεδρε!
Τρία είναι τα σημεία που πείσαμε το Συμβούλιο να αποδεχθεί.
Πρώτον, για τις διασυνοριακές σιδηροδρομικές μεταφορές εμπορευμάτων αποφασίστηκε το οριστικό άνοιγμα όλων των εθνικών σιδηροδρομικών δικτύων από το 2008 το αργότερο.
Έτσι, επιτύχαμε όπως όλα τα κράτη μέλη ανοίξουν, από το έτος αυτό και στο εξής, όχι μόνο τις γραμμές του αποκαλούμενου νέου Διευρωπαϊκού Δικτύου Σιδηροδρομικών Εμπορευματικών Μεταφορών, αλλά ολόκληρο το δίκτυό τους στις σιδηροδρομικές επιχειρήσεις των άλλων κρατών μελών της ΕΕ.
Δεύτερον, η ρήτρα εξαίρεσης που θα επέτρεπε στα κράτη μέλη - και η οποία είχε αρχικά τεθεί από την Αυστρία - να απαλλάσσονται από τα αυστηρά ευρωπαϊκά πρότυπα όσον αφορά τους εκάστοτε εθνικούς ρυθμιστικούς φορείς, απαλείφθηκε.
Κατά τη γνώμη μου, έτσι επιτεύχθηκε σε όλα τα κράτη μέλη ο στόχος που επιδιωκόταν: δηλαδή, να μην αποφασίζουν οι εθνικές σιδηροδρομικές επιχειρήσεις ή οι συνδεδεμένοι οργανισμοί για τη χορήγηση αδειών στις σιδηροδρομικές επιχειρήσεις, την κατανομή των δρομολογίων και τα τέλη χρήσης, αλλά πράγματι ανεξάρτητοι φορείς.
Οι δύο λοιπόν βασικές συνιστώσες είναι οι εξής: πρόσβαση σε όλα τα δίκτυα όσον αφορά τις διασυνοριακές μεταφορές και σύσταση μιας ανεξάρτητης ρυθμιστικής αρχής σε όλα τα κράτη μέλη για τη διασφάλιση θεμιτού ανταγωνισμού.
Θα ήθελα στη συνέχεια να αναφερθώ εν συντομία στην έκθεση του συναδέλφου μου: το τρίτο βασικό επίτευγμα είναι, κατά τη γνώμη μου, ότι συμπεριλάβαμε, δυνάμει μιας νέας διάταξης, το μακροπρόθεσμο στόχο της ανάληψης του κόστους για τη χρήση των σιδηροδρομικών υποδομών από τους χρήστες.
Έτσι επιτύχαμε μια αύξηση των τελών χρήσης μακροπρόθεσμα με σκοπό την κάλυψη του κόστους, ώστε τα έξοδα για την κατασκευή, τη συντήρηση και την επέκταση των δικτύων να αναλαμβάνονται από τους χρήστες και όχι μονίμως από τους φορολογούμενους.
Πιστεύω ότι θα χρειαστούμε ένα διαχωρισμό μεταξύ του δικτύου και της διαχείρισης για πολύ καιρό.
Σε κάθε περίπτωση, το δίκτυο πρέπει να συντηρείται από τους χρήστες.
Για το λόγο αυτό, χρειαζόμαστε το μακροπρόθεσμο στόχο της κάλυψης του κόστους βάσει των τελών χρήσης.
Πιστεύω ότι με τα τρία αυτά σημαντικά μέτρα ανοίγουμε πλέον τις άκαμπτες εθνικές σιδηροδρομικές υποδομές και παρέχουμε νέες δυνατότητες για τον ανταγωνισμό μεταξύ των σιδηροδρομικών επιχειρήσεων.
Το Ευρωπαϊκό Κοινοβούλιο αγωνίστηκε για την επίτευξη του στόχου αυτού σε συνεργασία με την Επιτροπή.
Στην αρχή, η Επιτροπή δεν είχε εκδηλώσει έντονο ενθουσιασμό αλλά στο τέλος αγωνίστηκε με εμάς για να επιτύχουμε την ελευθέρωση αυτή γι' αυτό θα ήθελα να ευχαριστήσω ιδιαιτέρως την κ. Αντιπρόεδρο για τη συνεργασία της κατά τη διαδικασία συνδιαλλαγής.
Θεωρώ ότι το Ευρωπαϊκό Κοινοβούλιο θέσπισε από κοινού με το Συμβούλιο και την Επιτροπή τις γενικές προϋποθέσεις για έναν ελκυστικό σιδηροδρομικό τομέα που θα προσφέρει μελλοντικά περισσότερες, φιλικές προς τον πελάτη διασυνοριακές υπηρεσίες εμπορευματικών μεταφορών.
Θέλουμε βεβαίως μέσω του ανταγωνισμού να εκσυγχρονίσουμε το σιδηροδρομικό τομέα, έτσι ώστε να μετατοπιστεί τελικά η μεταφορά εμπορευμάτων από το οδικό στο σιδηροδρομικό δίκτυο, διότι, για περιβαλλοντικούς λόγους, είναι εξαιρετικά σημαντικό όσον αφορά τις εμπορευματικές μεταφορές μεγάλων αποστάσεων να χρησιμοποιείται ο σιδηρόδρομος και όχι τα οδικά μέσα.
Επιτρέψτε μου μια παρεμβολή: η διαδικασία συνδιαλλαγής κατέδειξε εκ νέου τη σημασία της διαδικασίας συναπόφασης που άρχισε να εφαρμόζεται στον τομέα των μεταφορών μόνο μετά την υπογραφή της Συνθήκης του Αμστερνταμ.
Η διαδικασία συναπόφασης είναι εκείνη που μας επέτρεψε να κάμψουμε τη θέση του Συμβουλίου.
Θυμηθείτε: η γαλλική Προεδρία του Συμβουλίου είχε πιστέψει, μετά την πρώτη ανάγνωση της κοινής θέσης του Συμβουλίου, ότι οι διαπραγματεύσεις είχαν ολοκληρωθεί και ότι έπρεπε να την αποδεχτούμε.
Όμως, εμείς κατορθώσαμε να επαναρχίσουμε τη συζήτηση, βάσει μιας δίκαιης διαδικασίας συνδιαλλαγής, και επιτύχαμε την εσωτερική αγορά για τις διασυνοριακές μεταφορές εμπορευμάτων τουλάχιστον, από το 2008 το αργότερο.
Επιτρέψτε μου να στραφώ λίγο στο μέλλον.
Δεν αρκεί να θεσπίζουμε νόμους, οδηγίες και κανονισμούς, ούτε και να επιτυγχάνουμε την ενσωμάτωση των τελευταίων στο εθνικό δίκαιο.
Η ομάδα μου καλεί τις υφιστάμενες σιδηροδρομικές επιχειρήσεις - και βλέπω ότι μια από αυτές εκπροσωπείται στο ακροατήριο, πράγμα για το οποίο εκφράζω τις ευχαριστίες μου - να λάβουν ήδη από τώρα τα απαραίτητα μέτρα ώστε, όταν τα κράτη μέλη θα πρέπει να υιοθετήσουν, το 2003, το ευρωπαϊκό δίκαιο που θεσπίζουμε σήμερα, να μπορούν να εφαρμόσουν τις νέες διατάξεις.
Έτσι, για παράδειγμα, οι Γερμανικοί Σιδηρόδρομοι θα μπορούσαν να αξιοποιήσουν, π.χ. μαζί με τον ολλανδικό ή άλλους σιδηροδρομικούς οργανισμούς, τη δυνατότητα της διασυνοριακής μεταφοράς εμπορευμάτων.
Πιστεύω ότι, στον τομέα αυτό, οι παραδοσιακοί σιδηρόδρομοι καλούνται πραγματικά τώρα να επιβάλουν το άνοιγμα της αγοράς που επιτύχαμε.
Αν όμως οι παραδοσιακοί σιδηρόδρομοι δεν εκμεταλλευτούν τις νέες ευκαιρίες που προσφέρει η ελευθέρωση, τότε ορισμένες βιομηχανικές επιχειρήσεις θα εξετάσουν το ενδεχόμενο να πραγματοποιήσουν οι ίδιες εμπορικές δοσοληψίες με μικρές σιδηροδρομικές επιχειρήσεις και να χρησιμοποιήσουν το ευρωπαϊκό δίκαιο.
Θα έχουν το δικαίωμα αυτό.
Στη Γερμανία υπάρχουν 180 αναγνωρισμένες σιδηροδρομικές επιχειρήσεις στις οποίες έχει επιτραπεί να δραστηριοποιούνται στους τομείς που επιθυμούν, έστω και αν μέχρι σήμερα διαδραμάτιζαν ένα ρόλο μόνο σε περιφερειακή βάση.
Πιστεύω λοιπόν ότι όλοι εμείς οι ενδιαφερόμενοι πρέπει να προτρέψουμε τις σιδηροδρομικές επιχειρήσεις και τους οικονομικούς παράγοντες να λάβουν τώρα τα απαραίτητα μέτρα, να επωφεληθούν από τον ανταγωνισμό και να μετατοπίσουν τη μεταφορά εμπορευμάτων από το οδικό στο σιδηροδρομικό δίκτυο!
.
(DE) Κύριε Πρόεδρε, κυρία Επίτροπε, αγαπητοί συνάδελφοι, ναι, ήταν ένα δύσκολο έργο, το οποίο όμως είχε αίσιο τέλος.
Για κάθε έργο υπάρχουν βοηθοί.
Ορισμένες φορές υπάρχουν και αυτοί που παρεμποδίζουν την υλοποίησή του αλλά, στην προκειμένη περίπτωση, θέλω να αναφέρω μόνο όσους βοήθησαν και ιδίως την κ. de Palacio, η οποία, ως Επίτροπος υπεύθυνη για τις μεταφορές, μας υποστήριξε έντονα κατά την αναζήτηση μιας ικανοποιητικής λύσης.
Θέλω να το τονίσω και αναγνωρίσω αυτό ρητώς, διότι η κ. de Palacio επιτέλεσε ένα εξαιρετικό έργο!
Και ο γάλλος Υπουργός Μεταφορών, ο οποίος ίσως στην αρχή προσπάθησε λίγο να μας πτοήσει, χωρίς να το κατορθώσει, επέτυχε τελικά έναν πολύ καλό συμβιβασμό μαζί μας.
Θέλω επίσης να ευχαριστήσω ιδιαίτερα τον Αντιπρόεδρο Imbeni που διηύθυνε την αντιπροσωπεία του Κοινοβουλίου με σύνεση και ακρίβεια, καθώς και τον πρόεδρο της κοινοβουλευτικής επιτροπής μας, κ. Xατζηδάκη, ο οποίος μας υποστήριξε με λόγια και πράξεις, και με την εμπιστοσύνη που έδειξε στους εισηγητές.
Αναφέρω επίσης ότι ήταν ένα δύσκολο έργο διότι χρειάστηκε πολύ χρόνο, περισσότερο από ό,τι θα έπρεπε.
Αλλά επειδή φημολογείται συνεχώς ότι το Κοινοβούλιο είναι τόσο αργό και διστακτικό και ότι χρειαζόμαστε ταχύτατες και άλλες διαδικασίες, θέλω να τονίσω ότι ολοκληρώσαμε την πρώτη ανάγνωση στις 10.3.1999 αλλά λάβαμε την κοινή θέση μόνο στις 13 Απριλίου 2000, δηλαδή περισσότερο από ένα χρόνο αργότερα, παρά τις πιέσεις που ασκήσαμε στις κοινοβουλευτικές επιτροπές ο συνάδελφος Jarzembowski και εγώ ο ίδιος.
Στη συνέχεια, επεξεργαστήκαμε την κοινή θέση, στις 5 Ιουλίου, με εξίσου ταχείς ρυθμούς, και αποφασίσαμε τις αντίστοιχες τροπολογίες την ίδια ημέρα.
Το Συμβούλιο χρειάστηκε και πάλι πολύ χρόνο για να εκφράσει τη γνώμη του.
Θέλω να υπογραμμίσω ότι το Κοινοβούλιο εργάζεται με ταχύτητα όταν χρειάζεται, ιδίως όταν η συνεργασία είναι τόσο καλή όσο εκείνη που είχα με το συνάδελφο Jarzembowski.
Το Συμβούλιο είναι εκείνο που έχει πάντοτε μεγάλες δυσκολίες για να καταλήξει σε μια κοινή θέση.
Τώρα, τι περιλαμβάνει αυτή η "σιδηροδρομική δέσμη" ;
Πιστεύω ότι πραγματοποιήθηκαν πολύ σημαντικά βήματα: πρόκειται, συγκεκριμένα, για αυτά καθαυτά τα μέτρα που θεσπίστηκαν, αλλά και για τις μελλοντικές προοπτικές που συνδέονται με αυτά.
Πρώτον, επιτεύχθηκε αυτό που εγώ αποκαλώ ελευθέρωση "επί μέτρω" , δηλαδή μια ελευθέρωση που δεν καλύπτει απλά πολλούς τομείς, που δεν υπερβαίνει μόνο τα όρια που συνιστούσαν λογικοί και συνετοί εμπειρογνώμονες, αλλά που είναι προσανατολισμένη και σε συγκεκριμένους στόχους.
Και εγώ, αγαπητέ κύριε Jarzembowski και ορισμένοι άλλοι συνάδελφοι, ανέμενα περισσότερα.
Μπορούσαμε να είχαμε επιδείξει μεγαλύτερη τόλμη.
Δεν πειράζει όμως πραγματοποιήθηκαν τα πρώτα βήματα, τα οποία πρέπει επίσης να υλοποιηθούν, διότι είμαι και εγώ της άποψης ότι οι διατάξεις που περιλαμβάνονται στο κείμενο μπορούν, θα έπρεπε και επιβάλλεται να εφαρμοσθούν νωρίτερα καθώς αυτό που συμφωνήθηκε αποτελεί και για εμένα το ελάχιστο όριο.
Δεύτερον, όσον αφορά τη διάρθρωση του κόστους, σωστά είπαμε ότι, βραχυπρόθεσμα - ακολουθήσαμε εδώ το παράδειγμα της Επιτροπής - είναι δυνατό να απαιτείται μόνο το οριακό κόστος, δηλαδή το κόστος μιας πρόσθετης αμαξοστοιχίας σε μια ορισμένη γραμμή.
Μακροπρόθεσμα όμως, στόχος πρέπει να είναι η κάλυψη του συνολικού κόστους.
Ωστόσο, η κάλυψη του κόστους μπορεί να επιτευχθεί όχι μόνο στις σιδηροδρομικές αλλά και στις οδικές μεταφορές.
Επομένως, το περιβαλλοντικό κόστος πρέπει να ληφθεί και αυτό δεόντως υπόψη το κόστος αυτό - ο κ. Jarzembowski δεν το πιστεύει ακόμη εντελώς αλλά κατά το ήμισυ έχει πειστεί - είναι οπωσδήποτε σαφώς υψηλότερο στον οδικό από ό,τι στο σιδηροδρομικό τομέα.
Τρίτον, δεν καταργήσαμε την εξαίρεση που προβλέπεται για ορισμένα κράτη μέλη.
Αυτό είναι δυσάρεστο αλλά μπορούμε να το ανεχτούμε.
Πιστεύω ότι ο χρόνος επουλώνει επίσης τις πληγές.
Επιπλέον, κατόρθωσα - και ευχαριστώ για την υποστήριξη - να συμπεριλάβω ή να συμπεριλάβω εκ νέου μια βασική αρχή, δηλαδή, εντός ορίων και όταν είναι δικαιολογημένο, να είναι δυνατό να δίδεται προτεραιότητα στις υπηρεσίες κοινής ωφελείας, χωρίς βέβαια να παρεμποδίζεται το σημαντικότερο μέρος της μεταφοράς, δηλαδή οι μεταφορές για οικονομικούς λόγους και οι μεταφορές εμπορευμάτων οι τελευταίες, συγκεκριμένα, αποτελούν το σημαντικότερο μέρος, στο μέτρο που επιθυμούμε ιδιαίτερα να τις μετατοπίσουμε από τον οδικό προς το σιδηροδρομικό κλάδο.
Επιτύχαμε επίσης τον καθορισμό της διάρκειας των συμβάσεων-πλαίσιο, που ενδέχεται να συνάπτουν οι σιδηροδρομικές επιχειρήσεις για τη χρήση της υποδομής, κατά τρόπο ώστε και οι επενδύσεις που είναι απαραίτητο να πραγματοποιηθούν, να είναι πραγματικά προσοδοφόρες και να υλοποιούνται.
Σε γενικές γραμμές, πιστεύω ότι πρόκειται για μια αποτελεσματική δέσμη που περιλαμβάνει χρήσιμες διατάξεις.
Μετά τις ψηφοφορίες αύριο, θα μπορούσαμε να επιστρέψουμε ικανοποιημένοι στη χώρα μας, διότι εκπληρώσαμε όλοι το καθήκον μας.
Όμως η πραγματικότητα είναι διαφορετική.
Δύο πράγματα έχουν μεγάλη σημασία.
Πρώτον, η κ. Επίτροπος μας βοήθησε επίσης στο μέτρο που μας γνωστοποίησε με απόλυτη σαφήνεια ότι η Επιτροπή θα προτείνει περαιτέρω συνέργειες.
Όπως είπα, ελπίζω και εγώ ότι τα βήματα αυτά θα προβλεφθούν "επί μέτρω" και θα αντιστοιχούν σε συγκεκριμένους στόχους πάντως η ανακοίνωση αυτή είναι σημαντική.
Το δεύτερο εξίσου σημαντικό σημείο είναι το εξής: ανέφερα ήδη ότι πρέπει να καθιερώσουμε σταδιακά ένα σύστημα εσωτερικής απεικόνισης των εξωτερικών συντελεστών κόστους.
Αυτό σημαίνει ότι πρέπει να λαμβάνεται υπόψη παράλληλα για τις οδικές και τις σιδηροδρομικές μεταφορές.
Έτσι η στρέβλωση που εξακολουθεί να υπάρχει με τη μορφή μιας άδικης μεταχείρισης του σιδηροδρομικού έναντι του οδικού κλάδου, θα εξαλειφθεί εν μέρει.
Δεν θα υπάρξουν δραματικές μεταβολές από τη μια μέρα στην άλλη.
Επομένως, οι μεταφορικές επιχειρήσεις δεν χρειάζεται να φοβούνται καθόλου.
Όμως ο σιδηροδρομικός κλάδος πρέπει να γνωρίσει σταδιακά μια δίκαιη μεταχείριση και, εμμέσως, μια τόνωση ως αποτέλεσμα, η οποία δεν αποτελεί στην πραγματικότητα παρά αποκατάσταση της δικαιοσύνης.
Εξίσου σημαντικό είναι όμως και το ζήτημα του εργατικού δικαίου και του χρόνου εργασίας.
Και οι τομείς αυτοί υφίστανται άδικη μεταχείριση.
Η κ. Επίτροπος υποσχέθηκε και το Συμβούλιο ήδη αποφάσισε καταρχήν ότι θα μας βοηθήσουν και στα ζητήματα αυτά, ώστε να τεθεί ένα τέρμα στην αθέμιτη μείωση των κομίστρων και των τιμών στα κράτη μέλη της Ευρωπαϊκής Ένωσης - η επιχείρηση Willi Betz επιδίδεται πολύ συχνά σε τέτοιες πρακτικές.
Έτσι θα καθιερωθεί ένα πιο δίκαιο σύστημα, διότι, και στους τομείς αυτούς, ο σιδηρόδρομος βρίσκεται σε μειονεκτική θέση έναντι των νομικών αλλά ιδίως των πραγματικών σχέσεων που επικρατούν στον οδικό κλάδο.
Βεβαίως, πρέπει να πραγματοποιηθούν επενδύσεις στους σιδηροδρόμους.
Δεν αρκεί να λέμε ότι τώρα διαθέτουμε ένα εξαιρετικό σύστημα αλλά να μην επενδύουμε σε αυτό.
Οι επενδύσεις αυτές είναι απαραίτητες.
Το αναφέρω αυτό ιδίως λόγω της άμεσης προοπτικής της διεύρυνσης.
Αν η διεύρυνση συνδεθεί με ένα πρόσθετο, μεγάλο αριθμό φορτηγών στις οδικές αρτηρίες μας, τότε θα αντιμετωπίσει αντίσταση.
Αν η διεύρυνση συνδεθεί με λίγο πιο θεμιτές και επομένως πιο φιλικές προς το περιβάλλον μεταφορές, τότε θα γίνει πιο εύκολα αποδεκτή.
Έτσι κατανοώ εγώ τη "σιδηροδρομική δέσμη" που προτείνουμε σήμερα: δηλαδή ως ένα μέσο που εξασφαλίζει περισσότερο φιλικές προς το περιβάλλον μεταφορές και, συνεπώς, λίγο περισσότερη δικαιοσύνη στους κόλπους του συστήματος μεταφορών!
Κύριε Πρόεδρε, κύριε Αντιπρόεδρε της Επιτροπής, από το 1994 που εξελέγην στο Ευρωπαϊκό Κοινοβούλιο, θυμάμαι να γίνονται συζητήσεις για τα φοβερά προβλήματα που έχουν οι ευρωπαϊκοί σιδηρόδρομοι και φαντάζομαι ότι οι συζητήσεις αυτές θα γινόντουσαν και πριν εκλεγώ.
Παρότι διαπιστώνουμε για χρόνια το πρόβλημα, νομίζω ότι αυτός ο συμβιβασμός για τον οποίο συζητάμε τώρα, το αποτέλεσμα της συμφιλίωσης μεταξύ Κοινοβουλίου και Συμβουλίου, είναι ίσως το πρώτο μεγάλο αποφασιστικό βήμα προς την κατεύθυνση της δημιουργίας ενός ενιαίου πραγματικά δικτύου σιδηροδρομικών μεταφορών και προς την κατεύθυνση της τόσο αναγκαίας απελευθέρωσης ­ αναγκαία θεωρώ την απελευθέρωση, κύριε Πρόεδρε, γιατί με τον τρόπο αυτό θα στηρίξουμε και την ανταγωνιστικότητα των ευρωπαϊκών σιδηροδρόμων που χρόνια τώρα φθίνουν χωρίς να μπορούμε να κάνουμε κάτι ουσιαστικό.
Και νομίζω ότι όσοι ασχολούνται με το θέμα δεν μπορούν να κάνουν τίποτα άλλο παρά να αποδώσουν τα εύσημα που πρέπει και στο Ευρωπαϊκό Κοινοβούλιο, αλλά βεβαίως και στην Επιτροπή για το γεγονός ότι επί χρόνια τώρα έχουν πιέσει το Συμβούλιο να κινηθεί προς την κατεύθυνση που τελικά, νομίζω, αναγκάστηκε να κινηθεί, αλλά που σίγουρα θα είναι μια κατεύθυνση επωφελής για τους ευρωπαίους πολίτες, για τους καταναλωτές, για τους επιβάτες του σιδηροδρόμου και για όσους μεταφέρουν εμπορεύματα σιδηροδρομικώς.
Θυμίζω ότι στο Ελσίνκι το Συμβούλιο, όταν επετεύχθη ένας συμβιβασμός στο επίπεδο των 15 υπουργών, θεώρησε ότι τελείωσε η διαδρομή όσον αφορά την απελευθέρωση του σιδηροδρόμου και το νέο θεσμικό πλαίσιο.
Είναι σημαντικό, νομίζω, ότι το Κοινοβούλιο, με τη βοήθεια και της Επιτροπής, κατόρθωσε να μεταπείσει το Συμβούλιο και σήμερα έχουμε μπροστά μας ένα συμβιβασμό ο οποίος είναι καλύτερος από το συμβιβασμό του Ελσίνκι.
Δεν θα σταθώ σε λεπτομέρειες, διότι αναφέρθηκαν σ' αυτές και οι δυο εισηγητές, οι οποίοι ξέρουν το θέμα πάρα πολύ καλά και τους οποίους θα ήθελα να συγχαρώ για τα αποτελέσματα του συμβιβασμού, απλώς θέλω να υπενθυμίσω την σημασία που έχει η ρήτρα για περαιτέρω απελευθέρωση των σιδηροδρομικών μεταφορών, καθώς επίσης να σημειώσω ότι δεν υπάρχουν σε γενικές γραμμές εξαιρέσεις και derogations για τα κράτη μέλη παρά μόνο όσες είναι απολύτως αναγκαίες από τη φύση και την θέση των κρατών μελών μέσα στον γεωγραφικό χάρτη.
Τελειώνοντας, κύριε Πρόεδρε, θα ήθελα να εκφράσω μια ευχή: το Συμβούλιο από εδώ και πέρα να λειτουργεί με περισσότερη διαφάνεια, να κουβεντιάζει με τους εισηγητές νωρίς, να παρουσιάζεται στις επιτροπές του Ευρωπαϊκού Κοινοβουλίου όχι απλά και μόνο για να ενισχυθεί ο ρόλος του Ευρωπαϊκού Κοινοβουλίου, αλλά για να έχουμε μεγαλύτερη ταχύτητα στη λήψη των αποφάσεων, και η ταχύτητα αυτή σίγουρα θα πρέπει να είναι μεγαλύτερη από τα 16 χιλιόμετρα την ώρα που είναι σήμερα η μέση ταχύτητα των σιδηροδρόμων.
Κύριε Πρόεδρε, θέλω ν' αρχίσω ευχαριστώντας όλους εκείνους που κατέστησαν δυνατή τη συμφωνία την οποία εξετάζουμε σήμερα το βράδυ, ξεκινώντας από τους δύο εισηγητές, τον κ. Jarzembowski και τον κ. Swoboda, συνεχίζοντας με τη γαλλική Προεδρία και καταλήγοντας στην Επιτροπή και συγκεκριμένα στην κ. Επίτροπο που είναι μαζί μας εδώ απόψε.
Ανάμεσα σε άλλα, διότι η θέση της στην επιτροπή συνδιαλλαγής συνέβαλε σημαντικά ώστε να βγει το Κοινοβούλιο με την αίσθηση ότι επέτυχε μία συγκεκριμένη νίκη, η οποία είναι το έγγραφο που συζητάμε σήμερα, και ότι δεν έχασε μια μάχη σε σχέση με τις διεθνείς επιβατικές και τις διεθνείς εμπορευματικές μεταφορές, αλλά ανέβαλε στρατηγικά αυτή την απόφαση.
Ως εκ τούτου, θεωρώ ότι έχουμε ένα ιδιαίτερα θετικό και εποικοδομητικό κλίμα για ένα έργο σαν αυτό που προσεγγίζουμε.
Διότι, αναμφίβολα, η συμφωνία αποτελεί ένα ιστορικό βήμα που συνάδει με άλλα γεγονότα που ζούμε αυτόν τον καιρό ή που πρόκειται να ζήσουμε στο εγγύς μέλλον και εξετάζονται από το Κοινοβούλιο, όπως η διεύρυνση, η οριστική καθιέρωση του ενιαίου νομίσματος κλπ.
Και, φυσικά, κύριε Πρόεδρε, με την απόφαση αυτή ανοίγει το δίκτυο.
Και τη στιγμή που ανοίγει το δίκτυο, πιστεύω ότι η διαχείριση και ο εξορθολογισμός του είναι στο χέρι μας.
Δεν πρέπει να ανησυχούμε για την εγγύτητα ή την απόσταση των γεγονότων, διότι η λογική των γεγονότων θα μας επιτρέψει να προχωρήσουμε.
Αυτή η ανεξάρτητη αρχή είναι σημαντική στην συμφωνία και βέβαια, μιλάμε για τον σιδηρόδρομο, προσπαθώντας να του δώσουμε προοπτικές.
Ο κ. Jarzembowski είπε ότι ο στόχος είναι να πληρώνει το κόστος ο χρήστης.
Είναι αλήθεια, αυτός είναι ο στρατηγικός στόχος, όμως τώρα πρέπει να προωθήσουμε το τρένο και, επομένως, δεν χρειάζεται να βιαζόμαστε.
Πρέπει, κατ' αρχάς, να δώσουμε κίνητρα για τις μεταφορές των εμπορευμάτων με το τρένο, διότι μέχρι σήμερα το τρένο ήταν πρακτικά ασύμβατο με τις μεταφορές των εμπορευμάτων.
Τα εμπορικά μας τρένα κυκλοφορούν με το 50% της ταχύτητας σε σύγκριση με τα τρένα των Ηνωμένων Πολιτειών και δεν έχουμε επιτύχει ακόμη μία ανταγωνιστική προσφορά.
Πρέπει να βελτιώσουμε το δίκτυο των εμπορευμάτων και οι ίδιες οι επιχειρήσεις πρέπει να γίνουν ανταγωνιστικές, με την έννοια να ξεπεράσουν τις δυσκολίες του τρένου.
Πρέπει να εξασφαλίσουμε ότι οι επιχειρήσεις θα μπορέσουν να βρουν μια λύση για να στέλνουν τα εμπορεύματά τους από την επιχείρηση στον σιδηρόδρομο και, στον προορισμό, πάλι από τον σιδηρόδρομο στην επιχείρηση.
Αν δεν γίνει αυτό, τότε πραγματικά δεν θα είναι το κατάλληλο βήμα και, φυσικά, όλοι μας έχουμε επίγνωση ότι, με αυτό που προτείνεται, το περιβαλλοντικό κέρδος είναι καθαρό κέρδος.
Γι' αυτό πρέπει να επικροτήσουμε ολόθερμα όλους εκείνους που επέτυχαν αυτή τη συμφωνία και το ίδιο το Κοινοβούλιο για την ομοφωνία του.
Κύριε Πρόεδρε, κυρία Επίτροπε, ο συμβιβασμός που επιτεύχθηκε κατά τη συνδιαλλαγή μεταξύ Κοινοβουλίου και Συμβουλίου σχετικά με την ανάπτυξη των σιδηροδρομικών μεταφορών αντιπροσωπεύει μία από τις πιο αξιόλογες αποφάσεις που έχουν ληφθεί στον τομέα των μεταφορών κατά την περίοδο της φινλανδικής και της γαλλικής Προεδρίας.
Εξ ονόματος της Ομάδας μου ευχαριστώ τους εισηγητές της έκθεσης επί της "σιδηροδρομικής δέσμης" , κ. Jarzembowski και κ. Swoboda, καθώς επίσης και την Επιτροπή Συνδιαλλαγής για την πολύ καλή τους εργασία, την οποία μπορούμε να θεωρήσουμε κυριολεκτικά μείζονα τομή στο σημαντικό αυτό ζήτημα.
Η Ομάδα μας υποστηρίζει τη βελτίωση της ανταγωνιστικότητας των σιδηροδρόμων και την ελευθέρωσή τους στον ανταγωνισμό.
Κατά τη συνδιαλλαγή μεταξύ Κοινοβουλίου και Συμβουλίου επιτεύχθηκε μία ικανοποιητική ολότητα, βάσει της οποίας μπορούμε να θέσουμε γρήγορα σε κίνηση την ανάπτυξη των σιδηροδρομικών μεταφορών.
Η ανάπτυξη των σιδηροδρομικών μεταφορών παραμένει και εν συνεχεία στην ημερήσια διάταξη, δεδομένου ότι η Επιτροπή έχει υποσχεθεί μία δεύτερη δέσμη μέτρων για τους σιδηροδρόμους, στην οποία θα περιλαμβάνονται η περαιτέρω ελευθέρωση στον ανταγωνισμό και το στοιχείο της ασφάλειας.
Θεωρώ την πτυχή της ασφάλειας των σιδηροδρόμων, καθώς και των άλλων τρόπων μεταφοράς, ιδιαιτέρως σημαντική.
Η αξιοποίηση και η διάδοση της βέλτιστης τεχνολογίας που συντελεί στην ασφάλεια των μεταφορών πρέπει να αναχθούν σε μία από τις προτεραιότητές μας.
Η ανάπτυξη των σιδηροδρομικών μεταφορών είναι απαραίτητη για τη διευθέτηση των μεταφορικών προβλημάτων των περιοχών που παρουσιάζουν κυκλοφοριακή συμφόρηση.
Η ανάπτυξη αυτή θα ανακουφίσει τη συμφόρηση τόσο των αυτοκινητοδρόμων όσο και των αερομεταφορών.
Ταυτόχρονα, θα πρέπει ωστόσο να φροντίσουμε ώστε το Διευρωπαϊκό Δίκτυο Μεταφορών να εκτείνεται επίσης στις αραιοκατοικημένες και απομακρυσμένες περιοχές.
Όπως επισημάνθηκε εδώ, και οι περιβαλλοντικές πτυχές συνηγορούν επίσης εντόνως υπέρ της ανάπτυξης των σιδηροδρομικών μεταφορών.
Θα πρέπει εφεξής να παρακολουθούμε την υλοποίηση στην πράξη αυτής της δέσμης μέτρων για τους σιδηροδρόμους και υπό το φως των αποκτηθέντων εμπειριών θα πρέπει να ελευθερώσουμε περαιτέρω τους σιδηροδρόμους στον ανταγωνισμό.
Ιδιαίτερη προσοχή πρέπει να δοθεί στον συντονισμό των διαφόρων τρόπων μεταφορών, καθώς και στο δίκτυο μεταφορών ως σύνολο.
Κύριε Πρόεδρε, κυρία επίτροπε, εισηγητές, σας συγχαίρω.
Πραγματοποιήθηκε ένα σημαντικό έργο και όπως γνωρίζετε η Ομάδα των Πρασίνων ενδιαφέρεται ιδιαίτερα για την ανάπτυξη των σιδηροδρομικών μεταφορών.
Αυτό ισχύει τόσο για τις δημόσιες συγκοινωνίες όσο και για τις μεταφορές φορτίων.
Θα έπρεπε επιτέλους να λάβουμε μέτρα για να προωθήσουμε την ανάπτυξη των σιδηροδρόμων, τη χορήγηση αδειών σε σιδηροδρομικές επιχειρήσεις, τη βελτίωση της σιδηροδρομικής υποδομής μεταξύ άλλων ακολουθώντας φιλελεύθερη πολιτική στην περίπτωση αυτή.
Θα ήθελα να υπογραμμίσω ότι έχουμε το καθήκον, λαμβάνοντας υπόψη ορισμένες μορφές απελευθέρωσης που πραγματοποιούνται αλλού, να δίνουμε ιδιαίτερη προσοχή και στο μέλλον ιδιαίτερα στην ασφάλεια και στις κοινωνικές πτυχές που μπορεί να σχετίζονται με τη ελευθέρωση.
Είμαστε, κατά μία έννοια, υπέρ των αποτελεσματικών μεταφορών, αλλά είμαστε κυρίως υπέρ των φιλικών προς το περιβάλλον μεταφορών.
Θα ήθελα να κάνω ένα κριτικό σχόλιο: τα περιβαλλοντικά πλεονεκτήματα των σιδηροδρόμων μειώνονται σημαντικά τη στιγμή αυτή σε σχέση με αυτά των οδικών μεταφορών.
Ο λόγος είναι απλός: το Κοινοβούλιο έλαβε αποφάσεις σχετικά με τις προδιαγραφές και τις οριακές τιμές για τα οχήματα ενός έως και πέντε τόνων καθ' ην στιγμήν η ηλικία των φορτηγών οχημάτων μειώνεται γρήγορα.
Τώρα έχουμε το καθήκον να βελτιώσουμε με ταχείς ρυθμούς τις οριακές τιμές εκπομπών και την εξοικονόμηση ενέργειας στους σιδηροδρόμους, ειδάλλως θα εξανεμισθούν τα αποτελέσματα για τα οποία συζητούμε.
Διάφορες μελέτες το απέδειξαν ικανοποιητικά
Σε αυτά τα πλαίσια τίθεται, πιστεύω, το πρόβλημα, έχουμε θέσει ερωτήσεις σχετικά και λάβαμε απαντήσεις σε αυτές, τώρα θα πρέπει να στρωθούμε στη δουλειά και θα ήθελα πολύ να δω μία πολιτική χειρονομία από τον κλάδο.
Λάβαμε την πολιτική απόφαση, τώρα όμως θέλουμε να δούμε μία χειρονομία από τον κλάδο ότι προτίθεται να καταβάλει κάθε δυνατή προσπάθεια προκειμένου να αναπτυχθεί περαιτέρω αυτός ο τομέας.
Κύριε Πρόεδρε, η Ομάδα μου είναι υπέρ της κατάργησης των περιττών εμποδίων που αντιμετωπίζουν οι σιδηροδρομικές συγκοινωνίες στα σύνορα.
Επιπλέον, για λόγους που αφορούν το περιβάλλον, τη χωροταξία, την ασφάλεια και τις συνθήκες εργασίας είμαστε υπέρ της μεταφοράς μέσω σιδηροδρόμων ενός μεγάλου μέρους των φορτίων τα οποία σήμερα διακινούνται στο οδικό δίκτυο.
Η κατάργηση αυτών των εμποδίων μπορεί να επιτευχθεί κυρίως μέσω της σύναψης των κατάλληλων συμφωνιών μεταξύ των κρατών μελών και της Ευρωπαϊκής Ένωσης.
Γι' αυτό κάναμε δεκτές τις συμφωνίες που έλαβε το Συμβούλιο το Δεκέμβριο του 1999 στο τέλος της φινλανδικής Προεδρίας.
Οι συμφωνίες αυτές δημιούργησαν τα περιθώρια για συνεχείς διακρατικούς διαδρόμους και για τις αναγκαίες μεταβατικές διατάξεις και τις διατάξεις περί παρεκκλίσεων προκειμένου να αντιμετωπιστούν εγκαίρως ενδεχόμενα αρνητικά στοιχεία.
Δυστυχώς η πλειοψηφία του Κοινοβουλίου είχε θεωρήσει ότι η συμφωνία αυτή ήταν ανεπαρκής και ότι θα έπρεπε να ασκηθεί περισσότερη πίεση υπέρ της ελευθέρωσης και της ιδιωτικοποίησης.
Η άποψη αυτή εγγράφεται σε μία τάση που είναι της μόδας, τάση η οποία οδήγησε σε μία φιλελεύθερη επίθεση κατά των δημοσίων υπηρεσιών, των κοινοτικών επιχειρήσεων και των συνδικάτων, κυρίως στους τομείς των ταχυδρομείων, των σιδηροδρόμων και της ενέργειας.
Πρόκειται για επιχειρήσεις οι οποίες έχουν τη δυνατότητα να αποδείξουν ότι μπορούμε να οργανώνουμε την οικονομία μας με τρόπο δημοκρατικότερο, φιλικότερο προς το περιβάλλον και λιγότερο κερδοσκοπικό.
Τώρα όμως υποχρεώνονται να προσαρμοστούν στο κυνήγι του κέρδους και τον ανταγωνισμό.
Οι υπέρμαχοι της απελευθέρωσης θεωρούν τους σιδηροδρόμους ως ένα ενοχλητικό κρατικό μονοπώλιο στο οποίο επικρατούν θορυβώδη και απαιτητικά συνδικάτα.
Η εναλλακτική λύση που προτείνουν ωστόσο μπορεί να οδηγήσει στο χάος και στη σύγκρουση συμφερόντων, καθώς και σε νέα μονοπώλια χωρίς τον παραμικρό δημοκρατικό έλεγχο.
Η απελευθέρωση μπορεί βέβαια να αποβεί προς όφελος επιμέρους επιχειρήσεων οι οποίες αποκτούν περισσότερη ελευθερία και περισσότερες ευκαιρίες στην άντληση νέων πηγών εισοδήματος, ωστόσο δεν εγγυάται καμία επιλογή υπέρ φιλικότερων προς το περιβάλλον μεταφορών.
Αντίθετα, μπορεί να συνεπάγεται σημαντικά μειονεκτήματα για τις σιδηροδρομικές επιχειρήσεις που λειτουργούν σήμερα, για το προσωπικό τους και για τη δημοκρατική διαδικασία λήψης αποφάσεων για την μελλοντική τους πολιτική περί μεταφορών.
Η Ομάδα μου ήταν για τους λόγους αυτούς περισσότερο σύμφωνη με το Συμβούλιο παρά με την πλειοψηφία του Κοινοβουλίου στο θέμα αυτό.
Αν εξαρτώταν λοιπόν από την Ομάδα μου δεν θα είχε χρειαστεί αυτή η συνδιαλλαγή.
Παρ' όλα αυτά, εγώ συμμετείχα στη συνδιαλλαγή, θεωρώντας ότι οι αδιάλλακτες θέσεις που υιοθετήθηκαν εμπόδιζαν οποιοδήποτε θετικό αποτέλεσμα και ότι δεν θα ήταν λογικό να αποσυρθεί η συμβιβαστική λύση της φινλανδικής Προεδρίας.
Παρ' όλο που καταψήφισα στο παρελθόν τη θέση του Κοινοβουλίου, ζήτησα στις 22 Νοεμβρίου στην κοινοβουλευτική επιτροπή να επιδειχθεί συμβιβαστικό πνεύμα.
Όταν έγινε κάτι τέτοιο, απείχα της ψηφοφορίας εξαιτίας της εκτίμησής μου για αυτή τη διαδικασία, όπως ακριβώς θα πράξει και η πλειοψηφία της ομάδας μου αύριο στην τελική ψηφοφορία.
Το αποτέλεσμα αυτής της συνδιαλλαγής θα είναι ακόμα περισσότερη ελευθέρωση από ό,τι θεωρούμε αναγκαία, παρ' όλα αυτά λιγότερη από ό,τι φοβόμασταν αρχικά.
Φοβούμαι μάλιστα ότι αυτό το πακέτο της συνδιαλλαγής θα ξεπεραστεί σύντομα από ακόμα ευρύτερα σχέδια ελευθέρωσης της Επιτροπής με τα οποία η ομάδα μου δεν θα μπορέσει να συμφωνήσει.
Κύριε Πρόεδρε, κυρία Αντιπρόεδρε, αγαπητοί συνάδελφοι, η ριζική μεταρρύθμιση των σιδηροδρόμων ήταν απαραίτητη, κυρίως για να ανατραπεί η σημερινή τάση, η οποία δυστυχώς είναι ολοκληρωτικά υπέρ της οδικής μεταφοράς και αυτό εις βάρος της σιδηροδρομικής μεταφοράς εμπορευμάτων.
Πίσω όμως από αυτήν την πραγματικότητα, η οποία χρησιμοποιείται ασφαλώς ως πρόσχημα, οι τελικές προτάσεις της έκθεσης αυτής είναι σαφώς κατώτερες των προσδοκιών μας.
Επομένως, τρία, πέντε, ή επτά χρόνια για να φθάσουμε στο αποτέλεσμα αυτό δεν φαίνεται να είναι η μόνη μεγάλη πρόκληση.
Πράγματι, η μεγαλύτερη ανησυχία, δηλαδή η επιθυμία ορισμένων για πλήρη απελευθέρωση, απελευθέρωση που δεν μπορούμε να δεχτούμε, εξακολουθεί να υπάρχει.
Πράγματι, πρέπει να είμαστε προσεκτικοί, διότι αυτή η απελευθέρωση της μεταφοράς εμπορευμάτων θα έχει αρνητικά αποτελέσματα τόσο στον τομέα της χωροταξίας, όσο και στον τομέα της κοινωνικής συνοχής, ειδικά εάν οι προσφερόμενες υπηρεσίες δεν σέβονται πλέον το πνεύμα της πλήρους κάλυψης του εδάφους ούτε της εξυπηρέτησης του πληθυσμού.
Εξ άλλου, το άνοιγμα της εξυπηρέτησης επιβατών, το οποίο πολλοί προβλέπουν στη συνέχεια θα είναι επίσης μια σημαντική, αν όχι κεφαλαιώδης δοκιμασία, για την επιβίωση αυτής της έννοιας της δημόσιας υπηρεσίας.
Με μια λέξη, η πλήρης απελευθέρωση των σιδηροδρομικών μεταφορών θα δεχθεί, περίπου όπως συνέβη στην περίπτωση των ταχυδρομείων, το σεβασμό προς αυτή τη δημόσια υπηρεσία;
Φοβούμαι πως όχι, διότι θα δούμε να προβάλλουν τα αντανακλαστικά και τα ποσοστά της αποδοτικότητας, αρχή αντίθετη με εκείνη της υπηρεσίας προς το κοινό.
Το ίδιο ισχύει, αγαπητοί συνάδελφοι, για την έννοια της ασφάλειας.
Η υποδομή προφανώς πρέπει να είναι ασφαλής και να εξαρτάται από το δημόσιο οργανισμό, αλλά η άναρχη και άγρια ανταγωνιστική λειτουργία θα προκαλέσει κινδύνους παύσης της λειτουργίας ή σοβαρού ατυχήματος που θα επιβάρυνε όλες τις πραγματοποιηθείσες προσπάθειες.
Κλείνοντας, και αναγνωρίζοντας την υποχρέωση επένδυσης σε αυτό το ευρωπαϊκό σχέδιο για να δοθεί νέος δυναμισμός στο σιδηροδρομικό τομέα, εξακολουθούμε να είμαστε πολύ προσεκτικοί όσον αφορά τις πρώτες φάσεις της ελευθέρωσης.
Ελπίζουμε να γίνει απολογισμός πριν την υλοποίηση των επόμενων φάσεων, γνωρίζοντας ότι πρέπει και μπορούμε να διερευνήσουμε και άλλες οδούς.
Κύριε Πρόεδρε, στη γλώσσα των σιδηροδρομικών οφείλουμε πολλά γνωμικά.
Έχασα το τρένο, λέμε π.χ., όταν έχουμε καθυστερήσει.
Δυστυχώς, το ίδιο ισχύει και για το δικό μας τρένο.
Η δέσμη των τριών προτάσεων οδηγιών σχετικά με τις σιδηροδρομικές υποδομές, την οποία θα εγκρίνουμε αύριο, έχει καθυστερήσει.
Το αποτέλεσμα στο οποίο κατέληξαν τελικά οι παρατεταμένες διαπραγματεύσεις στους κόλπους της επιτροπής συνδιαλλαγής, έπρεπε να είχε επιτευχθεί στην πραγματικότητα πριν από μια δεκαετία.
Αυτό αποδεικνύεται από τις στατιστικές.
Τα τελευταία χρόνια, σημειώθηκε έντονη συρρίκνωση των σιδηροδρομικών μεταφορών εμπορευμάτων και, σύμφωνα με πολλές ενδείξεις, θα είναι εξαιρετικά δύσκολο να αντιστραφεί η τάση αυτή στο εγγύς μέλλον.
Αν σκεφτούμε ότι καθιερώσαμε την κοινή αγορά εμπορευμάτων το 1970 και την εσωτερική αγορά το 1992/1993, τότε είναι σαφές ότι, σήμερα, το 2001, έχουμε καθυστερήσει.
Επιπλέον, το τρένο μας κινείται σε μια γραμμή χαμηλής ταχύτητας.
Η ελευθέρωση της πρόσβασης στο διευρωπαϊκό σιδηροδρομικό δίκτυο το 2003 δίνει βέβαια ακόμη την εντύπωση ότι υπάρχει λίγο πολύ μια δέσμευση, αλλά για τις εθνικές σιδηροδρομικές μεταφορές εμπορευμάτων το έτος που καθορίστηκε, δηλαδή το 2008, μεταδίδει ασφαλώς ένα εσφαλμένο μήνυμα.
Όταν βλέπουμε ότι η σύνδεση με τις ΧΚΑΕ για τις σιδηροδρομικές μεταφορές εμπορευμάτων δεν έχει ακόμη συζητηθεί, τότε είναι σαφές ότι έχουμε καθυστερήσει και στον τομέα αυτό.
Υπάρχουν επίσης και άλλες, θετικότερες ενδείξεις: δόθηκε το πράσινο φως όπως λέγεται.
Δεν πρέπει να παραγνωρίζουμε τα θετικά αποτελέσματα που επιτεύχθηκαν.
Έτσι για παράδειγμα, με τη σύσταση ανεξάρτητων ρυθμιστικών φορέων ανοίγει ο δρόμος τουλάχιστον για ελεύθερη πορεία προς τον εντονότερο ανταγωνισμό και μπορούμε να ελπίζουμε ότι οι απαραίτητες μεταρρυθμίσεις δεν θα τεθούν στο περιθώριο.
Οι ρήτρες εξαίρεσης που προβλέπονται για ορισμένα κράτη μέλη, παραχωρήθηκαν μετά από μακρές διαπραγματεύσεις σε πραγματικά περιφερειακά κράτη μέλη της Ένωσης - αν εξαιρέσουμε το μικρό Λουξεμβούργο - και το σχέδιο για τη βελτίωση των σιδηρόδρομων και των μεταφορών εμπορευμάτων έχει τουλάχιστον τεθεί σε κίνηση.
Η διαλειτουργικότητα είναι το επόμενο θέμα της ημερήσιας διάταξης, ενώ τίθενται αυτή τη στιγμή οι βάσεις για την περαιτέρω ανάπτυξη των συνδυασμένων μεταφορών.
Κάποτε θα ανοίξει ο δρόμος και στη σιδηροδρομική μεταφορά των πολιτών της Ευρώπης, όχι μόνο στην οδική.
Δεν πρέπει να απογοητευόμαστε και, υπό το πνεύμα αυτό, ευχαριστώ θερμά τους δύο εισηγητές και την Επίτροπο, η συνεργασία των οποίων ήδη αναφέρθηκε και επαινέθηκε δικαίως.
Κύριε Πρόεδρε, συνάδελφοι, κυρία Επίτροπε, συζητείται εδώ ποιος είναι ο νικητής σε αυτή τη διαδικασία συνδιαλλαγής.
Πιστεύω ότι νικητές είναι οι πολίτες της Ευρώπης.
Εφόσον κατορθώσουμε να εφαρμόσουμε στην πράξη τα αποτελέσματα αυτής της συνδιαλλαγής θα έχουμε δημιουργήσει τις δυνατότητες για ένα καλύτερο περιβάλλον στην Ευρώπη, κάτι που είναι προς όφελος όλων των πολιτών.
Θεωρώ το περιβάλλον ως έναν σημαντικό λόγο για να αντιμετωπίσουμε τα ζητήματα που αφορούν τους σιδηροδρόμους, καθώς γνωρίζουμε ότι οι οδικές μεταφορές αυξάνουν εις βάρος των σιδηροδρομικών και μάλιστα εδώ και πολλά χρόνια.
Θα πρέπει να αναστρέψουμε αυτή την εξέλιξη.
Είναι επιπλέον σημαντικό να μπορέσουμε να δημιουργήσουμε δυνατότητες υπέρ των συνδυασμένων μεταφορών, έτσι ώστε να είναι δυνατό για παράδειγμα να χρησιμοποιείται τόσο το οδικό όσο και το σιδηροδρομικό δίκτυο για μεγάλες αποστάσεις.
Πρόβλημα υπήρξε επίσης και η υψηλή χρέωση για τη χρησιμοποίηση των σιδηροδρόμων, κάτι που αποτέλεσε εμπόδιο στην εξασφάλιση αποτελεσματικότερων σιδηροδρομικών συγκοινωνιών.
Αυτό αφορά επίσης την οργανωτική δομή των σιδηροδρόμων.
Το αποτέλεσμα στο οποίο καταλήξαμε με τη συνδιαλλαγή, και το οποίο είναι σίγουρα άξιο συγχαρητηρίων, με ικανοποιεί, παρόλο που μπορεί να πιστέψει κανείς ότι το αποτέλεσμα αυτό θα μπορούσε να είχε πάει μακρύτερα.
Όσον αφορά τα τέλη για το περιθώριο κόστους, θεωρώ ότι το αποτέλεσμα της συνδιαλλαγής είναι καλό.
Με αυτό δίνεται η δυνατότητα ανταγωνισμού και στους φορείς μεγάλων αποστάσεων.
Κάτι τέτοιο είναι σημαντικό στην Ευρώπη όπου έχουμε μεγάλες αποστάσεις.
Είναι επίσης σημαντικό το ζήτημα του ρυθμιστή που περιλαμβάνεται στο αποτέλεσμα της συνδιαλλαγής και ο οποίος θα επιβλέπει το σύστημα προκειμένου να εξασφαλίσουμε εμπιστοσύνη στους σιδηροδρόμους και στη λύση στην οποία καταλήξαμε.
Πιστεύω επομένως ότι το αποτέλεσμα είναι καλό και θα ήθελα να ευχαριστήσω όλους όσους συμμετείχαν στη διαδικασία αυτή.
Ελπίζω, τέλος, να καταβάλουμε όλοι μας κάθε δυνατή προσπάθεια προκειμένου η απόφαση αυτή να γίνει πραγματικότητα.
Κύριε Πρόεδρε, κυρία Επίτροπε, αγαπητοί συνάδελφοι, ήταν καιρός να ξεκινήσει η δημιουργία της Ευρώπης των σιδηροδρόμων.
Μπορώ να πω ότι είχαμε κιόλας καθυστερήσει να οικοδομήσουμε πραγματικά την Ευρώπη των σιδηροδρόμων, και κυρίως να αποκτήσουμε τα μέσα για την υλοποίησή της.
Επιτέλους, μπορούμε να είμαστε σίγουροι, μπορούμε να ανταποκριθούμε στις προσδοκίες των πολιτών και να πιστέψουμε ότι η μετάβαση από τους δρόμους στους σιδηροδρόμους ξεκίνησε.
Ο συμβιβασμός σχετικά με αυτό που ονομάζουμε "πακέτο για τους σιδηροδρόμους" επέτρεψε να γίνουν τα πρώτα βήματα.
Επί του παρόντος, χρειάζονται πραγματικές και συγκεκριμένες επενδύσεις, ούτως ώστε να επιτρέψουμε στους σιδηροδρόμους να σταθούν στο ύψος των προσδοκιών και να βρουν την πραγματική τους θέση ως το μέσο μεταφορών που ρυπαίνει λιγότερο το περιβάλλον και συμβάλλει στη μείωση των αερίων που προκαλούν το φαινόμενο του θερμοκηπίου.
Δεν θα σταματήσω να υπενθυμίζω τις προβλέψεις των επιστημόνων που κρούουν τον κώδωνα του κινδύνου για τις κλιματικές αλλαγές, οι οποίες οφείλονται κατά μεγάλο μέρος στις οδικές μεταφορές.
Ένα παγόβουνο λειώνει πιο γρήγορα από ό,τι κρυώνει ο χάλυβας στο καλούπι της σιδηροτροχιάς.
Χαιρόμαστε βέβαια για την απόφαση της γάλλο-ιταλικής διάσκεψης κορυφής για την κατασκευή μιας νέας σιδηροδρομικής γραμμής μεταξύ Λυόν και Τορίνο.
Ωστόσο, η Ευρωπαϊκή Ένωση πρέπει να επιδείξει ακόμη περισσότερη τόλμη όσον αφορά τα σχέδια υποδομής.
Πράγματι, σε ορισμένες περιπτώσεις, τίθεται ακόμη το ερώτημα εάν είναι προτιμότερο να κατασκευάσουμε ένα νέο αυτοκινητόδρομο ή να στραφούμε προς τη λύση του σιδηροδρόμου.
Αναφέρομαι συγκεκριμένα στη διέλευση εμπορευμάτων στην κοιλάδα του Μοζέλα, σε αυτό που ονομάζουμε σχέδιο αυτοκινητοδρόμου A32.
Πράγματι, η Ευρωπαϊκή Ένωση πρέπει να προχωρήσει, ούτως ώστε ο σιδηρόδρομος να γίνει το προτιμώμενο μέσο μεταφοράς των πολιτών και το σύνηθες, αν όχι υποχρεωτικό μέσο μεταφοράς για τα εμπορεύματα.
Κύριε Πρόεδρε, κυρία Επίτροπε, το θετικό σημείο του παρόντος συμβιβασμού είναι ότι, στο εγγύς μέλλον, θα καταργηθούν τα εμπόδια στις διασυνοριακές σιδηροδρομικές μεταφορές εμπορευμάτων και ότι, ως αποτέλεσμα, οι πιθανότητες μετατόπισης των μεταφορών εμπορευμάτων από τον οδικό στο σιδηροδρομικό κλάδο αυξάνονται αισθητά.
Το πιστεύω μας πρέπει να είναι η εξασφάλιση μιας πραγματικής ισότητας ευκαιριών στον τομέα του ανταγωνισμού, μέσω της εναρμόνισης και της συνεκτίμησης συγκρίσιμων στοιχείων κόστους.
Από την άποψη αυτή, ως ανταγωνισμός δεν πρέπει μόνο να νοείται η αντιπαράθεση με το χαμηλότερο δυνατό κόστος και με στόχο την επίτευξη του μεγαλύτερου δυνατού κέρδους, αλλά και η επιδίωξη της βιωσιμότητας, της απόκτησης κοινωνικών ικανοτήτων, της φιλικότητας προς τους χρήστες, της ποιότητας και της παροχής υπηρεσιών.
Γιατί θεωρούμε a priori ότι ένας ιδιωτικός φορέας μπορεί να το κάνει αυτό καλύτερα από ένα δημόσιο φορέα;
Εμείς οφείλουμε να εξηγήσουμε ποια έννοια δίνουμε στις υπηρεσίες κοινής ωφελείας και αν οι υπηρεσίες αυτές παρέχονται με καλύτερο ή με λιγότερο καλό τρόπο από τους δημόσιους σε σύγκριση με τους ιδιωτικούς φορείς.
Πιστεύω ότι η καθιέρωση ίσων συνθηκών πρόσβασης για όλους δεν είναι πάντοτε προσοδοφόρα.
Μια ιδιωτική επιχείρηση πρέπει να αποκομίζει κέρδη, διότι διαφορετικά αντιμετωπίζει κίνδυνο πτώχευσης.
Ένας δημόσιος φορέας ενδέχεται, βάσει της δυνατότητας ανακατανομής των πόρων, να υποστεί και ζημίες σε τομείς που είναι απαραίτητοι για την κοινωνία.
Δεν επιτρέπεται να ιδιωτικοποιούνται τα κέρδη και να κοινωνικοποιούνται οι ζημιές.
Σε μια ευρωπαϊκή εσωτερική αγορά, οι δημόσιοι και ιδιωτικοί φορείς παροχής υπηρεσιών οφείλουν να υιοθετούν μια προσέγγιση που λαμβάνει υπόψη την κοινή ευημερία.
Γι' αυτό είναι απαραίτητη η καθιέρωση ενιαίων γενικών προϋποθέσεων.
Στην πράξη θα αποδειχθεί κατά πόσο η ελευθέρωση των ευρωπαϊκών σιδηρόδρομων, η οποία βρίσκεται στο αρχικό στάδιο, θα επιφέρει βελτιώσεις στην ποιότητα των υπηρεσιών που παρέχονται στους καταναλωτές.
Οι εμπειρίες ορισμένων κρατών μελών, που έχουν ήδη θεσπίσει εκτεταμένους κανόνες για την ελευθέρωση, διαφέρουν έντονα.
Η Γερμανία - λυπάμαι, κύριοι εκπρόσωποι των Γερμανικών Σιδηροδρόμων - είναι ένα παράδειγμα προς αποφυγή.
Ομαδική κατάργηση γραμμών σε περιφερειακή κλίμακα, κλείσιμο σταθμών, όλο και μεγαλύτερη μείωση της πυκνότητας δρομολογίων, κλείσιμο εργαστηρίων επισκευών, δραστική μείωση του προσωπικού.
Οι ενέργειες αυτές δεν έχουν καμία σχέση με τον ανταγωνισμό για την παροχή υπηρεσιών στους πολίτες.
Κυρία Επίτροπε, κύριε Πρόεδρε, αγαπητοί συνάδελφοι, συμμερίζομαι την άποψη της πλειοψηφίας του Κοινοβουλίου, σύμφωνα με την οποία, με το τελικό αποτέλεσμα της συνδιαλλαγής για τις εκθέσεις σχετικά με τη "σιδηροδρομική δέσμη" , κατορθώσαμε να πραγματοποιήσουμε ένα μεγάλο βήμα προς το άνοιγμα της αγοράς στον τομέα των διεθνών μεταφορών εμπορευμάτων.
Οι εκθέσεις του κυρίου Swoboda και του Δρ.
Jarzembowski προσανατολίζουν προς τη σωστή κατεύθυνση.
Ο διαχωρισμός της παροχής μεταφορικών υπηρεσιών από τη διαχείριση της υποδομής αποτελεί προϋπόθεση για την ελευθέρωση των ευρωπαϊκών σιδηροδρομικών μεταφορών.
Για το δύσκολο αλλά τελικά αποτελεσματικό έργο που διεκπεραιώθηκε στην επιτροπή συνδιαλλαγής ευχαριστώ θερμά όλα τα ενδιαφερόμενα άτομα!
Ο ανταγωνισμός - και αυτό αποδείχθηκε σε πολλούς άλλους τομείς που ελευθερώθηκαν πρόσφατα - έχει θετικό αντίκτυπο.
Τα πλεονεκτήματα στον τομέα των μεταφορών εμπορευμάτων είναι απτά.
Αν οι ευρωπαϊκοί σιδηρόδρομοι κατορθώσουν να εντείνουν την ανταγωνιστικότητά τους έναντι άλλων μεταφορικών μέσων, αυτό θα έχει θετικές συνέπειες και για το περιβάλλον και θα συμβάλει και στην επίλυση του διογκούμενου προβλήματος των οδικών μεταφορών.
Για την επίτευξη των στόχων αυτών, και αυτό είναι στην πραγματικότητα λογικό, ο ανταγωνισμός δεν πρέπει να περιορίζεται στα εθνικά σύνορα, αλλά να διεξάγεται σε ολόκληρη την επικράτεια της Κοινότητας.
Μόνο έτσι θα καταστεί ο σιδηρόδρομος μια πραγματική εναλλακτική λύση.
Το γεγονός ότι ο στόχος αυτός κατέστη δυνατό να επιτευχθεί, έστω και με τον καθορισμό μεταβατικών προθεσμιών, είναι ένα σημαντικό επίτευγμα του Κοινοβουλίου.
Αυτό που ισχύει στις μεταφορές εμπορευμάτων, πρέπει να ισχύει και στις μεταφορές επιβατών.