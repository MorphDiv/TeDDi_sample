# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Παρασκευή 16 Ιουνίου 2000.
Νεκρολογία
Αγαπητοί συνάδελφοι, την περασμένη Τρίτη, πληροφορηθήκαμε με απέραντη θλίψη τον θάνατο του προέδρου Pierre Pflimlin, πρώην Προέδρου του Ευρωπαϊκού Κοινοβουλίου.
Ο Pierre Pflimlin υπήρξε ένας γνήσιος πολιτικός άνδρας.
Η καριέρα του στον δημόσιο βίο είχε ξεκινήσει από την επομένη του πολέμου.
Θα τον οδηγήσει μέχρι το αξίωμα του Προέδρου του Συμβουλίου, αρχηγού της κυβέρνησης, από όπου, το 1958, όταν η Γαλλία διερχόταν μια από τις πιο ταραχώδεις περιόδους της ιστορίας της, μαζί με τον στρατηγό de Gaulle διευκόλυνε τη μετάβαση.
Συμμετείχε ενεργά στην εκπόνηση του Συντάγματος της Vης Δημοκρατίας και έγινε υπουργός, αξίωμα που κατείχε ως το 1962.
Ο Pierre Pflimlin ήταν μια από αυτές τις ιστορικές προσωπικότητες της Ευρώπης που, μετά το τέλος του πολέμου, ως βουλευτής, υπουργός, εν ενεργεία πολιτικός, συμμετείχε σε όλους τους αγώνες για την οικοδόμηση μιας ισχυρής και ενωμένης ξανά Ευρώπης.
Αλσατικής καταγωγής, από το Στρασβούργο, όντας φίλος και σύντροφος του Robert Schuman, υπήρξε ένας από τους πλέον δραστήριους υποστηρικτές της συμφιλίωσης μεταξύ Γαλλίας και Γερμανίας και ένα ισχυρό σύμβολο της γαλλο-γερμανικής φιλίας.
Την συμφιλίωση αυτή, για την οποία είχε εργαστεί τόσο πολύ, την αντιλαμβανόταν ως ένα πραγματικό θαύμα, όπως είχε εκμυστηρευθεί στον αιδεσιμότατο αρχιεπίσκοπο του Στρασβούργου.
Γνώριζε, ωστόσο, ότι αυτό το θαύμα δεν ήταν προϊόν της τύχης αλλά μάλλον μιας εκούσιας και μελετημένης δέσμευσης, η οποία βασιζόταν σε κοινούς στόχους και αποτελεσματικά θεσμικά όργανα.
Από το 1959, ο Pierre Pflimlin ήταν μέλος του Κοινοβουλευτικού σώματος του Συμβουλίου της Ευρώπης του οποίου υπήρξε πρόεδρος για 3 χρόνια, από το 1963.
Την ίδια εποχή, εξελέγη μέλος του Ευρωπαϊκού Κοινοβουλίου, αξίωμα που διατήρησε από το 1962 έως το 1967, ενώ επανήλθε σε αυτό, κατά τις πρώτες εκλογές με καθολική ψηφοφορία, το 1979.
Το 1982, εξελέγη πρώτος αντιπρόεδρος και πρόεδρος του Κοινοβουλίου μας από το 1984 έως το 1987.
Κατά τη διάρκεια της προεδρίας του, το Ευρωπαϊκό Κοινοβούλιο θα επιβληθεί ως απαραίτητος εταίρος, κυρίως στο δημοσιονομικό πεδίο.
Η φήμη του θα εξαπλωθεί τόσο στην Ευρώπη, όσο και σε διεθνές επίπεδο, δεδομένου ότι ο Pierre Pflimlin είχε το προνόμιο να υποδεχτεί στο Ευρωπαϊκό Κοινοβούλιο, μεταξύ άλλων, τον Πρόεδρο των Ηνωμένων Πολιτειών, Ronald Reagan.
Βασιζόμενος στο σχέδιο της Συνθήκης για την Ευρωπαϊκή Ένωση του Altiero Spinelli, ενθάρρυνε έντονα τη μεταρρύθμιση των Συνθηκών από την Ενιαία Ευρωπαϊκή Πράξη, καταδικάζοντας, ωστόσο, τις ελλείψεις της όσον αφορά την ανεπάρκεια των αρμοδιοτήτων που είχαν εκχωρηθεί στο Ευρωπαϊκό Κοινοβούλιο.
Διατηρώντας μια φιλική συνενοχή με τον Πρόεδρο Jacques Delors, θα παρακινήσει το Κοινοβούλιο να αποκομίσει τα μεγαλύτερα δυνατά οφέλη, υποστηρίζοντας τις τριμερείς συναντήσεις με το Συμβούλιο και την Επιτροπή, ένα είδος διαδικασίας συνδιαλλαγής πριν από τη θέσπισή της.
Γιατί ο Pierre Pflimlin ήταν επίσης άνθρωπος του διαλόγου.
Σταθερός στις απόψεις του, σεβόταν τη γνώμη των πολιτικών του αντιπάλων, θέτοντας πάντα υπεράνω των ιδεολογικών απόψεων το ανώτατο συμφέρον της Ευρώπης.
Το Στρασβούργο, η πόλη στην οποία θήτευσε ως δήμαρχος για είκοσι τέσσερα χρόνια, ήταν για εκείνον το σύμβολο αυτού του ανοίγματος, το απτό σημάδι της γαλλο-γερμανικής συμφιλίωσης και μια ένδειξη εμπιστοσύνης και ελπίδας στο μέλλον της Ευρώπης.
Για αυτό είχε επιδοθεί με δυναμισμό και εντιμότητα στην ανάπτυξη αυτής της πόλης και της τάξης της ως ευρωπαϊκής πρωτεύουσας, δημιουργώντας κτιριακές υποδομές και αναπτύσσοντας μια αληθινή πολιτική υποδοχής.
Το 1989, ο Pierre Pflimlin εγκατέλειψε το Ευρωπαϊκό Κοινοβούλιο, όμως για πολλούς Ευρωπαίους, και κυρίως για τους νέους, παρέμεινε ένα σημείο αναφοράς κύρους, μια φωνή που ενέπνεε ενθουσιασμό, όταν υπενθύμιζε την πολιτική σκοπιμότητα της ευρωπαϊκής οικοδόμησης.
Μέχρι τέλους, ο Πρόεδρος Pflimlin μάς εντυπωσίαζε με τη δύναμη και τη σαφήνεια του μηνύματός του, το οποίο παραμένει για όλους μας εξαιρετικά επίκαιρο.
Θα ήθελα εξ ονόματός σας να επαναλάβω τα πιο θερμά και ειλικρινή μου συλλυπητήρια προς την οικογένεια του κ. Pierre Pflimlin, και ειδικότερα προς την κόρη του η οποία είναι παρούσα αυτή τη στιγμή στη συνεδρίασή μας.
Το 1986, υπό την προεδρία του Pierre Pflimlin υιοθετήθηκαν η σημαία και ο ύμνος, ως εμβλήματα της Ευρωπαϊκής Ένωσης.
Για αυτό, εάν θέλετε, στη μνήμη του Προέδρου Pflimlin, θα σας παρακαλούσα να ακούσουμε τον ευρωπαϊκό ύμνο.
(Το Σώμα, όρθιο, ακούει τον ευρωπαϊκό ύμνο)
Ανακοίνωση της Προέδρου
Αγαπητοί συνάδελφοι, πριν από λίγες ημέρες, 58 λαθρομετανάστες έχασαν τη ζωή τους με τραγικό τρόπο μέσα σε ένα καμιόνι, στα βρετανικά σύνορα.
Ήταν στις 18 Ιουνίου.
Αυτή η δραματική απώλεια ανδρών και γυναικών οι οποίοι, όπως ακριβώς και οι δύο νέοι από την Γουινέα που πέθαναν το περασμένο καλοκαίρι κατά την προσγείωση ενός ευρωπαϊκού αεροπλάνου, είχαν εναποθέσει όλες τις ελπίδες τους στην Ευρώπη, δεν μπορεί παρά να προκαλέσει την πλέον έντονη συγκίνηση.
Είμαι σίγουρη ότι καθένας από εμάς επαναστατεί μπροστά σε αυτό το δράμα και είμαι πεπεισμένη ότι συμφωνούμε όλοι πως η Ευρωπαϊκή Ένωση πρέπει να εντείνει τον αγώνα της ενάντια σε αυτό το είδος δουλείας της εποχής μας.
Θα πρέπει να κάνουμε το παν προκειμένου να διαλύσουμε αυτόν τον κλάδο εμπορίας του θανάτου.
Η απάντηση της Ευρωπαϊκής Ένωσης πρέπει να είναι άμεση, να περιλαμβάνει μια πραγματική κοινή πολιτική για τη μετανάστευση, καθώς και τον επανακαθορισμό των σχέσεων μεταξύ Βορά και Νότου, ο οποίος εξαρτάται πρωτίστως από τη στήριξη της οικονομικής ανάπτυξης και την πρόσβαση στη γνώση.
Η Συνθήκη του Αμστερνταμ τέθηκε σε ισχύ πριν από ένα χρόνο και το Ευρωπαϊκό Συμβούλιο του Tampere έλαβε χώρα πριν από έξι μήνες.
Επομένως, οι νομικές βάσεις για τη δράση υπάρχουν, χρειάζεται όμως μια πραγματική πολιτική βούληση.
Πρέπει να δράσουμε τώρα.
Για αυτό τον λόγο η Προεδρία του Συμβουλίου και η Ευρωπαϊκή Επιτροπή, κατόπιν αιτήματός σας, θα θέσουν προς συζήτηση αυτό το ζήτημα, αύριο το απόγευμα, ενώπιον του Ευρωπαϊκού Κοινοβουλίου.
(Χειροκροτήματα)
Έγκριση των συνοπτικών πρακτικών της προηγούμενης συνεδρίασης
Τα συνοπτικά πρακτικά της προηγούμενης συνεδρίασης έχουν διανεμηθεί.
Υπάρχουν παρατηρήσεις;
Κυρία Πρόεδρε, επί ενός διαδικαστικού ζητήματος, έχω εδώ ένα ρεπορτάζ που δημοσιεύτηκε στη βρετανική εφημερίδα The Independent και που αφορά μια συνάντηση που λέγεται πως είχατε με την Αυτής Μεγαλειότητα τη βασίλισσα Ελισάβετ Β' .
Σύμφωνα με το ρεπορτάζ φύγατε από τη συνάντηση και ενημερώσατε στη συνέχεια τον Τύπο για τις πολιτικές γνώμες της Αυτής Μεγαλειότητας.
Αυτό έχει προκαλέσει αρκετή ανησυχία και αναστάτωση στους πολιτικούς κύκλους του Ηνωμένου Βασιλείου, διότι, όπως είμαι σίγουρος πως γνωρίζετε, το πρωτόκολλο για τέτοιες συναντήσεις ορίζει πως είναι ιδιωτικές και δεν πρέπει να σχολιάζονται καθόλου.
Θα ήθελα να σας δώσω αυτή την ευκαιρία για να μας πείτε πώς καταλάβατε εσείς το πρωτόκολλο εκείνης της συνάντησης κι ίσως να μας διασαφηνίσετε τι είπατε στον Τύπο στη συνέχεια.
Αγαπητοί συνάδελφοι, μπορώ να σας διαβεβαιώσω απολύτως ότι ουδόλως προέβην σε συνέντευξη τύπου μετά το πέρας της συνάντησής μου με την Αυτής Μεγαλειότητα τη βασίλισσα.
Αντιθέτως, είμαι σε θέση να σας πω ότι το ευρώ ήταν στο επίκεντρο όλων των συνομιλιών με τις αρχές που συναντήθηκα και όλες εκδήλωσαν μεγάλο ενδιαφέρον για αυτό το ζήτημα.
Είμαι απολύτως στη διάθεσή σας να σας αφηγηθώ ολόκληρη την επίσκεψή μου στο Ηνωμένο Βασίλειο, γιατί, δυστυχώς, υπάρχουν και κάποιες άλλες πτυχές, στις οποίες προς μεγάλη μου θλίψη ο βρετανικός τύπος δεν αναφέρεται, κυρίως όσον αφορά την επίσκεψη που θέλησα να κάνω σε ένα βρετανικό αγρόκτημα για να τηρήσω μια υπόσχεση που είχα δώσει.
Σχετικά με αυτό το θέμα, οφείλω να σας πω ότι βρήκα άψογο το βρετανικό βοδινό που δοκίμασα.
(Χειροκροτήματα)
Κυρία Πρόεδρε, δυστυχώς, χθες βράδυ, επ' ευκαιρίας της ποδοσφαιρικής συνάντησης Γαλλίας-Ιταλίας για τον τελικό του ευρωπαϊκού πρωταθλήματος, ορισμένοι ανάπηροι, άτομα με ειδικές ανάγκες - το θέμα είναι εξαιρετικά σοβαρό, αξιότιμοι κύριοι συνάδελφοι - τη στιγμή κατά την οποία έμπαιναν στο στάδιο του Ρότερνταμ, υπέστησαν σωματική έρευνα και υποχρεώθηκαν να υποστούν μια σειρά από ταπεινώσεις εκ μέρους του προσωπικού ασφαλείας, μια κατάσταση που προκάλεσε αργότερα την επέμβαση ορισμένων ιταλών δημοσιογράφων, οι οποίοι κατέγραψαν τον τρόπο με τον οποίο ταλαιπωρήθηκαν αυτά τα άτομα με ειδικές ανάγκες.
Το αποτέλεσμα ήταν ότι ένας σημαντικός αριθμός δημοσιογράφων υπέστη την επίθεση και την κακομεταχείριση της αστυνομίας, όπως μαρτυρούν οι εικόνες που προβλήθηκαν από όλους τους τηλεοπτικούς σταθμούς.
Ορισμένοι από αυτούς συνελήφθησαν μόνο και μόνο επειδή έκαναν το καθήκον τους.
Πιστεύω ότι η αστυνομία του Ρότερνταμ δεν ενήργησε σύμφωνα με τις διαταγές των ανωτέρων της, αντιθέτως, είμαι πεπεισμένος ότι η ολλανδική κυβέρνηση και οι ανώτατοι υπεύθυνοι για τη δημόσια τάξη στην Ολλανδία θα διαχωρίσουν τη θέση τους από τις πρωτοβουλίες της αστυνομίας, αλλά θεωρώ βεβαίως ότι η μεταχείριση που επιφυλάχθηκε σε ορισμένους ευρωπαίους με ειδικές ανάγκες, που είναι ιταλοί και, συνεπώς, ευρωπαίοι πολίτες και σε ορισμένους ιταλούς δημοσιογράφους που ασκούσαν νομίμως το δημοσιογραφικό τους καθήκον, πρέπει να καταδικασθεί αυστηρά από αυτό το Κοινοβούλιο και πρέπει να καταδικασθεί εξίσου αυστηρά από τα ευρωπαϊκά θεσμικά όργανα.
Παίρνω το θάρρος, κυρία Πρόεδρε, να προσθέσω μια άλλη καταγγελία σχετικά με ένα θέμα που εσείς παρακολουθήσατε με μεγάλο ενδιαφέρον, δηλαδή την καταδίκη δεκατριών ιρανών πολιτών, εβραϊκού θρησκεύματος, που καταδικάσθηκαν πριν από λίγες μέρες σε σωματικές τιμωρίες.
Ευτυχώς, δεν καταδικάσθηκαν σε θάνατο, ίσως και χάρη στις άμεσες παρεμβάσεις αυτού του Κοινοβουλίου που επαγρύπνησε έτσι, ώστε να διεξαχθεί μια δίκαιη δίκη στο Ιράν.
Στην αρχή της τρίτης χιλιετίας επιβάλλονται ακόμα, από δικαστήρια, σωματικές ποινές σε καταδικασμένους μετά από δίκες λίγο-πολύ δίκαιες, γεγονός που δεν μου φαίνεται ότι τιμά τη δημοκρατία και τον πολιτισμό της τρίτης χιλιετίας.
Εγώ πιστεύω ότι το να επιβάλλεται σε έναν καταδικασμένο ως ποινή το μαστίγωμα, όποιο και εάν είναι το έγκλημα το οποίο διέπραξε, είναι μια βάρβαρη ποινή.
Γι' αυτό το λόγο προσκαλώ το Κοινοβούλιο, το Συμβούλιο και την Επιτροπή να επαγρυπνούν, ώστε αυτή η μειονότητα εβραίων ιρανών να μην υποστεί ξανά άλλα βασανιστήρια στην έφεση, επειδή ήδη υπάρχουν κάποιοι που αισθάνονται ικανοποίηση με την καταδίκη εβραίων πολιτών.
Εγώ πιστεύω ότι ο αντισημιτισμός πρέπει να σβηστεί από την ιστορία της Ευρωπαϊκής Ένωσης και την ιστορία του κόσμου, επειδή ο εβραϊκός λαός έχει υποστεί πάρα πολλά δεινά και βάσανα.
Ευχαριστώ, κύριε Tajani.
Όσον αφορά το πρώτο μέρος της παρέμβασής σας, είναι προφανές πως πρόκειται πράγματι για ένα συμβάν απολύτως εξοργιστικό και θα εξετάσω ποια είναι τα καταλληλότερα μέσα για να κοινοποιήσω στις ολλανδικές αρχές την εύλογη διαμαρτυρία σας.
Όσον αφορά το δεύτερο ζήτημα, σχετικά με την καταδίκη των Εβραίων στο Ιράν, συμμερίζομαι απολύτως την ανάλυσή σας για την εν λόγω κατάσταση.
Θα πρέπει ενδεχομένως να απευθύνω στον Πρόεδρο της Ιρανικής Δημοκρατίας μια επιστολή, ζητώντας του να απονείμει χάρη στους δεκατρείς καταδικασθέντες.
Ωστόσο, θα προβώ σε αυτή την ενέργεια μόνο εφόσον το Εφετείο επικυρώσει αυτή την καταδίκη.
(Χειροκροτήματα) Βλέπω ότι συμφωνείτε με αυτή την πρόταση.
Σας ευχαριστώ.
Κυρία Πρόεδρε, θα ήθελα, καταρχάς, να σας ευχαριστήσω επειδή σε αυτή την προκαταρτική φάση, κάθε φορά που θέτουμε ζητήματα βλέπω ότι εσείς τα δέχεσθε και τους δίνετε συνέχεια με μεγάλη προσοχή· επιπλέον, επιθυμώ να σας συγχαρώ για το έργο σας.
Ύστερα, όσον αφορά τα επεισόδια του Ρότερνταμ, ασφαλώς συντάσσομαι με την καταγγελία που έγινε εδώ από τον συνάδελφο Tajani.
Πράγματι, ήταν σοβαρά επεισόδια που δεν πιστεύαμε ότι θα μπορούσαν να συμβούν εις βάρος ατόμων με ειδικές ανάγκες, αλλά και εις βάρος της ελευθερίας των δημοσιογράφων να πράξουν το καθήκον τους, δημοσιογράφοι οι οποίοι κρατήθηκαν για ώρες χωρίς κανένα λόγο.
Όσον αφορά αυτό το θέμα προαναγγέλλω την πρότασή μας, την οποία θα εκθέσω αναλυτικά αργότερα, να εισαγάγουμε στα κατεπείγοντα, τα οποία θα εξετάζουν τα φαινόμενα του χουλιγκανισμού, ένα σημείο που θα αφορά αυτά τα επεισόδια.
Το Κοινοβούλιο θα έχει έτσι τη δυνατότητα να εκφρασθεί σχετικά κατά τρόπο συνετό και σοβαρό.
Επί τούτου προσκαλώ τους συνάδελφους να υποστηρίξουν αυτό το σημείο όταν θα ψηφίσουμε τα επείγοντα ζητήματα, επειδή κατ' αυτό τον τρόπο θα έχουμε και τη δυνατότητα να κάνουμε το Κοινοβούλιο μας να εκφρασθεί, όπως είναι καθήκον μας να κάνουμε.
Κυρία Πρόεδρε, ειδικά επειδή κατηγορήθηκε η ολλανδική αστυνομία, πρέπει να διαμαρτυρηθώ, κατά ενιαίο τρόπο, για τις πράξεις εναντίον Εβραίων και τις σωματικές ποινές, καθώς και για μια κανονική επιθεώρηση της ολλανδική αστυνομίας, η οποία, μετά από αίτημα ορισμένων ανάπηρων ιταλών θεατών του αγώνα, επιχείρησε να απομακρύνει συνεργεία της ιταλικής τηλεόρασης.
Όταν αυτό δεν επέτυχε, αυτοί οι άνθρωποι πράγματι συνελήφθησαν από την αστυνομία.
Κυρίως, πρέπει να αναφέρω ότι και ο Πρωθυπουργός των Κάτω Χωρών, όπως και όλοι οι λοιποί αρμόδιοι, εξέφρασαν το θαυμασμό τους για τον τρόπο με τον οποίο η ολλανδική αστυνομία, από κοινού με τις αστυνομίες των κρατών μελών οι οποίες ήταν παρούσες, προστάτευσε τη δημόσια τάξη.
Επομένως, θεωρώ αυτή τη σχετική κατηγορία εντελώς υπερβολική, όσο και εάν εγώ, και μαζί μου πολλοί ακόμη, θα είχαμε χαρεί ιδιαίτερα από τη νίκη των Ιταλών.
Κυρία Πρόεδρε, θα ήθελα αντίθετα με τον πρώτο ομιλητή να σας παρακαλέσω να εκφράσετε πολύ ξεκάθαρα τη δική σας καθώς και τη δική μας γνώμη για το ακόλουθο σημείο: την Παρασκευή υποβλήθηκε στο γιουγκοσλαβικό Κοινοβούλιο ένα νομοσχέδιο από τα αποκαλούμενα αντιτρομοκρατικά, το οποίο στρέφεται κυρίως κατά της σερβικής νεολαίας που κινητοποιείται όλο και περισσότερο εναντίον του Milosevic.
Το νομοσχέδιο αυτό δεν έχει ακόμη εγκριθεί.
Σας παρακαλώ, κυρία Πρόεδρε, και παρακαλώ φυσικά επίσης το Συμβούλιο και την Επιτροπή, να κάνετε το παν προκειμένου να εμποδίσετε την ψήφιση ενός τέτοιου νόμου.
Δεν ξέρω αν μπορούμε να ασκήσουμε επιρροή στις αρχές και στο κοινοβούλιο της Γιουγκοσλαβίας.
Όμως η νεολαία της χώρας πρέπει να ξέρει ότι είμαστε στο πλευρό της.
Κύριε Swoboda, ευχαρίστως να σημειώσω τη δήλωση και την επιθυμία σας.
Κυρία Πρόεδρε, δεν είδα το συμβάν με τους ανάπηρους ή ανθρώπους με κινητικές δυσκολίες να εισέρχονται στο στάδιο εχθές ή την υποτιθέμενη φασαρία με τους Ιταλούς δημοσιογράφους.
Ωστόσο, ήμουν στο Ρότερνταμ όλη μέρα χθες, από νωρίς το πρωί μέχρι αργά το βράδυ και παρευρέθηκα στον τελικό.
Διαβιβάζω τα συγχαρητήριά μου στους Γάλλους, τους Ιταλούς, τους Ολλανδούς και σε πολλούς άλλους οπαδούς που ταξίδεψαν από όλη την Ευρώπη για να δουν αυτόν τον τελικό.
Διαβιβάζω επίσης τα συγχαρητήριά μου στην ολλανδική αστυνομία για τον τρόπο που συμπεριφέρθηκε, όπως επίσης και στον λαό του Ρότερνταμ.
Ήταν θαυμάσια η μέρα στο Ρότερνταμ.
Ήταν ένας από τους καλύτερους ποδοσφαιρικούς αγώνες που έχω πάει ποτέ.
Η ατμόσφαιρα ήταν κάθε άλλο παρά εχθρική.
Ήταν μία από τις καλύτερες ατμόσφαιρες που έχω δει σε τελικό του κυπέλλου.
Όσον αφορά το θέμα που έγειρε ο κύριος Helmer, μπορεί να συγχαρεί μαζί μου την Αυτής Μεγαλειότητα βασίλισσα Ελισάβετ Β' για τη στήριξή της προς το ευρώ;
Και εγώ η ίδια ήμουν στο Ρότερνταμ στο πνεύμα της πλήρους αμεροληψίας που επιτάσσει το αξίωμα μου της Προέδρου του Ευρωπαϊκού Κοινοβουλίου και μπορώ πράγματι να διαβεβαιώσω ότι η ατμόσφαιρα ήταν ακριβώς όπως την περιγράψατε.
Παρ' όλα αυτά, θα προβούμε στη διασταύρωση του συμβάντος που επεσήμαναν ο κ. Tajani και η κ. Napoletano.
Μπορείτε να βασιστείτε σε εμένα ότι θα το πράξω με τη δέουσα λεπτότητα.
Θεωρώ ότι πρέπει να το κάνω, γιατί επρόκειτο για ανάπηρους, γεγονός που καθιστά το συμβάν ακόμη πιο σοβαρό.
Αξιότιμη κυρία Πρόεδρε, θα ήθελα να επισύρω την προσοχή σας στις χθεσινές εκλογές στο Μεξικό.
Εκεί η εξουσία άλλαξε χέρια.
Στο Μεξικό εκλέχθηκε νέος Πρόεδρος, Βουλή των Αντιπροσώπων και Γερουσία.
Η αποκαλούμενη θεσμική επανάσταση διάρκειας εβδομήντα χρόνων έχει πλέον τερματισθεί.
Θα παρακαλούσα να απευθύνετε χαιρετισμό στον νέο Πρόεδρο.
Μπορούμε σίγουρα όλοι μας να χαρούμε γι' αυτήν την αλλαγή εξουσίας, διότι καμία επανάσταση δεν μπορεί να διαρκεί εβδομήντα χρόνια.
Κυρία Πρόεδρε, πιστεύω ότι κάτι δεν έχει σχολιαστεί όσον αφορά τον ποδοσφαιρικό αγώνα μεταξύ Ιταλίας και Γαλλίας.
Ο λόγος που όλα πήγαν τόσο καλά είναι επειδή την εποπτεία του αγώνα την είχαν Σουηδοί και Δανοί, οπότε πιστεύω ότι πρέπει να ευχαριστήσουμε τους διαιτητές και τους επόπτες γραμμών για τη σπουδαία συμβολή τους.
Ευχαριστώ, κύριε Blak.
Οι διαιτητές, όπως άλλωστε και οι δύο ομάδες, ήταν άριστοι.
Διάταξη τωv εργασιώv
Η ημερήσια διάταξη προβλέπει την εξέταση του τελικού σχεδίου της ημερήσιας διάταξης που κατάρτισε η Διάσκεψη των Προέδρων, σύμφωνα με το άρθρο 110 του Κανονισμού.
Πέμπτη : Όσον αφορά την Πέμπτη και τη συζήτηση επί επικαίρων, επειγόντων και σημαντικών θεμάτων, έχω πολλές αιτήσεις τροποποιήσεως.
Πρωτίστως, όσον αφορά το σημείο 1 "Νήσοι Φίτζι και Σολομώντα", η Ομάδα του Κόμματος των Ευρωπαίων Σοσιαλιστών ζητά τη διαγραφή του.
Κυρία Πρόεδρε, αγαπητοί συνάδελφοι, πριν από τρεις μήνες έγινε πραξικόπημα στα νησιά Φίτζι, κατά το οποίο συνελήφθησαν όμηροι.
Σχετικά με αυτά έλαβαν θέση ολόκληρος ο Τύπος και ο πολιτικός κόσμος.
Στο μεταξύ, όλα τελείωσαν - έγιναν διαπραγματεύσεις, οι όμηροι απελευθερώθηκαν και το ίδιο το πραξικόπημα ανήκει πια στο παρελθόν.
Αναρωτιέμαι ποια επείγοντα πράγματα έχει να πει για το θέμα αυτό τώρα το Ευρωπαϊκό Κοινοβούλιο.
Κατά την εκτίμησή μου, αυτό είναι αντίθετο στο αντίστοιχο άρθρο 50 και το παράρτημα ΙΙΙ του Κανονισμού μας.
Για τον λόγο αυτόν ζητούμε να διαγραφεί το συγκεκριμένο σημείο από τον κατάλογο επειγόντων θεμάτων.
Κυρία Πρόεδρε, είναι πασιφανώς αληθές ότι υπήρξαν εξελίξεις αυτό το σαββατοκύριακο αλλά είναι πολύ νωρίς για να δούμε πού θα οδηγήσουν.
Υπάρχουν σοβαρές αμφιβολίες για το αν αυτές οι εξελίξεις θα καταλήξουν στην αποκατάσταση της πλήρους συνταγματικότητας στα νησιά Φίτζι, οπότε το ζήτημα εξακολουθεί να παραμένει άκρως σημαντικό και επίκαιρο.
Οι Ινδοφιτζιανοί, δηλαδή ο πληθυσμός ινδικής καταγωγής των Φίτζι, διατρέχουν σοβαρό κίνδυνο.
Τις τελευταίες εβδομάδες υπάρχει ανομία, καταστροφή περιουσιών, αλλά και περιστατικά βίας και βιασμών χωρίς καμία παρέμβαση από τις δυνάμεις ασφαλείας.
Μου έχουν κάνει παραστάσεις σύμφωνα με τις οποίες ο κόσμος προσδοκά κάποια αποτελεσματική δράση από την Ευρωπαϊκή Ένωση, πιθανώς - κι αυτό θα μπορούσε να συζητηθεί στο πλαίσιο του ψηφίσματος - κάποιας μορφής κυρώσεις βάσει της Σύμβασης του Lomι.
Δεν θέλω να συζητήσω το περιεχόμενο τώρα, αλλά θέλω να ζητήσω να παραμείνει στην ημερήσια διάταξη, διότι μετά τα όσα συνέβησαν το σαββατοκύριακο που μας πέρασε υπάρχει ακόμη κίνδυνος σοβαρών διακρίσεων κατά μίας εθνοτικής ομάδας στα Φίτζι.
Δεν υπάρχει καμία βεβαιότητα ότι το σύνταγμα θα εφαρμοστεί σωστά ή ότι θα γίνει σεβαστό.
Δεν συμφωνώ με την άποψη ότι τα όσα συνέβησαν μειώνουν την καίρια σημασία του ζητήματος.
(Το Σώμα απορρίπτει την αίτηση) Πρόεδρος.
Έρχομαι τώρα σε μια άλλη αίτηση της Ομάδας του Κόμματος των Ευρωπαίων Σοσιαλιστών η οποία αυτή τη φορά αποσκοπεί στη διαγραφή του ακόλουθου σημείου: "Θιβέτ".
Κυρία Πρόεδρε, εδώ το θέμα δεν είναι το περιεχόμενο μιας αίτησης ψηφίσματος αλλά ο Κανονισμός μας.
Προσπαθήσαμε στην Επιτροπή Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής να επιτύχουμε - και απευθύνω έκκληση στους συναδέλφους που έκαναν τη συγκεκριμένη προσπάθεια - να μην πραγματευόμαστε τόσο σημαντικά ζητήματα στο πλαίσιο των κατεπειγόντων, ή, καλύτερα, θέλουμε να διασφαλίσουμε τη σοβαρή αντιμετώπισή τους είτε από την επιτροπή είτε με προφορική ερώτηση ή με δήλωση του Συμβουλίου.
Πρόκειται για το Θιβέτ.
Γνωρίζουμε τη σημασία του θέματος αυτού.
Εγώ ο ίδιος εκπόνησα το 1992 έκθεση για το Θιβέτ.
Το Κοινοβούλιο έκανε δεκτή σχεδόν ομόφωνα μια αντίστοιχη πρόταση ψηφίσματος.
Στις 15 Απριλίου εγκρίναμε ομόφωνα εδώ στο Σώμα μία πρόταση ψηφίσματος για το Θιβέτ και τώρα επαναλαμβάνουμε όσα είχαμε πει τότε, προσθέτοντας ίσως κάποιες λεπτομέρειες.
Πιστεύω ότι η διαρκής επεξεργασία των ίδιων θεμάτων δεν συμβάλλει στο να θεωρείται πολύ σοβαρό το παρόν Κοινοβούλιο.
Για τον λόγο αυτόν ζητούμε τη διαγραφή του συγκεκριμένου σημείου.
Κυρία Πρόεδρε, το Θιβέτ είναι ένα θέμα που ανακύπτει στην ημερήσια διάταξή μας κάθε χρόνο ανελλιπώς, και υπό αυτό το πρίσμα καταλαβαίνω τι θέλει να πει ο αξιότιμος βουλευτής.
Έχουμε εγκρίνει ψηφίσματα επ' αυτού του θέματος ξανά και ξανά.
Είναι μια χώρα κάτω από την παράνομη κατοχή της Κίνας και ο λαός της υφίσταται καταπίεση από το καθεστώς.
Είναι επείγον θέμα διότι τους τελευταίους μήνες είδαμε την κινεζική κυβέρνηση να παίρνει διάφορα μέτρα για να μετακινήσει κόσμο στην περιοχή του Θιβέτ και να εκμεταλλευτεί τους φυσικούς πόρους της περιοχής.
Αυτά τα μέτρα αρχικώς είχαν τη στήριξη της Παγκόσμιας Τράπεζας, της Γερμανίας, των ΗΠΑ και του Ηνωμένο Βασίλειο.
Τώρα που ασκήθηκε πίεση, η Γερμανία και οι ΗΠΑ έχουν αποσύρει τη στήριξή τους.
Η Παγκόσμια Τράπεζα αποσύρει τη δική της στήριξη αλλά δεν το έχει ανακοινώσει ακόμη δημοσίως.
Είναι σημαντικότατο να τους ασκήσουμε πίεση προκειμένου να αποσύρουν τη στήριξή τους για τα εν λόγω μέτρα ώστε το Κοινοβούλιό μας να σταθεί στο πλευρό του λαού του Θιβέτ, να στηρίξει τη δημοκρατία, να σηκώσει το ανάστημά του για να σταματήσει αυτή η παράνομη κατά το διεθνές δίκαιο πράξη.
(Το Σώμα απορρίπτει την αίτηση)
Πρόεδρος.
Πάντοτε ως προς τα επίκαιρα προβλήματα, όσον αφορά το σημείο "Ανθρώπινα δικαιώματα", έλαβα σχετικά με το υποσημείο "Χούλιγκανς", τρεις αιτήσεις που αποσκοπούν στην αντικατάσταση αυτού του σημείου: μια αίτηση εκ μέρους της Ομάδας των Πρασίνων, η οποία επιθυμεί την αντικατάσταση αυτού του σημείου από ένα νέο με τίτλο "Ρατσιστικά επεισόδια στη Γερμανία και δολοφονία του Alberto Adriano", μια αίτηση εκ μέρους της Ομάδας του Κόμματος των Ευρωπαίων Σοσιαλιστών, η οποία επιθυμεί την αντικατάσταση αυτού του υποσημείου από ένα άλλο "Επεισόδια στο στάδιο του Ρότερνταμ" και μια αίτηση εκ μέρους της Ομάδας των Φιλελευθέρων, η οποία επιθυμεί την αντικατάσταση αυτού του υποσημείου από το υποσημείο "Βεβήλωση του αρχαιοτέρου εβραϊκού νεκροταφείου της Πράγας".
Θα προχωρήσουμε στη διαδοχική εξέταση αυτών των αιτήσεων.
Κυρία Πρόεδρε, το ζήτημα της ρατσιστικής καταδίωξης συνανθρώπων μας στην Ανατολική Γερμανία παίρνει ολοένα και πιο δραματικές διαστάσεις.
Είναι παλιό, παραμένει όμως επίκαιρο.
Αυτά μόνο έχω να πω στον κ. Sakellariou, γιατί το περασμένο μόλις Σαββατοκύριακο υπέστησαν και πάλι καταδίωξη άνθρωποι στο Νάϊσεν μόνο και μόνο επειδή μιλούν μια διαφορετική γλώσσα και έχουν άλλο χρώμα επιδερμίδας.
Δεν πρέπει να επιτρέψουμε να συμβαίνει αυτό στην Ευρώπη και είναι επειγόντως αναγκαίο να υποστηρίξει το Ευρωπαϊκό Κοινοβούλιο εκείνες τις δυνάμεις οι οποίες επιχειρούν να καταπολεμήσουν τις ρατσιστικές αυτές τάσεις στην Ανατολική Γερμανία, και συγκεκριμένα τους νεοναζιστές που ήθελαν να δημιουργήσουν ελεύθερες ζώνες, δυνάμεις οι οποίες χάνουν τη δύναμή τους.
Αυτοί είναι οι λόγοι υποβολής του συγκεκριμένου αιτήματος, δηλαδή να πούμε ξεκάθαρα ότι η Ευρώπη θέλει να είναι πολυπολιτισμική και υποστηρίζει τις δημοκρατικές δυνάμεις που κινούνται κατά του ρατσισμού και του νεοναζισμού.
Με αυτό το πνεύμα σάς ζητώ να υποστηρίξετε την αίτησή μας.
(Το Σώμα απορρίπτει την αίτηση της Ομάδας των Πρασίνων) Πρόεδρος.
Περνάμε στη δεύτερη αίτηση, αυτή της Ομάδας του Κόμματος των Ευρωπαίων Σοσιαλιστών, η οποία αποσκοπεί στην αντικατάσταση του υποσημείου "Χούλιγκανς" από ένα άλλο με τίτλο "Επεισόδια στο στάδιο του Ρότερνταμ".
Κυρία Πρόεδρε, εγώ νομίζω ότι σχετικά με τα θέματα των κατεπειγόντων, όπως συχνά διαπιστώσαμε, το σημαντικό δεν είναι εάν θα συμφωνούμε ή όχι μεταξύ μας, εάν θα ασχοληθούμε με αυτό το θέμα ή με το άλλο, αλλά το πώς θα ασχοληθούμε και, ενίοτε, ορισμένοι από εμάς θεωρούν προτιμότερο ορισμένες συζητήσεις ή ορισμένα ψηφίσματα να γίνονται σε ένα, ας πούμε, καταλληλότερο πλαίσιο.
Αντιθέτως, σε αυτή την περίπτωση έχουμε να κάνουμε με ένα κατεπείγον, σύμφωνα με ότι ορίζει ο Κανονισμός, επειδή πρόκειται για ένα γεγονός που συνέβη χθες και, συνεπώς, πιστεύω ότι το Κοινοβούλιο, όταν ασχολείται με τα κατεπείγοντα θα πρέπει να έχει λίγο την αίσθηση εκείνου που προβλέπεται από τον Κανονισμό, δηλαδή ότι ασχολείται με θέματα επικαιρότητας.
Κατά τη γνώμη μου, κάνοντάς το, θα δώσουμε συνέχεια στο θέμα που συζητούσαμε προηγουμένως και το οποίο εσείς η ίδια κυρία Πρόεδρε, μεταφέρατε με συνέπεια.
Είμαστε συγκεντρωμένοι και μπορούμε να το κάνουμε και να δείξουμε σε όλες εκείνες τις χώρες για τις οποίες συχνά εμείς εκφραζόμαστε ότι δεν διστάζουμε όταν εμφανίζονται προβλήματα που απαιτούν μια εις βάθος ενασχόληση με θέματα όπως οι διακρίσεις εις βάρος των ατόμων με ειδικές ανάγκες ή η παρεμπόδιση του έργου των δημοσιογράφων, ότι δεν διστάζουμε να εμβαθύνουμε σε αυτά τα θέματα ακόμη και όταν αφορούν την Κοινότητά μας.
Πιστεύω ότι οι ολλανδοί συνάδελφοί μας απ' όλες τις πολιτικές ομάδες δεν έχουν πρόβλημα να προχωρήσουμε εις βάθος, για τον πρόσθετο λόγο ότι όλοι εμείς είμαστε πεπεισμένοι ότι δεν υπήρξε καμία πολιτική βούληση πίσω απ' αυτό το γεγονός, και ακριβώς γι' αυτό το λόγο πρέπει να εμποδίσουμε αυτά τα επεισόδια και εμείς μπορούμε να το κάνουμε.
Κυρία Πρόεδρε, δεδομένου ότι εσείς ήδη παραδεχθήκατε ότι με το γνωστό σας διακριτικό τρόπο πρόκειται να ενημερωθείτε, μου φαίνεται λογικό να μην συζητήσουμε και να μην ασχοληθούμε με ένα επείγον ψήφισμα βάσει φημών.
Νομίζω ότι πρέπει να περιμένουμε τα αποτελέσματα της αποστολής σας.
(Το Σώμα απορρίπτει την αίτηση της Ομάδας του Κόμματος των Ευρωπαίων Σοσιαλιστών)
Κυρία Πρόεδρε, εγώ θα ήθελα να κάνω μια πρόταση και να ρωτήσω τους κύριους συνάδελφους - εάν θέλετε μπορείτε να το θέσετε και σε ψηφοφορία - εάν σε αυτό το ψήφισμα που θα γίνει για τους χούλιγκανς μπορούμε να ασχοληθούμε και με τα επεισόδια που έγιναν στο στάδιο του Ρότερνταμ.
Πιστεύω ότι είναι εφικτό να γίνει και, εάν αποφασίσουμε προς αυτή την κατεύθυνση, θα μπορέσουμε να εξουσιοδοτήσουμε τους διαπραγματευτές να λάβουν υπόψη τους και αυτό το γεγονός.
Πιστεύω ότι είναι λογικό, διαφορετικά θα επρόκειτο για μια πραγματική αποσιώπηση, γεγονός το οποίο εγώ δεν θα μπορούσα να κατανοήσω.
Κυρία Napoletano, δεν νομίζω ότι πρέπει να θέσουμε σε ψηφοφορία αυτή την πρόταση.
Όλοι άκουσαν αυτή την υπόδειξη.
Όταν θα έχουν υποβληθεί τα ψηφίσματα, καθένας θα κρίνει και θα θυμηθεί όσα είπατε.
Τέλος, τρίτη αίτηση, αυτή της Ομάδας των Φιλελευθέρων, η οποία αποσκοπεί στην αντικατάσταση του υποσημείου "Χούλιγκανς" από ένα νέο υποσημείο με τίτλο "Βεβήλωση του αρχαιοτέρου εβραϊκού νεκροταφείου της Πράγας".
Κυρία Πρόεδρε, η Ομάδα μας υποστηρίζει πράγματι ότι είναι χρησιμότερο να ασχοληθούμε με τις υποθέσεις της Πράγας και της Τσεχοσλοβακίας αντί της υπόθεσης για το χουλιγκανισμό, επειδή κατά τις εργασίες για ένα υπόγειο χώρο στάθμευσης στην Πράγα αποκαλύφθηκαν τα θεμέλια του αρχαιότερου ιουδαϊκού νεκροταφείου.
Σε αυτό ξεθάφτηκαν τα φέρετρα και, χωρίς το παραμικρό αίσθημα σεβασμού, το νεκροταφείο βεβηλώθηκε.
Παρά τις υποσχέσεις των τσεχικών αρχών για την εξεύρεση μιας εναλλακτικής τοποθεσίας για το υπόγειο χώρο στάθμευσης και για την προστασία του νεκροταφείου ως ιστορικού μνημείου και παρά τις διαμαρτυρίες από διάφορες πρεσβείες, αυτές οι εργασίες συνεχίζονται.
Η Ομάδα μας είναι της άποψης ότι στα υποψήφια κράτη μέλη, όπως είναι η Δημοκρατία της Τσεχίας, πρέπει να καταστήσουμε σαφές ότι η Ευρωπαϊκή Ένωση εμμένει στην άποψη ότι τα βασικά δικαιώματα, όπως η ελευθερία των θρησκευτικών και φιλοσοφικών πεποιθήσεων, πρέπει να γίνονται σεβαστά.
Πιστεύω ότι είναι κατάλληλη η στιγμή το Ευρωπαϊκό Κοινοβούλιο να συζητήσει σχετικά με το θέμα αυτό.
(Το Σώμα απορρίπτει την αίτηση της Ομάδας των Φιλελευθέρων)
Κυρία Πρόεδρε, μόλις αποφασίσαμε να διατηρήσουμε την πρόταση για τον χουλιγκανισμό στην ημερήσια διάταξη για τη συζήτηση επi επίκαιρων θεμάτων.
Θα ήθελα επίσης να κάνω μια ειδική παράκληση προς τη μεταφραστική υπηρεσία αλλά και εν γένει προς όσους μιλούν επί της πρότασης: μία από τις ποδοσφαιρικές ομάδες που συνδέθηκε με τον χουλιγκανισμό ήταν η ομάδα που εκπροσώπησε την Αγγλία.
Το κράτος μέλος που έχει την ευθύνη για αυτό το ζήτημα είναι το Ηνωμένο Βασίλειο.
Είναι όμως πολύ σημαντικό σε αυτό το θέμα να κάνουμε διάκριση ανάμεσα στη Βρετανία - ως το κράτος που έχει τη συνολική ευθύνη - και ένα από τα τμήματά της, ήτοι την Αγγλία.
Αυτό καθίσταται ακόμη σημαντικότερο δεδομένης της γνωστής πρόθεσης της Σκοτσέζικης Ποδοσφαιρικής Ένωσης να υποβάλει αίτηση για τη διοργάνωση του μεθεπόμενου Ευρωπαϊκού Κυπέλλου.
Έλαβα μια αίτηση εκ μέρους της Ομάδας του Κόμματος των Ευρωπαίων Σοσιαλιστών η οποία αποσκοπεί στη διαγραφή του υποσημείου Ιράκ.
Κυρία Πρόεδρε, δεν θα σταματήσω να απευθύνομαι στη συνείδηση των συναδέλφων.
Διαπιστώσαμε μαζί με τους συναδέλφους, ειδικά με τους συντονιστές της Επιτροπής Εξωτερικών Υποθέσεων, ότι τα θέματα που πραγματευόμαστε στις συζητήσεις επειγόντων θεμάτων δεν είναι πάντοτε πολύ σοβαρά.
Το ίδιο ισχύει τώρα για το Ιράκ.
Πριν από τρεις μήνες, στην συνεδρίαση της Ολομέλειας του Απριλίου, εκδώσαμε ψήφισμα που περιλαμβάνει όλα όσα έχουμε να πούμε για το Ιράκ.
Έχουμε αναφερθεί σε όλα τα θέματα.
Διάβασα προσεκτικά τις νέες προτάσεις ψηφίσματος που υποβλήθηκαν, αλλά δεν περιέχουν τίποτα καινούργιο.
Κι όμως, τώρα θα ψηφιστεί ένα επείγον ζήτημα επειδή το θέλει μια ομάδα που πήγε εθελοντικά στο Ιράκ και αισθάνεται υποχρεωμένη να υποβάλει αυτήν την πρόταση ψηφίσματος.
Τούτο δεν το θεωρώ ούτε σωστό ούτε σοβαρό για το παρόν Κοινοβούλιο και γι' αυτό ζητάμε να διαγραφεί το συγκεκριμένο σημείο.
(Το Σώμα απορρίπτει την αίτηση) Πρόεδρος.
Έχουμε τώρα μια αίτηση η οποία αποσκοπεί στην αντικατάσταση του σημείου Βενεζουέλα από ένα νέο σημείο με τίτλο "Κολομβία και διεθνής διάσκεψη των χωρών δωρητών στη Μαδρίτη".
Κυρία Πρόεδρε, πράγματι, στις 7 Ιουλίου, θα πραγματοποιηθεί μια διεθνής διάσκεψη με θέμα "Κολομβία" στην οποία θα συναντηθούν οι χώρες δωρητές στο πλαίσιο του σχεδίου ενίσχυσης αυτής της χώρας, το οποίο επίσης λέγεται και "σχέδιο Marshall".
Προς το παρόν, στο τραπέζι έχουν κατατεθεί δύο διαφορετικές στρατηγικές σε ό,τι αφορά αυτή την ενίσχυση: μια στρατηγική αμερικανικής προέλευσης η οποία αποσκοπεί στην ενίσχυση της καταστολής· προσωπικά, και νομίζω ότι είμαι σε θέση να μιλήσω εξ ονόματος της Ομάδας μου, εμείς θεωρούμε ότι αυτή η στάση είναι καταδικασμένη να αποτύχει.
Αυτό άλλωστε αποδείχτηκε επανειλημμένα.
Η άλλη στρατηγική, η ευρωπαϊκή, η οποία αποσκοπεί πολύ περισσότερο στην προσπάθεια εφαρμογής των αλλαγών στη νοοτροπία και η οποία συνεπώς συνιστά μάλλον μια προληπτική μέθοδο, αποτελεί, κατά τη γνώμη μας, μια λύση, μια καλύτερη εναλλακτική πολιτική.
Σε κάθε περίπτωση, θεωρούμε σημαντικό, λίγες μέρες πριν από αυτή τη διάσκεψη, το Ευρωπαϊκό Κοινοβούλιο να αποφανθεί επί αυτού του θέματος.
Κυρία Πρόεδρε, δεν θέλω να παρέμβω κατά, δεδομένου ότι συμφωνώ απόλυτα με τα όσα είπε πριν από λίγο ο συνάδελφος και φίλος Paul Lannoye.
Λυπάμαι όμως που αυτή η πρόταση αντικατέστησε ένα ψήφισμα σχετικά με τη Βενεζουέλα, το οποίο αποτελούσε συνέχεια μιας επίσημης αντιπροσωπείας του Κοινοβουλίου μας σε αυτή τη χώρα, μετά τις μεγάλες πλημμύρες που την έπληξαν και δεδομένου ότι έκτοτε, δεν είχαμε ποτέ την ευκαιρία να μιλήσουμε σχετικά.
Ως εκ τούτου, προσωπικά, θα απέχω από την ψηφοφορία σχετικά με αυτή την πρόταση, μολονότι δεν το θέλω.
Θα προτιμούσα μάλιστα να μην υποβληθεί, παρ' όλο που συμφωνώ απολύτως με την επιχειρηματολογία του κ. Lannoye.
(Το Σώμα απορρίπτει την αίτηση) Πρόεδρος.
Η Ομάδα των Πρασίνων ζητάει την αντικατάσταση του σημείου "Βενεζουέλα" από ένα νέο σημείο "Temelin".
Κυρία Πρόεδρε, αξιότιμοι συνάδελφοι, στην Αυστρία λέμε καίγεται το καπέλο μου.
Δυστυχώς όμως δεν έχουμε καιρό για ένα τέτοιο αστείο.
Στο Temelin θα αρχίσει η λειτουργία του πυρηνικού σταθμού ενωρίτερα από ό,τι είχε συμφωνηθεί και περιμέναμε, ενώ η αξιολόγηση των επιπτώσεων στο περιβάλλον θα γίνει κάποια στιγμή μετά τη θέσπιση των συστοιχιών καυσίμων.
Αυτό είναι ουσιαστικά άσκοπο και γίνεται επίσης παρά τη θέληση του τσέχου υπουργού περιβάλλοντος και μεγάλου μέρους του πληθυσμού της Τσεχίας, καθώς επίσης και μολονότι ο γερμανός και ο αυστριακός υπουργός περιβάλλοντος ζήτησαν να τους δοθεί επειγόντως αναλυτική ενημέρωση σχετικά με τα μέτρα ασφαλείας.
Φυσικά, η Τσεχία έχει ακόμη χρόνο για να μεταφέρει πλήρως το κοινοτικό κεκτημένο, όμως θα μπορούσε κανείς να εκφράσει αμφιβολίες για το κατά πόσον είναι διατεθειμένη να υιοθετήσει από τώρα τα κεντρικά αυτά σημεία της ευρωπαϊκής πολιτικής για τον πολίτη και το περιβάλλον.
Δεν είναι ανάγκη να σας περιγράψω την ανησυχία των γειτονικών πληθυσμών.
Όλα αυτά ενδέχεται να συμβούν την ερχόμενη κιόλας εβδομάδα.
Θεωρώ ότι το Ευρωπαϊκό Κοινοβούλιο πρέπει να εκφέρει γνώμη ως προς αυτά.
Αισθάνομαι κάπως διχασμένη.
Είμαι Αυστριακή και ζητώ, φυσικά, και ως Ευρωπαία που κατοικεί σε γειτονική περιοχή να αναλάβουμε κοινή δράση στο συγκεκριμένο ζήτημα.
Κυρία Πρόεδρε, πρόκειται για ένα διαδικαστικό θέμα.
Η ανόητη αυτή συζήτηση δείχνει ότι θα ήταν καλοδεχούμενη μια έκθεση Provan σχετικά με τα κατεπείγοντα, γιατί ο κύριος πρωθυπουργός της Πορτογαλίας εδώ και μία ώρα περιμένει να τελειώσουμε.
Δεν καταλαβαίνω πως μια πολιτική ομάδα αυτού του Σώματος μπορεί να υποβάλει δύο προτάσεις για να αντικαταστήσει ένα σημείο της ημερήσιας διάταξης.
Δεν ξέρω σε ποιο άρθρο του Κανονισμού στηρίζεται.
Κυρία Πρόεδρε, θα σας ήμουν ευγνώμων αν θα μπορούσατε να μου το εξηγήσετε.
Κύριε Barσn Crespo, είναι απολύτως σύμφωνο με τον Κανονισμό.
Πέραν τούτου, εκφράσατε ρητά αυτό που πολλοί πράγματι σκέφτονται χαμηλόφωνα.
Λυπούμαστε πολύ για τον κ. Guterres και σας ευχαριστώ που καλέσατε τους συναδέλφους να είναι πολύ σύντομοι.
(Το Σώμα απορρίπτει την αίτηση) Λυπάμαι, αλλά η Διάσκεψη των Προέδρων δεν πρότεινε παρά μόνο τέσσερα θέματα.
Έλαβα μια αίτηση εκ μέρους της Ομάδας του Κόμματος των Ευρωπαίων Σοσιαλιστών και των Πρασίνων να προστεθεί ένα νέο σημείο "Ευρωπαϊκό Παρατηρητήριο κατά του Ρατσισμού και της Ξενοφοβίας".
Κυρία Πρόεδρε, κυρίες και κύριοι, αυτός ακριβώς είναι ο λόγος που θέλαμε να αποσύρουμε ορισμένα σημεία.
Θέλαμε να είναι μικρότερος ο συνολικός αριθμός τους.
Θα είμαι όμως σύντομος.
Γνωρίζετε ότι στη Βιέννη υπάρχει το Παρατηρητήριο κατά του Ρατσισμού και της Ξενοφοβίας.
Πρόσφατα υπήρξαν κάποιες διαφωνίες μεταξύ της κυβέρνησης και της διευθύντριας του παρατηρητήριου, αλλά και του αυστριακού εκπροσώπου.
Τώρα φαίνεται ότι οι διαφωνίες αυτές αμβλύνονται κάπως και οι σχέσεις γίνονται πάλι καλύτερες.
Παρ' όλα αυτά πιστεύω ότι το Σώμα πρέπει να απευθύνει έκκληση σε όλες τις κυβερνήσεις, τόσο στην αυστριακή όσο και στις υπόλοιπες, να φροντίσουν για την καλή εργασία του παρατηρητήριου και να υποστηρίξουν την εργασία του.
Για τον λόγο αυτόν θέλουμε να προστεθεί το συγκεκριμένο σημείο.
Κυρία Πρόεδρε, ζητώ να μη συζητηθεί ως επίκαιρη πρόταση.
Το θέμα είναι δυνητικά πάρα πολύ σοβαρό, πιθανώς δε συνεπάγεται παραβίαση του άρθρου 10 των Συνθηκών, και πιστεύω ότι απαιτεί σοβαρότερη ενασχόληση από αυτή που θα έχει εάν συζητηθεί ως επίκαιρη πρόταση μια Πέμπτη απόγευμα.
Αυτό το θέμα έχει υποπέσει στην προσοχή της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, της οποίας έχω την τιμή να προεδρεύω.
Λάβαμε τη γνώμη επί του ζητήματος του Διευθυντή Κέντρου Παρακολούθησης, ζητήσαμε από τον εισηγητή επί του προϋπολογισμού να διερευνήσει πιο ευρέως το θέμα της στάσης της κυβέρνησης της Αυστρίας προς το Κέντρο Παρακολούθησης Ρατσισμού και Ξενοφοβίας της Ευρωπαϊκής Ένωσης.
Χρειάζεται να μάθουμε όλα τα γεγονότα γύρω από την παραίτηση του κύριου Pelinka, του αυστριακού μέλους του Διοικητικού Συμβουλίου του Κέντρου.
Ίσως χρειαστεί να παραπέμψουμε το θέμα στην Ομάδα των Τριών Σοφών που έχουν αναλάβει τη διερεύνηση της κατάστασης στην Αυστρία.
Όμως μια επίκαιρη πρόταση θα προκαλούσε μάλλον αναθέρμανση παρά διαλεύκανση του ζητήματος και προσωπικά μου φαίνεται λανθασμένο μέσο.
Ως εκ τούτου, καλώ τους βουλευτές να ψηφίσουν κατά της αίτησης.
(Το Σώμα εγκρίνει την πρόταση) Επομένως οι άλλες δύο αιτήσεις ακυρώνονται και δεν υπάρχει άλλη πρόταση τροποποίησης.
(Το Σώμα εγκρίνει την ημερήσια διάταξη όπως τροποποιήθηκε)
Ευρωπαϊκό Συμβούλιο / Πορτογαλική Προεδρία
Η ημερήσια διάταξη προβλέπει την κοινή συζήτηση σχετικά με την έκθεση του Ευρωπαϊκού Συμβουλίου και τη δήλωση της Επιτροπής για τη συνεδρίαση του Ευρωπαϊκού Συμβουλίου της Feira, καθώς και τη δήλωση του ασκούντος την Προεδρία του Συμβουλίου, όσον αφορά την πορτογαλική Προεδρία.
Κυρία Πρόεδρε, κυρίες και κύριοι βουλευτές, πιστεύω ότι είναι ιδιαίτερα σημαντικό το γεγονός ότι μου προσφέρεται η ευκαιρία, ξεκινώντας αυτή μου την ομιλία, να συμμετάσχω εξ ονόματος της πορτογαλικής κυβέρνησης στην εκδήλωση μνήμης για το θάνατο του Προέδρου Pflimlin, εκφράζοντας επίσης, από τη δική μας πλευρά, τα ειλικρινή μας συλλυπητήρια στην οικογένειά του και στο λαό του.
Θα επιθυμούσα, εξ ονόματος της πορτογαλικής κυβέρνησης, και την παρούσα στιγμή που δεν ασκούμε πλέον την Προεδρία του Συμβουλίου της Ένωσης, να εκφράσω ολόκαρδα τις ευχαριστίες μου για την εξαίρετη συνεργασία που υπήρξε ανάμεσα στο Κοινοβούλιο και το Συμβούλιο καθ' όλη τη διάρκεια αυτού του εξαμήνου, μια συνεργασία που επιτεύχθηκε χάρη στις προσπάθειες του θεσμικού σας οργάνου.
Και θα ήθελα να υπογραμμίσω την ουσιαστική συμβολή που υπήρξε ήδη από την αρχή εκ μέρους του Κοινοβουλίου, ώστε να μας δοθεί η δυνατότητα να ξεκινήσουμε εγκαίρως τις εργασίες της Διακυβερνητικής Διάσκεψης, μια συμβολή που συνεχίστηκε μέχρι την ύστατη στιγμή, όταν επιτύχαμε την τελευταία συνδιαλλαγή, αυτή που αφορά την οδηγία-πλαίσιο για την πολιτική για το ύδωρ, η οποία μπόρεσε να περατωθεί επιτυχώς χάρη στο πνεύμα κατανόησης που επιδείξατε.
Μετά το πέρας αυτού του εξαμήνου, νομίζω ότι θα μπορούσαμε να πούμε, πολύ απλά, ότι εκτελέσαμε την αποστολή μας.
Εκτελέσαμε την αποστολή που αναλάβαμε με στόχο την προώθηση ενός συγκεκριμένου ευρωπαϊκού ιδανικού, στηριζόμενοι στην εικόνα που έχουμε για το σύγχρονο κόσμο και τα προβλήματά του, για έναν κόσμο μη συγκροτημένο πολιτικά και, γι' αυτόν ακριβώς το λόγο, ανίκανο να εξασφαλίσει εξ ολοκλήρου στους κόλπους του την ειρήνη, τη σταθερότητα, τη δημοκρατία και τα ανθρώπινα δικαιώματα, για έναν κόσμο που ζει στον αστερισμό της παγκοσμιοποίησης, όσον αφορά την οικονομία και την αγορά, αλλά που δεν κατάφερε ακόμη να ρυθμίσει αυτή την παγκοσμιοποιημένη οικονομία και αγορά.
Για έναν κόσμο, επιπλέον, όπου έχουμε καμιά φορά την εντύπωση πως εμείς οι Ευρωπαίοι, σε μια σειρά ουσιαστικής σημασίας τομείς της τεχνολογικής ανάπτυξης και της εξέλιξης της οικονομίας, βαδίζουμε με βήμα σημειωτόν και μένουμε λίγο πίσω σε σύγκριση με άλλες ζώνες του πλανήτη οι οποίες, κατά τα φαινόμενα, παρουσιάζουν μεγαλύτερο δυναμισμό τα τελευταία χρόνια.
Από εκεί απορρέουν τα σημεία στρατηγικής που επιλέξαμε να προωθήσουμε στη διάρκεια του τελευταίου εξαμήνου.
Κατά πρώτον, η προσπάθεια διαμόρφωσης των προϋποθέσεων ώστε να μετατρέψουμε την Ευρωπαϊκή Ένωση, τα προσεχή δέκα χρόνια και με θεμέλιο τη γνώση, στον δυναμικότερο και πιο ανταγωνιστικό οικονομικό χώρο σε παγκόσμια κλίμακα, επιτυγχάνοντας τον παραπάνω στόχο με διατήρηση υψηλών επιπέδων απασχόλησης, οικονομικής μεγέθυνσης και κοινωνικής συνοχής.
Το δεύτερο σημείο στρατηγικής συνίστατο στην ενδυνάμωση της ευρωπαϊκής πολιτικής μας ενοποίησης με βάση τις οικουμενικής εμβέλειας αξίες μας, καθώς και στην ενίσχυση του ρόλου που διαδραματίζει η Ευρώπη ως θεμέλιος λίθος μιας νέας αρχιτεκτονικής των διεθνών σχέσεων, που επιθυμούμε να είναι πιο ισορροπημένες και πιο δίκαιες και να στηρίζονται σε περισσότερους πόλους.
Τέλος, το τρίτο σημείο της στρατηγικής μας συνίστατο στην ανάδειξη των πολιτών και στην παραπέρα οικοδόμηση του χώρου της ευρωπαϊκής ιθαγένειας, διότι, σε τελευταία ανάλυση, μόνο με αναφορά στους ανθρώπους αποκτά νόημα η χάραξη και υλοποίηση της οποιασδήποτε στρατηγικής.
Ας μιλήσουμε λοιπόν για την πρώτη κατεύθυνση στρατηγικής που προανέφερα: να μετατρέψουμε την Ευρωπαϊκή Ένωση, με ορίζοντα την προσεχή δεκαετία και με θεμέλιο τη γνώση, στον δυναμικότερο και πιο ανταγωνιστικό οικονομικό χώρο του πλανήτη.
Αυτός ήταν ο ουσιαστικός λόγος της πραγματοποίησης της Συνόδου Κορυφής της Λισσαβόνας, της οποίας τους στόχους είχα την ευκαιρία να παρουσιάσω σε αυτήν ακριβώς την αίθουσα.
Και είμαι σε θέση να σας διαβεβαιώσω πως οι παραπάνω στόχοι επιτεύχθηκαν πλήρως.
Χαράξαμε μια στρατηγική με την οποία νομίζω ότι θα καταφέρουμε να διαμορφώσουμε τις προϋποθέσεις ώστε να καταστεί εφικτό, στην Ευρώπη, ένα ποσοστό βιώσιμης οικονομικής ανόδου που θα φθάνει τουλάχιστον στο 3%, όπως επίσης και ένα ποσοστό απασχόλησης το οποίο θα αγγίζει το 70% σε μία δεκαετία, απαραίτητη προϋπόθεση για την εξασφάλιση της βιωσιμότητας των συστημάτων μας κοινωνικής προστασίας.
Για την επίτευξη των προαναφερθέντων στόχων θα πρέπει να κινηθούμε σε τέσσερις θεμελιώδεις άξονες: πρώτον, να προετοιμάσουμε την Ευρωπαϊκή Ένωση για την οικονομία της γνώσης με τη δρομολόγηση μέσων δράσης τα οποία θα προωθούν την κοινωνία των πληροφοριών, την επιστήμη και την τεχνολογία, την κατάρτιση και την εκπαίδευση· δεύτερον, να δρομολογήσουμε τις απαραίτητες οικονομικές μεταρρυθμίσεις που θα ανοίξουν το δρόμο για την αύξηση της ανταγωνιστικότητας και την εισαγωγή καινοτομιών, είτε μέσω της παραπέρα προώθησης των αναγκαίων οικονομικών μεταρρυθμίσεων που θα επιτρέψουν την εγκαθίδρυση μιας απολύτως ολοκληρωμένης εσωτερικής αγοράς, είτε μέσω της προαγωγής νέων πολιτικών που θα προσβλέπουν στην καινοτομία και την αναθέρμανση της επιχειρηματικής δραστηριότητας· τρίτον, να εδραιώσουμε τον πυλώνα της κοινωνικής συνοχής πάνω στο υπόβαθρο της απασχόλησης, των μεταρρυθμίσεων που θα διασφαλίζουν τη βιωσιμότητα των προτύπων μας κοινωνικής προστασίας, της πάλης κατά του κοινωνικού αποκλεισμού· και, τέταρτον, να επιτύχουμε το συντονισμό των μακροοικονομικών πολιτικών μας κατά τρόπο ώστε να εξασφαλίσουμε την μέχρι τούδε επιτευχθείσα σταθερότητα, που χαρακτηρίζεται από χαμηλό πληθωρισμό και χαμηλό ύψος δημοσίου χρέους και αποτέλεσε το θεμέλιο για την καθιέρωση του ευρώ, και ταυτόχρονα να διαφυλάξουμε ένα μακροοικονομικό περιβάλλον το οποίο θα ευνοεί την περαιτέρω οικονομική μεγέθυνση, την απασχόληση, την καινοτομία και την προώθηση του επιχειρηματικού πνεύματος.
Οι τέσσερις κατευθύνσεις στρατηγικής που προανέφερα έχουν ήδη οδηγήσει σε συγκεκριμένα επιτεύγματα.
Χάρη στις άριστες προσπάθειες συνεργασίας που έχουν καταβληθεί με την Επιτροπή, στο Ευρωπαϊκό Συμβούλιο της Santa Maria da Feira είχε ήδη τεθεί επί τάπητος το σχέδιο δράσης ενόψει της δημιουργίας της κοινωνίας των πληροφοριών, η πρώτη δέσμη αποφάσεων αναφορικά με τον Ευρωπαϊκό Χώρο της Επιστήμης, κάποια καθοριστικά στοιχεία για τη δρομολόγηση της πολιτικής μας προς όφελος των επιχειρήσεων (και συγκεκριμένα, ο Χάρτης για τις μικρές επιχειρήσεις), το πολυετές πρόγραμμα, μια ολοκληρωμένη δέσμη άλλων προβλεπόμενων μέτρων με στόχο τη μεταρρύθμιση των αγορών, και συγκεκριμένα των χρηματοπιστωτικών αγορών, η Πρωτοβουλία 2000 της Ευρωπαϊκής Τράπεζας Επενδύσεων που αφορά την καινοτομία, το επιχειρηματικό πνεύμα και την κοινωνία των πληροφοριών, οι εκθέσεις της Ομάδας Υψηλού Επιπέδου με θέμα τόσο τη βιωσιμότητα των συστημάτων μας κοινωνικής προστασίας όσο και την πάλη κατά του κοινωνικού αποκλεισμού, που έχουν ήδη οδηγήσει στη συγκρότηση και έναρξη λειτουργίας μιας επιτροπής κοινωνικής προστασίας, και, τέλος, η πρωτοβουλία της Επιτροπής με αντικείμενο την καταπολέμηση του αποκλεισμού.
Με όλα αυτά θέλω να πω ότι η στρατηγική της Λισσαβόνας δεν ήταν απλώς μια έμπνευση της στιγμής αλλά είναι κάτι που υλοποιείται με ταχείς ρυθμούς.
Και εδώ οφείλουμε να υπογραμμίσουμε τον ιδιαίτερα σημαντικό ρόλο που διαδραματίζει την παρούσα στιγμή η Επιτροπή.
Και αυτό επειδή, πέρα από τη χάραξη μιας στρατηγικής, εγκαινιάσαμε επίσης μια ανοιχτή μέθοδο συντονισμού, η εμβέλεια της οποίας ξεκινά από την προώθηση των πολιτικών για την κοινωνία των πληροφοριών, της επιστήμης, της εκπαίδευσης, της κατάρτισης και για την καταπολέμηση της φτώχειας, των πολιτικών υπέρ των επιχειρήσεων, της καινοτομίας και των οικονομικών μεταρρυθμίσεων, και φθάνει μέχρι την επανεξέταση των προτύπων και συστημάτων κοινωνικής προστασίας και απασχόλησης που εφαρμόζουμε, όπως επίσης και στη βασική μας μέριμνα για τη συνοχή.
Σε όλους τους παραπάνω τομείς εγκαινιάσαμε μια ανοιχτή μέθοδο συντονισμού που μας παρέχει τη δυνατότητα να καθιερώσουμε, σε ευρωπαϊκό επίπεδο, μια σειρά κατευθυντήριων γραμμών, για τον προσδιορισμό των οποίων επιλέγουμε αυτή τη στιγμή διάφορους δείκτες αξιολόγησης επιδόσεων και που θα προβλέπουν την ανάληψη πρωτοβουλιών σε εθνικό επίπεδο, οι οποίες θα μπορούν να συγκρίνονται και να συντονίζονται, προσφέροντας συνεπώς τη δυνατότητα σύγκλισης των οικονομικών και κοινωνικών πολιτικών σε επίπεδο Ένωσης, στο πλαίσιο μιας ανοιχτής μεθόδου συντονισμού που συνιστά μια ουσιαστική καινοτομία στον τρόπο λειτουργίας της Ένωσης.
Αλλά επίσης διότι η στρατηγική αυτή θεμελιώνεται σε μια ισχυρή βούληση να υπάρξει πολιτική καθοδήγηση σε ανώτατο επίπεδο με σκοπό τη δρομολόγηση των οικονομικών και κοινωνικών μεταρρυθμίσεων.
Εξ ου και η απόφαση να πραγματοποιείται στο εξής κάθε άνοιξη ένα Ευρωπαϊκό Συμβούλιο, επ' ευκαιρία του οποίου, στηριζόμενο σε μια σειρά δεικτών των διαρθρωτικών μεταβολών που θα επιλέγονται από την Επιτροπή, καθώς και σε μια έκθεση της ίδιας της Επιτροπής, θα μπορεί το Ευρωπαϊκό Συμβούλιο να προσδιορίζει μία φορά το χρόνο τις κεντρικές προτεραιότητες σε θέματα οικονομικής και κοινωνικής πολιτικής, αναλαμβάνοντας έτσι τα ηνία της απαραίτητης πολιτικής καθοδήγησης για την προώθηση του έργου όλων των άλλων σχηματισμών του Συμβουλίου και των διαφόρων επιτροπών.
Σε όλα αυτά προστίθενται, στη διάρκεια αυτού του εξαμήνου, η προσχώρηση της Ελλάδας στη ζώνη του ευρώ και η απόφαση που ελήφθη στο Ευρωπαϊκό Συμβούλιο της Feira σχετικά με το φορολογικό πακέτο.
Δεν πρόκειται για μια τελική απόφαση.
Είναι απλώς και μόνο η αρχή του τέλους, αλλά μια αρχή του τέλους που αναμέναμε εδώ και δώδεκα χρόνια, μιας και είναι αδιανόητο για μια Ευρώπη η οποία στάθηκε ικανή να πραγματώσει μια ενιαία αγορά, με την καθιέρωση ενός ενιαίου νομίσματος στο οποίο έχουν ήδη προσχωρήσει τα περισσότερα κράτη μέλη της, το ότι μέχρι τώρα φάνηκε απολύτως ανίκανη να έλθει σε στοιχειώδη συνεννόηση για τα θέματα της φορολογίας, μια ουσιαστική συνιστώσα οποιουδήποτε πολιτικού και οικονομικού συστήματος.
Μια Ευρώπη ικανή να ανταγωνίζεται διατηρώντας τη συνοχή της, αλλά επίσης μια Ευρώπη πιο ισχυρή πολιτικά και ενωμένη.
Αναφορικά με αυτό, θα επιθυμούσα να επισημάνω τα άκρως σημαντικά βήματα που σημειώσαμε με σκοπό να προσδώσουμε αξιοπιστία στην ευρωπαϊκή μας Κοινή Αμυντική Πολιτική και Πολιτική Ασφαλείας.
Η προσωρινή επιτροπή πολιτικών υποθέσεων και ασφαλείας, καθώς και η προσωρινή στρατιωτική επιτροπή, άρχισαν να λειτουργούν.
Το στρατιωτικό προσωπικό ανέλαβε καθήκοντα.
Οι μέχρι τώρα προπαρασκευαστικές εργασίες προσφέρουν τη δυνατότητα διεξαγωγής μιας διάσκεψης για τη δημιουργία ισχύος τον Οκτώβριο.
Καθορίστηκαν οι κανόνες συντονισμού ανάμεσα στην Ευρωπαϊκή Ένωση και το ΝΑΤΟ και θεσμοθετήθηκαν οι μορφές διαβούλευσης με τις έξι χώρες της Ευρωπαϊκής Ένωσης που ανήκουν στο ΝΑΤΟ και με την ομάδα των δεκαπέντε χωρών, όπου συγκαταλέγονται όλες οι υποψήφιες προς ένταξη στην Ένωση χώρες.
Οι μεταρρυθμίσεις αυτές επιτρέπουν την υλοποίηση όλων των αποφάσεων που ελήφθησαν στο Ελσίνκι, ενώ συνοδεύονται επίσης από τη συγκρότηση της Επιτροπής Πολιτικής Διαχείρισης Κρίσεων, η οποία έχει ήδη αναλάβει καθήκοντα, καθώς και από έναν προγραμματισμό, επίσης στο πλαίσιο της πολιτικής διαχείρισης κρίσεων, που προσδοκούμε να καταρτίσουμε για τις αστυνομικές δυνάμεις που τίθενται στη διάθεση της Ένωσης, με σκοπό να διαθέτουμε πέντε χιλιάδες άνδρες το 2003, εκ των οποίων οι χίλιοι θα μπορούν να κινητοποιούνται σε χρονικό διάστημα ενός μηνός.
Μια ευρωπαϊκή Κοινή Αμυντική Πολιτική και Πολιτική Ασφαλείας η οποία ανάγεται, με τον τρόπο αυτό, σε πυλώνα αξιοπιστίας της πολιτικής μας ενοποίησης, μια πολιτική ενοποίηση που προϋποθέτει, προφανώς, τη θεσμική μεταρρύθμιση που συμπεριελήφθη στην ημερήσια διάταξη των εργασιών της Διακυβερνητικής Διάσκεψης.
Καθ' όλη τη διάρκεια αυτού του εξαμήνου, ο στόχος της Προεδρίας του Συμβουλίου ήταν να εργαστεί εντατικά ώστε οι εργασίες της Διακυβερνητικής να μπορέσουν να περατωθούν πριν από το τέλος του έτους, δεδομένου ότι αυτή αποτελεί ένα απαραίτητο μέσο ώστε να καταστεί εφικτή η πρώτη διεύρυνση.
Υπό αυτή την έννοια, επικεντρώσαμε κυρίως την προσοχή μας στην εκπόνηση μιας εμπεριστατωμένης έκθεσης για τα θέματα που έμειναν σε εκκρεμότητα μετά το Αμστερνταμ, και είχαμε ακόμη την ευκαιρία να συμπεριλάβουμε στην ημερήσια διάταξη και το θέμα των ενισχυμένων συνεργασιών, στο οποίο τελικώς συμφώνησαν οι Δεκαπέντε, για το οποίο καταβάλαμε εντατικές προσπάθειες και το οποίο θεωρούμε ως μείζονος σημασίας στοιχείο που θα δώσει τη δυνατότητα παραπέρα προώθησης της ευρωπαϊκής ολοκλήρωσης στο πλαίσιο μιας διευρυμένης και περισσότερο ετερογενούς Ευρώπης.
Και είναι προφανές ότι, την ίδια στιγμή, διεξάγεται μια ουσιαστική συζήτηση για το μέλλον της Ευρώπης.
Στόχος της Προεδρίας ήταν να αφιερώσει τις εργασίες της ΔΔ στην αναζήτηση της εξασφάλισης της επιτυχίας τους ώστε να ανοίξει ο δρόμος για τη διεύρυνση, αλλά βεβαίως κανένας από εμάς δεν μπορεί να παραμείνει αδιάφορος σε αυτή τη συζήτηση, ούτε εκείνοι που ενδεχομένως κρίνουν - και τοποθετούμαι στο σημείο αυτό αποκλειστικά ως Πορτογάλος - ότι θα πρέπει να τελειοποιήσουμε το θεσμικό μας πρότυπο δίχως να επιφέρουμε σε αυτό ριζικές αλλαγές, αλλά ούτε όσοι θα μπορούσαν πιθανόν να ευχηθούν (και εγώ προσωπικά θα είμαι διαμετρικά αντίθετος με αυτό το ενδεχόμενο) μια διακυβερνητική παρεκτροπή της Ευρωπαϊκής Ένωσης, ...
(Χειροκροτήματα) ... ούτε ακόμη όσοι πιστεύουν πως είναι αναγκαίο να κάνουμε ένα νέο άλμα επανίδρυσης και να προχωρήσουμε ξεκάθαρα προς την κατεύθυνση ενός ευρωπαϊκού ομοσπονδιακού προτύπου.
Όσον αφορά εμάς, θα είμαστε πάντα πρόθυμοι να συμμετάσχουμε σε αυτή τη συζήτηση.
Θα ήθελα, ωστόσο, να επιστήσω την προσοχή αυτού του Κοινοβουλίου σε μια βασική πτυχή: δεν υπάρχει στον κόσμο κανένα ομοσπονδιακό σύστημα το οποίο μπορεί να έχει καθαρά πολιτικό χαρακτήρα.
Καμία ομοσπονδιακή πολιτική εξουσία δεν μπορεί να σταθεί χωρίς την ύπαρξη ενός ισχυρού ομοσπονδιακού προϋπολογισμού και δίχως την ανάληψη σημαντικών αρμοδιοτήτων σε ομοσπονδιακό επίπεδο.
(Χειροκροτήματα)Για το λόγο αυτό, μια γενικόλογη και αφηρημένη συζήτηση που διεξάγεται σε θεσμικό επίπεδο, μια συζήτηση που δεν λαμβάνει εξ ολοκλήρου υπόψη της τις χρηματοοικονομικές και φορολογικές επιπτώσεις του προτεινόμενου ομοσπονδιακού προτύπου, κατά τη γνώμη μας δεν μπορεί να είναι παρά μόνον αερολογίες.
Από τη μεριά μας, είμαστε διαρκώς διατεθειμένοι να συμμετάσχουμε σε αυτή τη συζήτηση, υπό τον όρο όμως ότι θα προσεγγιστούν όλες οι πλευρές του ζητήματος, διότι μόνο έτσι νομίζουμε πως μια τέτοια συζήτηση αποκτά νόημα.
Επί του παρόντος, όμως, εκείνο που επεδίωξε η Προεδρία του Συμβουλίου να κάνει αυτό το εξάμηνο όσον αφορά τα θεσμικά θέματα, ήταν να επικεντρώσει τις προσπάθειές της στη διαμόρφωση των όρων που θα καταστήσουν εφικτή τη διεύρυνση.
Και οι εργασίες ενόψει της διεύρυνσης προωθήθηκαν με γοργούς ρυθμούς στη διάρκεια του τελευταίου εξαμήνου.
Στάθηκε δυνατό να κλείσουν 78 διαπραγματευτικά πακέτα και να ανοίξουν άλλα 52 με τις υποψήφιες χώρες.
Και σημειωτέον ότι για να ανοίγει οποιοδήποτε διαπραγματευτικό πακέτο χρειάζεται η επίτευξη κοινής θέσης των δεκαπέντε κρατών μελών σχετικά με αυτό.
Με όλες τις χώρες που συγκαταλέγονται στην Ομάδα του Λουξεμβούργου έχουν ήδη ανοίξει όλα τα διαπραγματευτικά πακέτα, με εξαίρεση αυτά που αφορούν τα θεσμικά θέματα και τις διάφορες υποθέσεις.
Αλλά ακόμη και με τις χώρες που ανήκουν στην Ομάδα του Ελσίνκι, ένας μεγάλος αριθμός διαπραγματευτικών πακέτων έχουν ήδη ανοίξει, και μάλιστα υπάρχουν μερικά που έχουν ήδη κλείσει.
Θα ήθελα στο σημείο αυτό να τονίσω τον εξαιρετικά δραστήριο και σπουδαίο ρόλο που διαδραμάτισε η Επιτροπή, όσον αφορά τους ταχείς ρυθμούς των εν λόγω διαπραγματεύσεων.
Προφανώς όμως, με βάση αυτή την εικόνα που έχουμε για τον κόσμο, όπου θέλουμε να αποτελέσει η Ευρώπη τον θεμέλιο λίθο μιας νέας αρχιτεκτονικής των διεθνών σχέσεων, οι οποίες επιθυμούμε να είναι πιο ισορροπημένες και πιο δίκαιες, έχει μεγάλη σημασία να διατηρήσουμε τον εξαιρετικά ζωντανό και δραστήριο χαρακτήρα των εξωτερικών σχέσεων της Ένωσης.
Αυτό ακριβώς επιδιώξαμε να κάνουμε, σε στενή συνεργασία με την Επιτροπή - και θα ήθελα να χαιρετίσω τον Αντιπρόεδρο Christopher Patten που παρευρίσκεται εδώ.
Αυτό ακριβώς προσπαθήσαμε να κάνουμε στη διάρκεια αυτού του εξαμήνου.
Και έχουμε δύο πρωτόγνωρες καινοτομίες: την Ευρωαφρικανική Διάσκεψη Κορυφής και τη διάσκεψη σε ανώτατο επίπεδο που πραγματοποιήθηκε με την Ινδία, την πολυπληθέστερη δημοκρατία του πλανήτη, που στο εξής θα διατηρεί με την Ευρωπαϊκή Ένωση τακτικές σχέσεις σε ανώτατο επίπεδο.
Έχουμε ακόμη όλες τις προσπάθειες που συνέβαλαν στην περάτωση των διαπραγματεύσεων ενόψει της ανανέωσης της Σύμβασης της Λομέ και στη σύναψη των συμφωνιών με το Μεξικό και τη Νότια Αφρική, την έναρξη των διαπραγματεύσεων με την Mercosur, καθώς και μια έντονη δραστηριότητα στα μέτωπα των ευρωμεσογειακών σχέσεων και της Μέσης Ανατολής, στα μέτωπα των σχέσεων με τις χώρες της Ασίας και του Ειρηνικού, στις διατλαντικές σχέσεις, στις σχέσεις με τη Ρωσία και με άλλες χώρες της Κεντρικής και Ανατολικής Ευρώπης αλλά και της Κεντρικής Ασίας, και στη χάραξη μιας κοινής στρατηγικής για τη Μεσόγειο και στην εκπόνηση ενός σχεδίου δράσης για τη βόρεια διάσταση της Ευρωπαϊκής Ένωσης, δύο πλευρές οι οποίες, κατά τη γνώμη μου, δένουν απολύτως η μία με την άλλη, εφόσον αφορούν το νότο και το βορρά της Ευρωπαϊκής Ένωσης, αναδεικνύοντας έτσι ότι η τάση μας δεν είναι να στρεφόμαστε προς μια μονομερή και μονόπλευρη αντιμετώπιση, ότι δεν προσανατολιζόμαστε προς καμία προνομιακή γεωγραφική κατεύθυνση, αλλά επιλέγουμε έναν γνήσιο οικουμενικό προσανατολισμό.
Και βεβαίως, ανάμεσα σε όλα αυτά που περιέγραψα προηγουμένως, είχαμε πάντοτε ένα διαρκές αντικείμενο μέριμνας: τα Βαλκάνια.
Αντικείμενο μέριμνας για τον πρόσθετο λόγο ότι, κατά την έναρξη των εργασιών μας, πέρα από το μέγεθος των προβλημάτων που καλούμασταν να αντιμετωπίσουμε, είχαμε και την πικρή γεύση εκείνου που διαισθάνεται ότι και η ίδια η διεθνής κοινότητα εμφανιζόταν "βαλκανοποιημένη" όσον αφορά τον τρόπο χειρισμού του ζητήματος των Βαλκανίων.
Και θα ήθελα εδώ να αποτίσω φόρο τιμής στο εξαίρετο έργο συνεργασίας του Ανώτατου Αντιπροσώπου κ. Javier Solana και του Αντιπροέδρου της Επιτροπής, κ. Christopher Patten, που έδωσαν τη δυνατότητα να μη βρεθεί και η Ευρωπαϊκή Ένωση, με τη σειρά της, "βαλκανοποιημένη" αλλά, αντιθέτως, να ενεργήσει με συντονισμένο και ενιαίο τρόπο στα Βαλκάνια καθ' όλη τη διάρκεια αυτής της περιόδου, και να μπορέσει να προωθήσει το Σύμφωνο Σταθερότητας, το οποίο οδήγησε τελικώς στην ανεύρεση των αναγκαίων πόρων που επέτρεψαν τη στήριξη των συγκεκριμένων χωρών και τη δρομολόγηση μιας συνεκτικής δράσης έναντι μιας ολόκληρης σειράς καταστάσεων που χαρακτηρίζονταν από εξαιρετική πολυπλοκότητα και τις οποίες δεν πρόκειται να περιγράψω εδώ, λόγω ελλείψεως χρόνου.
Γνωρίζουμε ότι μας περιμένει ακόμη πολλή δουλειά.
Γνωρίζουμε ότι έχουμε ακόμη να αντεπεξέλθουμε σε πολλά εμπόδια, με πρώτο και κύριο την ανυπαρξία ενός δημοκρατικού κράτους στη Σερβία, ένα νευραλγικό πρόβλημα, το οποίο καθιστά εξαιρετικά δύσκολη την έμπρακτη εφαρμογή οποιασδήποτε στρατηγικής για τα Βαλκάνια.
Αλλά γνωρίζουμε επίσης πως εμείς, στην Ευρωπαϊκή Ένωση, δεν είμαστε "βαλκανοποιημένοι" και ότι ενεργούμε σήμερα με ενιαίο τρόπο.
Θα ήθελα να ευχαριστήσω το Κοινοβούλιο και για τις προσπάθειες που κατέβαλε ώστε να βρεθεί μια λύση για το πρόβλημα της χορήγησης χρηματοδοτικής ενίσχυσης στο Μαυροβούνιο, μια προϋπόθεση την οποία θεωρούσαμε ουσιαστικής σημασίας ώστε να στείλουμε ένα ξεκάθαρο μήνυμα σε όλους όσοι ποντάρουν στη δημοκρατία στη συγκεκριμένη περιοχή.
Θα πρέπει ακόμη να αναφέρουμε τον προβληματισμό που αναπτύσσεται γύρω από το χώρο της ιθαγένειας, τις εξελίξεις που σημειώνονται στο πλαίσιο του τρίτου πυλώνα μετά από τη Σύνοδο Κορυφής του Tampere, σε επίπεδο στρατηγικής για την καταπολέμηση των ναρκωτικών, ή στο επίπεδο της εξωτερικής διάστασης του τρίτου πυλώνα - και έχουμε εδώ να αντιμετωπίσουμε θέματα υψίστης σημασίας, όπως είναι, συγκεκριμένα, το ζήτημα της μετανάστευσης, που ανάγεται σε βασικό υπόβαθρο της ανάπτυξης των σχέσεών μας με τον έξω κόσμο, αλλά και του ίδιου του προβληματισμού μας, αναφορικά με την εξέλιξη των κοινωνιών μας τα επόμενα χρόνια.
Επιτρέψτε μου, όμως, να δώσω έμφαση και στις εν εξελίξει εργασίες για την κατάρτιση του Χάρτη των Θεμελιωδών Δικαιωμάτων, δεδομένου ότι ο εν λόγω Χάρτης σηματοδοτεί έναν νευραλγικής σημασίας σταθμό της πορείας για τη διατράνωση της ευρωπαϊκής ιθαγένειας, μιας ιθαγένειας που θα επιθυμούσα να την αντικρίζουμε όλοι υπό το φως των αξιών του "αιώνα του φωτός".
Με άλλα λόγια, υπό το φως των αξιών του πολιτικού ορθολογισμού, που απορρίπτει κάθε μορφή πολιτικού λαϊκισμού, κάθε εκδήλωση υπέρμετρου εθνικισμού ή θρησκευτικού φανατισμού, όπως επίσης και όλες τις εκφάνσεις της ξενοφοβίας ή του ρατσισμού.
Μόνον υπό το φως αυτών των αξιών αποκτά νόημα η ανάδυση μιας ευρωπαϊκής ιθαγένειας, μόνον προς αυτή την κατεύθυνση έχει κάποιο νόημα το να διατρανώνουμε το ευρωπαϊκό πολιτισμικό εγχείρημα.
Θα ολοκληρώσω, κυρία Πρόεδρε, εκφράζοντας στον Πρόεδρο Jacques Chirac, που υποθέτω ότι θα προσέλθει αύριο σε αυτό το Κοινοβούλιο, όπως επίσης και στη γαλλική κυβέρνηση, τις ευχές μου για πλήρη επιτυχία στο έργο που αναλαμβάνουν στην καθοδήγηση του Συμβουλίου κατά τους προσεχείς έξι μήνες, διαβεβαιώνοντάς τους ήδη εξ αρχής ότι θα υπάρξει άριστη συνεργασία από μεριάς της πορτογαλικής κυβέρνησης.
(Χειροκροτήματα)
Σας ευχαριστώ, κύριε Πρόεδρε.
Τον λόγο έχει ο κ. Patten, εξ ονόματος της Επιτροπής.
(ΕΝ) Κυρία Πρόεδρε, θα ήθελα να ξεκινήσω αντηχώντας κι εγώ, όπως μόλις έπραξε ο Πρωθυπουργός, το συγκινητικό σας εγκώμιο για τον Πρόεδρο Pflimlin.
Είμαι σίγουρος ότι όλοι συμφωνούμε με όλα όσα είπατε για τον ρόλο του ως ενός από τους αρχιτέκτονες της Ευρώπης και της αφοσίωσης στη δημοκρατία στην Ευρώπη.
Ας μου επιτραπεί να προσθέσω ότι είναι προνόμιο να έπομαι αυτής της χαρακτηριστικά εύγλωττης και πολιτικά διορατικής ομιλίας.
Προτού πω κι εγώ δυο λόγια για το πρόσφατο Ευρωπαϊκό Συμβούλιο στη Feira όπου παρευρέθηκα με τον Πρόεδρο Prodi, ο οποίος δεν είναι μαζί μας απόψε διότι παρευρίσκεται σε μια συνάντηση στο Παρίσι με τη νέα Προεδρία, θα ήθελα, εξ ονόματος όλων των συναδέλφων μου στην Επιτροπή, να αποτίσω φόρο τιμής για τη σκληρή δουλειά, τις δεξιότητες και την ενέργεια που αφιέρωσε η πορτογαλική κυβέρνηση κατά τους τελευταίους έξι μήνες στις δραστηριότητες της προεδρίας του Συμβουλίου.
(Χειροκροτήματα)
Όλα αυτά εξασφάλισαν την επιτυχία όχι μόνο των Συνόδων Κορυφής της Λισσαβόνας και της Feira αλλά και της καθημερινής δουλειάς στο παρασκήνιο, που είναι ζωτικής σημασίας για να φτάσει η Ευρώπη στην επίτευξη των φιλόδοξων στόχων της.
Θα ήθελα μόνο να προσθέσω πως ήταν μεγάλη ευχαρίστηση η συνεργασία με τους πορτογάλους υπουργούς.
Ήταν μια εμπειρία άκρως ικανοποιητική.
Αναγνωρίζουμε πώς πολλοί εξ αυτών, όπως ο κ. υπουργός, εργάστηκαν με αξιοθαύμαστους ρυθμούς που χωρίς αμφιβολία θα τους χάριζαν το έπαθλο του καλύτερου παίχτη σε αρκετούς από τους 90λεπτους αγώνες των τελευταίων εβδομάδων.
Το Ευρωπαϊκό Συμβούλιο στις 19 και 20 Ιουνίου ήταν μια ιδιαίτερα καρποφόρα συνάντηση εξέχουσας ενοποίησης.
Η ημερήσια διάταξη ήταν πολύ ευρεία και θέλω απλώς να επικεντρωθώ σε ορισμένα σημεία που η Επιτροπή θεώρησε ως πιο σημαντικές νότες.
Κατ' αρχάς, οι αρχηγοί Κρατών και κυβερνήσεων επιβεβαίωσαν ότι η Ελλάδα πληροί τους απαραίτητους όρους για να εισχωρήσει στην τρίτη φάση της οικονομικής και νομισματικής ένωσης.
Η Ελλάδα θα μπει στη ζώνη του ευρώ από την 1η Ιανουαρίου του επόμενου χρόνου, γεγονός που ελπίζω να στείλει μηνύματα σε μια δυο άλλες χώρες, συμπεριλαμβανομένης και εκείνης που γνωρίζω καλύτερα.
(Χειροκροτήματα)
Παρατηρώ ότι ο κύριος Helmer δεν είναι εδώ για να χειροκροτήσει και αυτός.
(Γέλια)
Δεύτερον, το Ευρωπαϊκό Συμβούλιο εξέτασε την πρόοδο που έχει σημειωθεί στην εφαρμογή της οικονομικής και κοινωνικής ατζέντας που υιοθετήθηκε στη Λισσαβόνα.
Το Συμβούλιο έδωσε, όπως είπε ο Πρωθυπουργός, νέα ενθάρρυνση στο έργο που έχει ήδη ξεκινήσει, ειδικά στο σχέδιο δράσης της ηλεκτρονικής Ευρώπης, στην πολιτική έρευνας και επιχειρηματικότητας, και στο εξαιρετικά σημαντικό θέμα της κοινωνικής ένταξης.
Τον Σεπτέμβριο, η Επιτροπή θα υποβάλει τις προτάσεις της για δείκτες που θα επιτρέπουν να μετράμε τις επιδόσεις μας βάσει των στόχων που θέσαμε στη Λισσαβόνα.
Οι δείκτες αυτοί θα μπορούν να χρησιμοποιηθούν ως βάση για την αναφορά σύνθεσης προς το Ευρωπαϊκό Συμβούλιο του χρόνου την άνοιξη.
Τρίτον, επιτεύχθηκε κάποια πρόοδος ως προς την ολοκλήρωση της εσωτερικής αγοράς.
Ειδικά οι αγορές ενέργειας της Ευρώπης θα ελευθερωθούν και άλλο, ενώ η οι αερομεταφορές θα καταστούν αποτελεσματικότερες μέσω της δημιουργίας του λεγομένου ενιαίου ευρωπαϊκού ουρανού.
Τέταρτον, το Συμβούλιο καλωσόρισε τις ευρείες οικονομικές κατευθυντήριες γραμμές για το 2000 και συνέστησε την έγκρισή τους από το Συμβούλιο.
Οι εν λόγω κατευθυντήριες γραμμές αντανακλούν την ανάγκη για διατήρηση της ανάπτυξης και για τη συνέχιση της εφαρμογής των μακροοικονομικών πολιτικών που προωθούν τη σταθερότητα.
Οι κατευθυντήριες γραμμές έδωσαν ιδιαίτερη έμφαση στην ποιότητα και τη βιωσιμότητα της δημόσιας οικονομίας και στην ανάγκη να συνεχίσει η μεταρρύθμιση των ευρωπαϊκών αγορών προϊόντων, κεφαλαίου και εργασίας.
Το Συμβούλιο δήλωσε εκ νέου τη δέσμευσή του να περατώσει τις μεταρρυθμίσεις που είναι αναγκαίες, προκειμένου να καταστεί ικανή η Ευρώπη να γίνει πραγματικά μια οικονομία βασιζόμενη στη γνώση.
Κατά τη συνάντηση της Feira συγκλονιστήκαμε, όπως είπατε κυρία Πρόεδρε, από την είδηση του τραγικού θανάτου 58 λαθρομεταναστών που ήσαν κρυμμένοι σε ένα φορτηγό στο Ντόβερ.
Το Ευρωπαϊκό Συμβούλιο εξέδωσε μια αυστηρή καταδίκη της διακίνησης ανθρώπων και το Συμβούλιο ανανέωσε τη δέσμευσή του για πανευρωπαϊκές δράσεις κατά των εγκληματιών που εμπλέκονται σε τέτοιες δραστηριότητες.
Η τραγωδία του Ντόβερ υπογραμμίζει την επείγουσα ανάγκη της Ευρώπης για κοινή μεταναστευτική πολιτική και πολιτική ασύλου, θέμα που, όπως παρατηρώ, εγείρει μεγάλο μέρος των ΜΜΕ - συμπεριλαμβανομένων και αυτών της χώρας που γνωρίζω καλύτερα.
Η Επιτροπή θα υποβάλει προτάσεις επ' αυτών των θεμάτων πριν από το πέρας του έτους.
Η διακίνηση ανθρώπων είναι σοβαρότατο διεθνές έγκλημα και καμία κυβέρνηση δεν μπορεί να το αντιμετωπίσει μόνη της.
Πρέπει να υπάρξει κοινός ευρωπαϊκός ορισμός του εγκλήματος και ένθερμη διασυνοριακή συνεργασία για να εξασφαλίσουμε ότι αυτοί που το διαπράττουν θα συλλαμβάνονται και θα τιμωρούνται.
Οι πολίτες μας το απαιτούν κι εμείς οφείλουμε να ανταποκριθούμε στις απαιτήσεις τους.
Οι πολίτες μας προσδοκούν επίσης γρήγορη και θετική δράση όσον αφορά την ασφάλεια των τροφίμων, ειδικά υπό το πρίσμα των σκανδάλων με τα τρόφιμα του περασμένου έτους.
Η Επιτροπή εργάζεται δραστήρια στον εν λόγω τομέα.
Το Ευρωπαϊκό Συμβούλιο εξέφρασε τη θερμή στήριξή του για τα όσα κάνουμε.
Το Συμβούλιο δεσμεύτηκε να σημειώσει πρόοδο όσον αφορά τη σύσταση ανεξάρτητης αρχής για την ασφάλεια των τροφίμων μόλις εκφέρει γνώμη το Κοινοβούλιο.
Είμαι πεπεισμένος ότι η γνώμη θα δοθεί έως την πρώτη περίοδο συνόδου του Οκτωβρίου το αργότερο.
Στη Feira επιτεύχθηκε την τελευταία στιγμή πρόοδος στο φορολογικό πακέτο - εργαστήκαμε σκληρά ολονυχτίς κι ολημερίς για να έχουμε αυτό το επιτυχές αποτέλεσμα.
Η σύνθετη συμφωνία συμπεριλαμβάνει την οδηγία για τη φορολόγηση των αποταμιεύσεων.
Προτού εγκριθεί η οδηγία, θα γίνουν συζητήσεις με τις ΗΠΑ και κομβικές τρίτες χώρες, όπως η Ελβετία, με τις οποίες ελπίζουμε να προωθήσουμε την υιοθέτηση αντίστοιχων μέτρων διεθνώς.
Εν τω μεταξύ, το μοντέλο συνύπαρξης θα συνεχιστεί, με τις χώρες της Ευρωπαϊκής Ένωσης είτε να ανταλλάσσουν πληροφορίες είτε να παρέχουν τον παρακρατηθέντα φόρο οι ίδιες.
Η οδηγία θα πρέπει να εγκριθεί ομόφωνα όχι αργότερα από την 31η Δεκεμβρίου του 2002.
Η συμφωνία επ' αυτού, όπως θα αναγνωρίσουν οι αξιότιμοι βουλευτές, δεν ήταν εύκολη, ειδικά για τα κράτη μέλη που έχουν ισχυρή παράδοση με το τραπεζικό απόρρητο.
Χαιρετίζουμε το θετικό αποτέλεσμα.
Στους τομείς όπου έχω εγώ την ευθύνη, υπήρξαν επίσης, όπως ανέφερε ο Πρωθυπουργός, κάποιες σημαντικές εξελίξεις στη Feira.
Αξιολογήσαμε τις σχέσεις της Ευρωπαϊκής Ένωσης με τη Ρωσία και την κατάσταση εκεί, συμπεριλαμβανομένης και της Τσετσενίας υπό το πρίσμα της πρόσφατης Διάσκεψης Κορυφής της ΕΕ με τη Ρωσία, η οποία πιστεύω πως θεωρήθηκε αρκετά επιτυχής.
Είναι πάρα πολύ νωρίς για να κρίνουμε το οικονομικό πρόγραμμα του Προέδρου Πούτιν.
Εντούτοις, το βασικό μας μήνυμα είναι ότι ένα λογικό πρόγραμμα θα είναι ζωτικής σημασίας για να ενισχυθεί η εμπιστοσύνη των επενδυτών.
Για την Τσετσενία υπήρξαν, είναι αληθές, κάποιες πρόσφατες μετρίως θετικές εξελίξεις σε ανταπόκριση της διεθνούς και κοινοτικής πίεσης: για παράδειγμα, στάθηκε δυνατόν να λάβει χώρα η πρόσφατη αποστολή του ECHO και οι δυτικοί ανθρωπιστικοί φορείς έχουν καλύτερη πρόσβαση στην περιοχή.
Η σύγκρουση παρ' όλα αυτά συνεχίζεται και ακόμη διατηρούμε σοβαρές επιφυλάξεις.
Ειδικότερα, θέλουμε να δούμε πολύ καλύτερη πρόσβαση των φορέων ανθρωπιστικής βοήθειας.
Θέλουμε να δούμε γνήσια ανεξάρτητες έρευνες στις αναφορές παραβιάσεων των ανθρώπινων δικαιωμάτων και θέλουμε να δούμε αληθινό διάλογο ανάμεσα στη ρωσική κυβέρνηση και τους Τσετσένους.
Χαιρετίζω την υιοθέτηση της κοινής στρατηγικής για τη Μεσόγειο.
Θα πρέπει να δοθούν εύσημα στην Προεδρία για την επίτευξή της.
Θα μας βοηθήσει στις προσπάθειές μας να ενισχύσουμε τη διαδικασία της Βαρκελώνης.
Η Επιτροπή θα υποβάλει προτάσεις για την εκ νέου ενίσχυση της διαδικασίας αργότερα εντός του μηνός.
Η Στρατηγική για τη Μεσόγειο είναι συνολική, καλύπτει όλες τις χώρες της περιοχής και συμπεριλαμβάνει την εδραίωση της ειρήνης στη Μέση Ανατολή.
Ύστερα από χρόνια συγκρούσεων και εντάσεων στη Μέση Ανατολή, έχει πράγματι ωριμάσει ο καιρός για την ειρήνη.
Χαιρετίζουμε την αποχώρηση των Ισραηλινών από τον Λίβανο.
Η αποστολή ειδικών γύρισε από τον Νότιο Λίβανο και σκεφτόμαστε τι μπορούμε να κάνουμε για να βοηθήσουμε την αποκατάσταση της περιοχής.
Στη Feira ο Javier Solana κι εγώ παρουσιάσαμε μια αναφορά παρακολούθησης που σκιαγραφεί τι επιτεύχθηκε στα δυτικά Βαλκάνια από τη Λισσαβόνα και έπειτα.
Ο Πρωθυπουργός αναφέρθηκε στη σημασία των εξελίξεων.
Οι κύριες προκλήσεις για το μήνα που έρχεται είναι η συνεχιζόμενη στήριξη του Μαυροβουνίου, η ενίσχυση της σερβικής κοινωνίας των πολιτών και των σερβικών ΜΜΕ, η στήριξη των εκλογών στο Κοσσυφοπέδιο και της UNMIK και η στήριξη της περιφερειακής ολοκλήρωσης.
Βρέθηκα στο Κοσσυφοπέδιο ξανά την περασμένη εβδομάδα για την τέταρτη επίσκεψή μου και επισκέφθηκα επίσης την Πρώην Γιουγκοσλαβική Δημοκρατία της Μακεδονίας την Παρασκευή.
Είδα άλλη μια φορά την πρόκληση που αντιμετωπίζουμε, αλλά και τα αποτελέσματα των όσων μπορούμε να κάνουμε όταν δουλεύουμε μαζί.
Θέλω μονάχα να προσθέσω δύο παρατηρήσεις.
Πρώτον είμαστε βαθιά ευγνώμονες στην αντιπροσωπεία του Κοινοβουλίου που μετέβηκε πρόσφατα στο Κοσσυφοπέδιο και κατάφερε να επιβεβαιώσει ότι η ομάδα μας εκεί κάνει καλή δουλειά και ότι δεν υπάρχει πρόβλημα ικανότητας απορρόφησης όσον αφορά την ενίσχυση.
Ελπίζω ότι το Συμβούλιο και το Κοινοβούλιο θα στηρίξουν τις προτάσεις που έχουμε υποβάλει για νέον κανονισμό που θα διέπει τη χρηματοδοτική μας βοήθεια προς τα Βαλκάνια.
Εάν θέλουμε να επιταχύνουμε λίγο τα πράγματα είναι σημαντικό να επιταχύνουμε τη διεκπεραίωση ορισμένων πραγμάτων όπως του νέου χρηματοπιστωτικού κανονισμού.
Ελπίζω ότι θα μπορέσουμε επίσης να περιμένουμε ένθερμη στήριξη για τις προτάσεις που έχουμε υποβάλει για μη συμμετρικά αυτόνομα εμπορικά μέτρα για την περιοχή.
Είναι πολύ σημαντικό εάν θέλουμε να αυξηθεί το εμπόριο μεταξύ αυτών των χωρών να τους παράσχουμε καλύτερη πρόσβαση στις δικές μας αγορές εδώ.
Αυτό θα τους παράσχει την καλύτερης μορφής βοήθεια στους επόμενους μήνες και χρόνια.
Προτού ολοκληρώσω, θα ήθελα να πω κάτι εν συντομία για τη συνάντηση κορυφής μεταξύ ΕΕ και Ινδίας.
Η συνάντηση ήταν εξ ολοκλήρου συνέπεια της πρωτοβουλίας που πήρε η πορτογαλική Προεδρία το περασμένο φθινόπωρο, παρ' ότι ξέρω ότι υπήρξαν πολλά μέλη αυτού του Κοινοβουλίου, όπως ο κύριος Dupuis, που ήσαν ενεργοί υποστηρικτές ενός στενότερο διαλόγου με την Ινδία εδώ και πολλά χρόνια.
Ορισμένες φορές έχουμε ως Ένωση υποβαθμίσει τη σημασία της Ινδίας και τη σημασία της ανάπτυξης των οικονομικών και πολιτικών σχέσεων με την Ινδία.
Η Ινδία είναι η μεγαλύτερη δημοκρατία στον κόσμο.
Σε κάθε εκλογές ψηφίζουν περισσότεροι άνθρωποι απ' ό,τι στην ΕΕ, στις ΗΠΑ και στον Καναδά μαζί.
Είναι μια δημοκρατία που συμμερίζεται πολλές από τις αξίες μας και είχε παράδοση πολιτικής ανοχής όταν εμείς ακόμη πιστεύαμε στην ελέω Θεού βασιλεία.
Αυτό που καταφέραμε να πετύχουμε στη συνάντηση την περασμένη εβδομάδα στη Λισσαβόνα ήταν ένα σημαντικό βήμα προς τα μπροστά.
Ελπίζω ότι τον νέο χρόνο θα καταφέρουμε να ξεκινήσουμε τις συναντήσεις στρογγυλής τραπέζης με αντιπροσώπους από την κοινωνία των πολιτών της Ινδίας.
Ελπίζω ότι θα μπορέσουμε να εγκαινιάσουμε το δίκτυο ομάδων ανταλλαγής απόψεων με την Ινδία και ότι θα δούμε περαιτέρω εξελίξεις και ενίσχυση της σχέσης μας με αυτή την αξιοθαύμαστη και σημαντικότατη χώρα.
Ολοκληρώνοντας, το Συμβούλιο της Feira αποτέλεσε την αποκορύφωση της άκρως επιτυχούς πορτογαλικής Προεδρίας.
Πάνω απ' όλα έθεσε τα θεμέλια για μια σειρά σημαντικών αποφάσεων οι οποίες θα πρέπει να ληφθούν αργότερα εντός του έτους το αργότερο.
Ο Πρωθυπουργός ανέφερε ορισμένες από τις συνταγματικές συζητήσεις που ξεκινήσαμε να κάνουμε στην Ευρωπαϊκή Ένωση.
Βρίσκομαι σε πειρασμό να τον ακολουθήσω σε ορισμένες από αυτές τις ατραπούς και λεωφόρους.
Ίσως όμως καλύτερα να το αφήσω αυτό προς το παρόν στους μεγαλύτερους και καλύτερούς μου, αν και υπόσχομαι να μην πάρω όρκο σιωπής επί του θέματος.
Προφανώς χρειάζεται να κάνουμε ορισμένες σημαντικές πολιτικές συζητήσεις.
Ο γερμανός υπουργός εξωτερικών, παρ' ότι εξέφραζε προσωπική γνώμη, έβγαλε έναν λόγο που άνοιξε τους κρουνούς και τώρα ένα σωρό σχόλια και επιχειρήματα κάθε είδους μας κατακλύζουν.
Πάντοτε πίστευα ότι είναι καλύτερο στην πολιτική να μιλάμε για τα σημαντικά πράγματα αντί να τα παραχώνουμε κάτω από το χαλί.
Είμαι βέβαιος ότι αυτό ακριβώς θα κάνουμε τους επόμενους μήνες, αν και είναι σημαντικό να επικεντρωθούμε στις πραγματικές προτεραιότητες για την ΔΚΔ πριν από τη Νίκαια.
Ευχόμαστε κάθε επιτυχία στην Προεδρία της Γαλλικής Δημοκρατίας για να προωθήσει και άλλο αυτή τη διαδικασία.
Ελπίζω πραγματικά ότι θα έχει εξίσου μεγάλη επιτυχία όσο και η πορτογαλική Προεδρία.
Είμαι βέβαιος ότι θα είναι εξίσου θαυμάσιο να συνεργαστώ μαζί της.
(Χειροκροτήματα)
Κύριε Πρωθυπουργέ, ως βουλευτής που διατελέσατε κάποτε, μάλλον θα κατανοείτε ότι σε ένα κοινοβούλιο τα πολιτικά ζητήματα είναι εκείνα στα οποία οφείλουμε να επικεντρώνουμε τις συζητήσεις μας.
Υπάρχουν τουλάχιστον δύο σημεία της ομιλίας σας στα οποία θα επιθυμούσα να εστιάσω την προσοχή μας.
Πρώτα απ' όλα, με εκπλήσσει το γεγονός ότι ασκήσατε κριτική σε αυτό που αποκαλέσατε "διακυβερνητική παρεκτροπή", δεδομένου ότι, αν ψάξουμε να βρούμε κάποιο αξιοσημείωτο γεγονός στη διάρκεια του εξαμήνου της πορτογαλικής Προεδρίας, αυτό δεν είναι άλλο από την ενίσχυση του Συμβουλίου σε βάρος της Επιτροπής και του Κοινοβουλίου, κάτι άλλωστε που φάνηκε και από τα ίδια σας τα λόγια, στο σημείο όπου περιγράψατε τη Σύνοδο Κορυφής για την απασχόληση, επισημαίνοντας ότι διαφαίνεται "μια ισχυρή βούληση να υπάρξει πολιτική καθοδήγηση της Ένωσης", υπονοώντας ότι πράγματι αντιλαμβάνεσθε πως το Συμβούλιο είναι αυτό που πρέπει να αναλάβει την καθοδήγηση, σε βάρος των άλλων δύο θεσμικών οργάνων.
Οπότε, καλό θα ήταν να αντιπαραβάλλουμε τα λόγια και τις προθέσεις με την πραγματικότητα.
Και αν πιάσουμε το πιο ενοχλητικό ζήτημα που προέκυψε το τελευταίο εξάμηνο, εκείνο που παραδέχομαι ότι δεν σας πολυαρέσει να συζητάτε εδώ μέσα, δηλαδή το αυστριακό ζήτημα, εκεί είναι που διαπιστώνουμε μέχρι ποιο σημείο έχει προχωρήσει η διακυβερνητική παρεκτροπή τους τελευταίους μήνες.
Και αυτό επειδή το αυστριακό ζήτημα ενέχει κάτι πολύ επικίνδυνο για το μέλλον της Ένωσης.
Αλλωστε, το αδιέξοδο στο οποίο κατέληξε αυτή η υπόθεση στο Συμβούλιο της Feira αναδεικνύει σαφέστατα για ποιο λόγο το συγκεκριμένο ζήτημα είναι επικίνδυνο.
Πρώτον, διότι οδηγεί στην υποκατάσταση της αρχής της συλλογικότητας κατά τη λήψη των αποφάσεων στην Ένωση από την ενδυνάμωση των διμερών επαφών ανάμεσα στις κυβερνήσεις.
Αν υπάρχει κάποιος που σε καμία περίπτωση δεν έπρεπε να εμφανιστεί σαν εκπρόσωπος των Δεκατεσσάρων, αυτός είναι ο κύριος Πρωθυπουργός υπό την ιδιότητα του Προέδρου της Ευρωπαϊκής Ένωσης.
Ποτέ, επ' ουδενί λόγω, ο κύριος Πρωθυπουργός δεν έπρεπε να παρουσιαστεί σαν εκπρόσωπος σε αυτή την υπόθεση, ακόμη και αν έκρινε πως η Πορτογαλία όφειλε να συμμετάσχει στην επιβολή κυρώσεων.
Ενεργώντας με αυτό τον τρόπο, μετέφερε αναπόφευκτα το ζήτημα της Αυστρίας ως υπόθεση που εμπίπτει στις αρμοδιότητες της Ευρωπαϊκής Ένωσης.
Και είναι προφανές ότι, από θεσμικής σκοπιάς, η υπόθεση αυτή θα κηλιδώσει τις σχέσεις μέσα στους κόλπους της Ευρωπαϊκής Ένωσης σε περίπτωση που δεν βρεθεί σύντομα μια λύση.
Πρέπει να σας πω ότι όλοι έχουμε πια καταλάβει πως, με σκοπό να κρατηθούν τα προσχήματα, άρχισαν διαπραγματεύσεις για να βρεθεί μια άκρη, μια αρχή διευθέτησης του προβλήματος.
Αλλά οφείλω επίσης να επισημάνω ότι και η συγκεκριμένη αρχή διευθέτησης αποτελεί ένδειξη αδυναμίας.
Κατ' ουσίαν, αποτελεί ένδειξη της αδυναμίας των δεκατεσσάρων χωρών που έλαβαν μια πολιτική πρωτοβουλία και τώρα δεν ξέρουν πώς να ξεμπερδέψουν από την κατάσταση στην οποία βρέθηκαν.
Η παρατηρούμενη τάση στη σύγχρονη πολιτική πρακτική, να παραπέμπεται η ευθύνη των πολιτικών αποφάσεων σε ειδήμονες, εμπειρογνώμονες, ειδικούς και δικαστές, αναδεικνύει απλώς την αδυναμία των πολιτικών προσώπων.
Οι κυρώσεις ήλθαν ως αποτέλεσμα μιας πολιτικής απόφασης.
Θα όφειλαν, λοιπόν, οι ίδιοι άνθρωποι που ξεκίνησαν αυτή την υπόθεση να επιδείξουν την τόλμη να λάβουν την απόφαση να τερματίσουν τις κυρώσεις, κάτι που θα έπρεπε να είχε γίνει στη Feira.
Αναφορικά με τη Διακυβερνητική Διάσκεψη, δυστυχώς, δεν μου μένει πολύς χρόνος, αλλά επιτρέψτε μου να σας πω ότι και στο θέμα αυτό επίσης παρατηρούνται επικίνδυνες τάσεις.
Δεν έχω τίποτα εναντίον των ενισχυμένων συνεργασιών, όμως θα πρέπει να γίνει ξεκάθαρο ότι οι ενισχυμένες συνεργασίες εφαρμόζονται στο επίπεδο των τομεακών πολιτικών και όχι σε θεσμικό και πολιτικό επίπεδο μέσα στην Ένωση.
Σε αντίθετη περίπτωση, θα φθάσουμε κάποτε να έχουμε δύο Ευρωπαϊκές Ενώσεις, μία πρώτης κατηγορίας και μια δεύτερη, υποδεέστερη, και μια τέτοια εξέλιξη θα σημάνει το τέλος εκείνου που υπήρξε η κινητήρια δύναμη της Ευρωπαϊκής Ένωσης και της Ευρωπαϊκής Κοινότητας από την εποχή του Δευτέρου Παγκοσμίου Πολέμου.
Για το λόγο αυτό, οι ενισχυμένες συνεργασίες δεν πρέπει να χρησιμοποιούνται για την προώθηση μιας Ευρώπης των δύο ταχυτήτων, αλλά για να δώσουν τη δυνατότητα σε όσους το επιθυμούν να προχωρήσουν πιο γρήγορα στο επίπεδο των τομεακών πολιτικών, ποτέ όμως σε θεσμικό επίπεδο, ειδ' άλλως διατρέχουμε τον κίνδυνο να διχάσουμε την Ένωση.
Κυρία Πρόεδρε, κύριε Προεδρεύοντα του Συμβουλίου, κύριε Αντιπρόεδρε της Επιτροπής, κυρίες και κύριοι βουλευτές, κατ' αρχάς θα ήθελα να συμμεριστώ τον επικήδειο λόγο της Προέδρου μας για τον πρόεδρο Pfimlin, ο οποίος πέρα από προκάτοχος και καλός μου φίλος, ήταν αυτός που δέχτηκε τους ισπανούς και πορτογάλους βουλευτές όταν φτάσαμε σε αυτό το Σώμα, ακριβώς επειδή στις χώρες μας είχαμε δημιουργήσει μια κοινότητα αξιών που τώρα προσπαθούμε να ενισχύσουμε.
Πιστεύω πως πρόκειται για κάτι το θεμελιώδες γιατί ακριβώς αυτούς τους μήνες ο κύριος πρωθυπουργός της Πορτογαλίας επέδειξε σταθερότητα σχετικά με την υπεράσπιση αυτών των κοινών αξιών.
Ο Πρωθυπουργός Guterres έκανε φιλοφρόνηση προς αυτό το Κοινοβούλιο όταν μίλησε για τις καλές μας σχέσεις κατά τη διάρκεια αυτού του εξαμήνου.
Και θα ήθελα να του ανταποδώσω τη φιλοφρόνηση γιατί, από την εμπειρία μου σε αυτό το Σώμα, ποτέ δεν είχα δει πρωθυπουργό να μας επισκέπτεται τρεις φορές κατά τη διάρκεια της Προεδρίας του και ο κύριος Guterres το έκανε.
Υπάρχει ένα θέμα στυλ σχετικά με το οποίο πιστεύω πως η πορτογαλική Προεδρία έκανε ένα σημαντικό βήμα.
Και δεν πρόκειται μόνο για το γεγονός ότι ήρθε εδώ, αλλά για τη θετική του βοήθεια και για την πολιτική του ευαισθησία σε δύο θεμελιώδη για το Κοινοβούλιο ζητήματα.
Αναφέρομαι στο καθεστώς των βουλευτών, όπου η πορτογαλική Προεδρία συνέχισε το έργο που είχε αρχίσει η φινλανδική Προεδρία, καθώς και στο καταστατικό των πολιτικών κομμάτων.
Η μεγάλη στιγμή της πορτογαλικής Προεδρίας ήταν αναμφισβήτητα η Σύνοδος Κορυφής της Λισσαβόνας, και επιπλέον χαίρομαι που ο Πρωθυπουργός Guterres το επεσήμανε όταν μίλησε για την κοινωνία της γνώσης, γιατί ακριβώς εκεί πιστεύω πως βρίσκεται το κλειδί της επένδυσης στο μέλλον της Ευρωπαϊκής Ένωσης.
Όσον αφορά τη Σύνοδο Κορυφής της Λισσαβόνας, θα ήθελα να επισημάνω τη σπουδαιότητα που η πολιτική μου ομάδα δίνει στο τρίπτυχο απασχόλησης, κοινωνικής συνοχής και ανταγωνιστικότητας, που σίγουρα αποτελεί κλειδί για εμάς, και αποτελεί μέρος όχι μόνο των σχεδίων της πορτογαλικής Προεδρίας, αλλά και των πολιτικών μας και το τρίπτυχο αυτό ενισχύθηκε στο Ευρωπαϊκό Συμβούλιο της Feira.
Θα ήθελα να τονίσω τη σπουδαιότητα της συμφωνίας που επετεύχθη στον τομέα της φορολογίας, γιατί η Ευρωπαϊκή Ένωση δεν μπορεί να προχωρήσει στον κοινωνικό τομέα αν συνεχίζει να υφίσταται ένα μεγάλο χάσμα μεταξύ εισοδήματος εργασίας και εισοδήματος κεφαλαίου.
Και σε αυτό το σημείο δεν μπορούμε να επικαλεστούμε το τραπεζικό απόρρητο.
Προκειμένου να μπορέσουμε να συνεχίσουμε σοβαρά και με κοινωνική δικαιοσύνη, είναι πολύ σημαντικό να προσπαθήσουμε να αντιμετωπίσουμε από κοινού αυτά τα εισοδήματα και επιπλέον θα έλεγα πως πιστεύω ότι θα αποτελούσε ένα καλό πρώτο βήμα σχετικά με την παγκοσμιοποίηση.
Ένα άλλο θεμελιώδες σημείο είναι η πρόοδος της Διακυβερνητικής Διάσκεψης.
Η πορτογαλική Προεδρία την ξεκίνησε, την έφτασε ως τη Feira, έδωσε μια θετική απάντηση στη θέση του Ευρωπαϊκού Κοινοβουλίου ως προς την διεύρυνση της ημερήσιας διάταξης, όχι μόνο όσον αφορά τις αιτήσεις μας αλλά επίσης όσον αφορά τις δεσμεύσεις του Συμβουλίου.
Και καταρχάς θα ήθελα να επισημάνω πως όσον αφορά τον Χάρτη των Θεμελιωδών Δικαιωμάτων ότι παρότι δεν έχει συμπεριληφθεί ακόμη, έχει γίνει ένα σημαντικό βήμα προς αυτήν την κατεύθυνση.
Και κάτι άλλο, και πιστεύω πως σχετικά με αυτό ο Πρόεδρος Guterres θα ασκήσει κριτική στον υφυπουργό του: την προηγούμενη εβδομάδα συμφωνήσαμε ως προς τα δύο άρθρα, ο υφυπουργός, προσωπικά, καθώς και εγώ, λέγοντας πως η μέθοδος με την οποία γίνεται η συνέλευση, δηλαδή με την ενεργή συμμετοχή βουλευτών του Ευρωπαϊκού Κοινοβουλίου και των εθνικών κοινοβουλίων, εκπροσώπων των κυβερνήσεων και της Επιτροπής, είναι πολύ καλύτερη από τις Διακυβερνητικές Διασκέψεις κεκλεισμένων των θυρών.
Πιστεύω πως ο νέος Πρόεδρος του Συμβουλίου θα μπορέσει να συγκρατήσει αυτήν την προσωπική άποψη του κυρίου Seixas da Costa, γιατί πιστεύω πως αυτό θα ήταν κάτι πολύ θετικό.
Κατά δεύτερον, όσον αφορά αυτή τη συζήτηση σχετικά με τον φεντεραλισμό και το σύνταγμα που ευτυχώς έβγαλε το ευρωπαϊκό θέμα από την ατονία που βρισκόταν, θα ήθελα να επισημάνω πως δεν πρόκειται για μια ακαδημαϊκή συζήτηση ή μια συζήτηση εκ νέου, αλλά όταν κάνουμε τη συζήτηση αυτή πρέπει να σεβόμαστε και να έχουμε σαν αφετηρία την τρέχουσα θεσμική ισορροπία.
Συμφωνώ με την πρόκληση που επεσήμανε ο Πρόεδρος Guterres όταν είπε πως πρέπει να μιλάμε για φεντεραλισμό σε όλους τους τομείς.
Συμφωνώ.
Το πρόβλημα είναι ότι έχουμε νομισματικό φεντεραλισμό, αλλά δεν έχουμε ακόμη οικονομικό φεντεραλισμό, ενώ πρέπει να υπερασπιζόμαστε το ευρώ και πρέπει να το υπερασπιζόμαστε σοβαρά.
Κυρία Πρόεδρε, μια τελευταία παρατήρηση σχετικά με μια σημαντική απόφαση που έλαβε η πορτογαλική Προεδρία σε διμερές επίπεδο με δεκατρείς κυβερνήσεις.
Πιστεύω πως η πορτογαλική Προεδρία ενήργησε με σοβαρότητα και προσοχή όταν έθεσε την απόφαση των δεκατεσσάρων.
Πρέπει να πω πως το Ευρωπαϊκό Κοινοβούλιο και η Επιτροπή από τον Φεβρουάριο του τρέχοντος έτους ακολουθούν την ίδια κατεύθυνση και δεν μπορούμε να κατηγορήσουμε την πορτογαλική Προεδρία όταν υπερασπίζεται την κοινότητα αξιών μας ενώπιον μιας απόφασης ενός πολιτικού κόμματος για επιτρέψει τη συμμετοχή ενός άλλου πολιτικού κόμματος στην κυβέρνησή του, ενός πολιτικού κόμματος με ιδεολογία και πιστεύω που είναι απολύτως αντίθετα προς τις κοινές μας αξίες.
Πιστεύω πως η πορτογαλική Προεδρία έδειξε υπομονή, επιμονή και υπερασπίστηκε τις κοινές μας αξίες.
(Χειροκροτήματα)
Κυρία Πρόεδρε, αγαπητοί συνάδελφοι, εξ ονόματος της Ομάδας των Φιλελευθέρων, θα ήθελα να συμμεριστώ τη συγκινητική απότιση φόρου τιμής προς τον Πρόεδρο Pfeimlin και να ευχαριστήσω θερμά την Πορτογαλία για την Προεδρία της.
Σε διάφορους τομείς της ευρωπαϊκής ολοκλήρωσης, πραγματικά οι περασμένοι έξι μήνες απέφεραν πολλά.
Καταρχήν, σκέφτομαι τις εργασίες στο πλαίσιο της ΔΔ.
Για τους Φιλελευθέρους είναι θεμελιώδους σημασίας να επέλθουν περαιτέρω θεσμικές μεταρρυθμίσεις, πριν από τη διεύρυνση της Ένωσης.
Ιδιαίτερα, θα ήθελα να επισημάνω ότι πρέπει να επεκταθούν οι ψηφοφορίες με ειδική πλειοψηφία στο Συμβούλιο και η διαδικασία συναπόφασης με το Ευρωπαϊκό Κοινοβούλιο, εφόσον επιθυμούμε να οδηγηθούμε σε μια αποτελεσματικότερη, περισσότερο δημοκρατική, ανοικτή και μεγαλύτερη Ευρωπαϊκή Ένωση.
Οι Φιλελεύθεροι είναι ιδιαίτερα ικανοποιημένοι για την εξεύρεση μιας λύσης υπό τη μορφή συμφωνίας, σχετικά με την ανταλλαγή πληροφοριών για τη φορολόγηση των εισοδημάτων που προέρχονται από τις καταθέσεις.
Αυτό μπορεί να αποτελέσει τη βάση για καλύτερο φορολογικό συντονισμό στο εσωτερικό της Ένωσης.
Το μεγαλύτερο όφελος είναι πιθανόν οι ληφθείσες αποφάσεις σχετικά με την ευρύτερη εφαρμογή της σύγχρονης τεχνολογίας, την προώθηση του ηλεκτρονικού εμπορίου και την υλοποίηση μιας κοινωνίας των γνώσεων ως μέσων για περισσότερες θέσεις απασχόλησης.
Εν προκειμένω, πρέπει, επίσης, να επιδοκιμαστεί η απόφαση του Συμβουλίου για την ανάπτυξη ενός συστήματος βέλτιστων πρακτικών σχετικά με τη δημόσια διοίκηση.
Όσον αφορά τις εξωτερικές σχέσεις, η Ομάδα των Φιλελευθέρων είναι σύμφωνη με την ιδέα μιας διάσκεψης κορυφής μεταξύ της Ευρωπαϊκής Ένωσης και των περισσότερο αναπτυγμένων δημοκρατικά χωρών των Δυτικών Βαλκανίων.
Πιθανόν η πολιτική της Ευρωπαϊκής Ένωσης να πρέπει να καταστεί περισσότερο ορατή προς στήριξη της εν εξελίξει διαδικασίας σταθεροποίησης.
Κλείνοντας, θα ήθελα να κάνω δύο παρατηρήσεις.
Ως Βέλγος είμαι ιδιαίτερα ικανοποιημένος με την επιτευχθείσα πρόοδο σχετικά με την ασφάλεια των τροφίμων και την υπόσχεση για τη δημιουργία μιας κεντρικής αρχής για τα τρόφιμα, πριν το τέλος αυτού του έτους.
Ως βουλευτής του Ευρωπαϊκού Κοινοβουλίου εξακολουθώ να εμμένω στο πρόβλημα του ενιαίου καθεστώτος των βουλευτών του Ευρωπαϊκού Κοινοβουλίου.
Ελπίζω ότι, κατά τη διάρκεια της προσεχούς γαλλικής Προεδρίας, θα επιτευχθεί σχετικά μια συμφωνία.
Κυρία Πρόεδρε, και η δική μου Ομάδα εκφράζει την εκτίμησή της και τις ευχαριστίες της για τη συνεργασία της πορτογαλικής Προεδρίας με το Ευρωπαϊκό Κοινοβούλιο.
Όμως όσον αφορά τα αποτελέσματα της Συνόδου Κορυφής της Feira, τα αντιμετωπίζουμε με πολύ μεγαλύτερο σκεπτικισμό.
Τις τελευταίες εβδομάδες προέκυψε μεταξύ των κυβερνήσεων των κρατών μελών μια συζήτηση για το μέλλον της Ευρώπης, ακόμη δε και για μια συνταγματική διαδικασία.
Αλλά η προετοιμασία της Διακυβερνητικής Διάσκεψης διαμορφώνεται με τρόπο που έρχεται σε φανερή αντίθεση με αυτή την αναμέτρηση διατύπωσης οραμάτων.
Φαίνεται μάλιστα ότι κάποιοι υπουργοί επικαλούνται μακρινές προοπτικές με πραγματικό σκοπό να καλύψουν την ανικανότητα του Ευρωπαϊκού Συμβουλίου να εκπληρώσει τα καθήκοντα που με δική του βούληση επωμίστηκε.
Αυτό το Ευρωπαϊκό Συμβούλιο καθυστερεί από το Μάαστριχ την επίλυση των προβλημάτων, την εκπλήρωση των εκκρεμών καθηκόντων και τη διεξαγωγή των αναγκαίων μεταρρυθμίσεων.
Πολλά από αυτά παραμένουν ανεπίλυτα ήδη από το Αμστερνταμ.
Στο μεταξύ, σε όλα τα κράτη μέλη η εμπιστοσύνη των ανθρώπων στην ΕΕ έχει μειωθεί πάρα πολύ.
Στην Ανατολική Ευρώπη αυξάνεται ο εκνευρισμός για τη διστακτική στάση της ΕΕ.
Οι πραγματικές πρωτοβουλίες - που το Κοινοβούλιο τις έχει παρουσιάσει εδώ και χρόνια σε όλα τα ψηφίσματά του - εν μέρει ούτε καν συζητούνται κατά την προετοιμασία της ΔΔ.
Ασφαλώς, η σημαντικότερη από αυτές είναι η δημιουργία και η ανάπτυξη μιας ευρωπαϊκής δημοκρατίας, η άρση του δημοκρατικού ελλείμματος.
Δεν είδαμε να λαμβάνεται στη Feira καμία απόφαση συμπερίληψης του Χάρτη των Θεμελιωδών Δικαιωμάτων στη Συνθήκη - που είναι μια από τις μεγαλύτερες προσδοκίες των ανθρώπων στην Ευρώπη.
Δεν έγινε ούτε καν λόγος για μια νέα μέθοδο για την ΔΔ που έχει επανειλημμένα ζητήσει αυτό το Κοινοβούλιο.
Νομίζω ότι το Ευρωπαϊκό Συμβούλιο θα είχε κάθε λόγο να προβληματιστεί για την εξαιρετικά ανεπαρκή μέθοδο της σημερινής ΔΔ αντί να θέλει να έχει τον κυρίαρχο ρόλο σε ένα μελλοντικό σύνταγμα.
Δεν εγκαινιάστηκε ούτε οργανώθηκε συνταγματική διαδικασία και δεν υπάρχουν σχεδόν καθόλου συγκεκριμένες ιδέες γι' αυτήν.
Αναπάντητα παραμένουν επίσης τα ερωτήματα για τον κοινοβουλευτικό έλεγχο, τον δικαστικό έλεγχο του δεύτερου και τρίτου πυλώνα, καθώς και για το καταστατικό των ευρωπαϊκών κομμάτων κλπ.
Επίσης, δεν διαγράφηκε καμία συγκεκριμένη προοπτική σχετικά με τη δεύτερη πρόκληση, δηλαδή τη δημιουργία μιας κοινωνικής διάστασης της ευρωπαϊκής ολοκλήρωσης.
Θεωρώ ότι όλα αυτά θα έχουν βαρυσήμαντες επιπτώσεις για την αποδοχή στο εσωτερικό της ΕΕ, αλλά και για τις προσδοκίες που συνδέουν με εμάς οι χώρες της Ανατολικής Ευρώπης.
Έχουμε ακόμη μερικούς μήνες καιρό, αλλά η ταχύτητα και η σοβαρότητα, καθώς και το βάθος των εργασιών πρέπει να αυξηθούν πολύ περισσότερο από ό,τι έως σήμερα!
Κυρία Πρόεδρε, κύριε Πρωθυπουργέ, από το Συμβούλιο της Feira δεν βγήκε κανένα συνταρακτικό νέο, απλώς αναμασήθηκαν οι γνωστές θέσεις σχετικά με κάποιες θεμελιώδεις πολιτικές δίχως να εισαχθεί καμία αλλαγή σε αυτές που επιβαρύνουν περισσότερο τον προϋπολογισμό.
Και γι' αυτόν ακριβώς το λόγο το Συμβούλιο της Feira υπήρξε απογοητευτικό.
Όπως ήταν προβλεπόμενο, τα κυριότερα θέματα, από τη διεύρυνση μέχρι τη ΔΔ, και συμπεριλαμβανομένου του Χάρτη των Θεμελιωδών Δικαιωμάτων, απλώς παραπέμφθηκαν, κατά μεγάλο μέρος, στη Σύνοδο Κορυφής της Νίκαιας.
Αυτός είναι σίγουρα και ο λόγος που χρειάστηκε να επινοηθεί, μόλις στο παρά πέντε, μια συμφωνία αναφορικά με το χρονοδιάγραμμα προώθησης του φορολογικού πακέτου, η οποία, σε τελευταία ανάλυση και ουσιαστικά, δεν κάνει τίποτα άλλο από το να παραπέμπει σε μια άλλη συμφωνία που θα βρεθεί σε μερικά χρόνια και που συναρτάται ακόμη από την αβέβαιη αποδοχή της από πλευράς τρίτων χωρών, που συμβαίνει να είναι ακριβώς οι σημερινοί φορολογικοί παράδεισοι.
Δεν προξενεί έκπληξη, επομένως, το γεγονός ότι η εν λόγω εικονική συμφωνία χειροκροτήθηκε ιδιαιτέρως από εκείνους που ουδέποτε θέλησαν να υπάρξει μια καλύτερη ισορροπία ανάμεσα στη νομοθεσία του κεφαλαίου και την εργατική νομοθεσία και που ανέκαθεν αντιτάσσονταν στην ανάληψη οιασδήποτε κοινής δράσης κατά των συγκεκριμένων φορολογικών παραδείσων, για την καταπολέμηση της φοροδιαφυγής και της φορολογικής απάτης, ή κατά της μετεγκατάστασης επιχειρήσεων.
Απεναντίας, όμως, με πρόσχημα την πραγμάτωση της εσωτερικής αγοράς και την ανάγκη να δοθεί συνέχεια στις αποφάσεις της έκτακτης Συνόδου Κορυφής της Λισσαβόνας, γίναμε μάρτυρες νέων πιέσεων με στόχο την επιτάχυνση της πορείας προς την ελευθέρωση και την απορρύθμιση της αγοράς εργασίας.
Και από τη στιγμή που εγκρίθηκαν οι κεντρικοί προσανατολισμοί οικονομικής πολιτικής για το έτος 2000, αυτομάτως έγινε αποδεκτή η περαιτέρω αύξηση και η επίσπευση των περιοριστικών μέτρων που συνεπάγονται της εφαρμογής του Συμφώνου Σταθερότητας, γεγονός που προμηνύει καινούρια και μεγαλύτερα προβλήματα, ιδίως στον τομέα των κοινωνικών υποθέσεων.
Μπορούμε λοιπόν να καταλάβουμε για ποιο λόγο έγινε η μεγαλειώδης πορεία που οργάνωσε το συνδικαλιστικό κίνημα επ' ευκαιρία του Συμβουλίου της Feira, στην οποία συμμετείχαν δεκάδες χιλιάδες διαδηλωτές και που σίγουρα μετετράπη σε ένα από τα κυριότερα γεγονότα που σημάδευσαν αυτή τη Σύνοδο Κορυφής.
Αλλά υπάρχει και ένας άλλος τομέας όπου επίσης ανακύπτουν αιτίες ανησυχίας: αναφέρομαι στο θέμα της αναθεώρησης των Συνθηκών.
Είναι βέβαιο ότι σχεδόν τα πάντα παραπέμφθηκαν στη γαλλική Προεδρία, όπως επίσης είναι βέβαιο ότι οι σημαντικότερες εξελίξεις σε αυτή την υπόθεση παίχτηκαν εκτός του επίσημου θεσμικού πλαισίου, σε διμερείς συναντήσεις κορυφής, σε διάφορες διασκέψεις και μέσω μιας σειράς δηλώσεων.
Αλλά ακόμη και έτσι, αναφορικά με αυτό το θέμα δεν πέρασε απαρατήρητο το γεγονός ότι το Συμβούλιο της Feira όχι μόνο συμπεριέλαβε στην ημερήσια διάταξη αλλά και έκανε συγκεκριμένο λόγο για κάποια "ενισχυμένη συνεργασία", και μάλιστα στον ενικό.
Εάν εκφράζαμε ήδη σοβαρές επιφυλάξεις για εκείνο που μέχρι σήμερα ονομαζόταν "ενισχυμένες συνεργασίες", αντιλαμβανόμενοι το βαθύτερο και δύσκολα συγκαλήψιμο νόημά τους, δηλαδή τη δημιουργία ενός σκληρού πυρήνα, μιας πρωτοπορίας ή μιας εμπροσθοφυλακής, άρα μιας Ευρώπης των πολλών ταχυτήτων με επικεφαλής ένα πολιτικό διευθυντήριο, τώρα πλέον η επιλογή της νέας αυτής διατύπωσης, η οποία αναμφισβήτητα υποδεικνύει πολύ πιο ξεκάθαρα τις παραπάνω προσδοκίες, ενισχύει τις αμφιβολίες μας και γεννά εντονότατους φόβους για το είδος της ευρωπαϊκής οικοδόμησης στην οποία μερικοί ποντάρουν σθεναρά.
Και το χειρότερο απ' όλα είναι ότι κάποιοι άλλοι κάνουν σαν να μη συμβαίνει τίποτα ...
Και δυο λόγια, τελειώνοντας, για να εκφράσω τη διαφωνία μας με την ξεκάθαρη τάση στρατιωτικοποίησης που εμφανίζεται στην Ευρωπαϊκή Ένωση, μια τάση που διαφαίνεται με σαφήνεια από τη δημιουργία ιδίων στρατιωτικών ικανοτήτων σε ξεκάθαρη σύμπνοια με τις δυνάμεις του ΝΑΤΟ.
Εμμένουμε στην άποψη ότι ο ΟΑΣΕ συνεχίζει να αποτελεί το πιο ενδεδειγμένο πλαίσιο για την ανάπτυξη του συστήματος ασφαλείας της Ευρωπαϊκής Ένωσης.
Όπως επίσης, πιστεύουμε ότι η πρόληψη και η πολιτική αντιμετώπιση των κρίσεων θα πρέπει να υπερισχύουν σε σχέση με οιαδήποτε επεμβατική λογική.
Κυρία Πρόεδρε, κύριε Προεδρεύοντα του Συμβουλίου, αγαπητοί συνάδελφοι, η εκ περιτροπής ανάληψη της Προεδρίας συνιστά ένα από τα χαρακτηριστικά γνωρίσματα της Ένωσής μας: φανερώνει ότι η Ένωση βαδίζει στον κοινό δρόμο της αλληλεγγύης και δεν παρεισφρέει στην πεπατημένη αυτοκρατορική οδό, όπου ορισμένοι προχωρούν σε βάρος κάποιων άλλων.
Επιπλέον, το σύστημα λειτουργεί στην εντέλεια, όπως το απέδειξε πολύ καλά η πορτογαλική Προεδρία.
Το γεγονός ότι όλα πήγαν καλά και ότι οι σχολιασμοί που ακούστηκαν είναι γενικώς θετικοί επιβεβαιώνει και ενισχύει το υπαρκτό γεγονός και την πεποίθησή μας.
Ως Πορτογάλος, μη φεντεραλιστής και φιλοευρωπαίος, το μόνο που μπορώ να αισθάνομαι είναι ικανοποίηση, παρά τις διαφορετικές πολιτικές πεποιθήσεις μου.
Όσοι επιθυμούν να αλλάξουν το σύστημα της εκ περιτροπής ανάληψης της Προεδρίας της Ένωσης δεν έχουν δίκιο.
Δεν είναι αλήθεια το ότι την Προεδρία της Ένωσης μπορούν να αναλάβουν μόνον οι μεγάλοι και ισχυροί.
Η ευθύνη της Προεδρίας μπορεί και θα πρέπει να συνεχίσει να μοιράζεται ανάμεσα στα κράτη μέλη, κάτι που αποτελεί μια συμβολική ένδειξη της πορείας που διανύουμε από κοινού.
Υπάρχει όμως και ένα αρνητικό μοτίβο μέσα σε αυτή την περίοδο: πρόκειται για το ζήτημα της Αυστρίας.
Οφείλω να επισημάνω ότι το σφάλμα δεν πρέπει να καταλογιστεί αποκλειστικά στην πορτογαλική Προεδρία.
Το σφάλμα έγινε από όλους όσους έσπρωξαν τους λεγόμενους "Δεκατέσσερις" - τι να σημαίνει άραγε αυτό; - προς μια υπερβολή και ένα αδιέξοδο.
Μόνο εδώ μέσα, στο Ευρωπαϊκό Κοινοβούλιο, βρέθηκαν 406 βουλευτές οι οποίοι υποστήριξαν αυτό το ολίσθημα.
Δεν πρέπει να περιπίπτουμε σε λήθη τη στιγμή που η συνειδητοποίηση του σφάλματος αρχίζει ήδη να κερδίζει έδαφος.
Στην Αυστρία διενεργήθηκαν εκλογές και θα διενεργηθούν και πάλι εκλογές.
Ελεύθερες εκλογές.
Σε τίποτα δεν στηρίζεται οποιαδήποτε υπόνοια για παραβίαση των Συνθηκών και των εγγυήσεων που αυτές παρέχουν.
Αυτό που συμβαίνει είναι μια περίπτωση καταπάτησης βασικών αρχών συμπεριφοράς έναντι ενός κράτους μέλους, που συνιστά ένα επικίνδυνο προηγούμενο επίδειξης αλαζονείας και δεσποτισμού.
Και ποτέ κανείς δεν κατάλαβε για ποιο λόγο η Προεδρία της Ένωσης μπλέχτηκε σε μια ενέργεια που υποτίθεται ότι αφορούσε το επίπεδο των διμερών σχέσεων.
Σήμερα πια, η αμηχανία ολοένα και αυξάνει.
Όλοι τριγυρνούν με ένα φανάρι ψάχνοντας για μια αξιοπρεπή διέξοδο.
Διέξοδος μάλλον θα υπάρχει, αλλά το αν αυτή θα είναι αξιοπρεπής, πολύ αμφιβάλλω.
Η γαλλική Προεδρία θα αναλάβει να την βρει.
Πάντα κυκλοφορούσαν φήμες πως οι γαλλικές αρχές ήταν μεταξύ των κυριότερων υπαιτίων της παρεκτροπής που συνέβη.
Καλό θα ήταν, λοιπόν, να φροντίσουν τώρα να βρουν μια λύση για το πρόβλημα.
Κατά τη γνώμη μας, η πορτογαλική Προεδρία επεδίωξε να αντιμετωπίσει με στοιχειώδη ρεαλισμό ορισμένα ζητήματα ουσίας.
Όσο για τον Χάρτη των Θεμελιωδών Δικαιωμάτων, η Σύνοδος Κορυφής της Feira υπήρξε σαφής όταν διευκρίνισε πως θα σταθεί αποκλειστικά στην εντολή του Ευρωπαϊκού Συμβουλίου της Κολωνίας.
Όμως όταν βλέπουμε κάποιες ιδέες που ακούγονται από 'δω κι από 'κει, διαπιστώνουμε πόσο πολύ θέλουν να μας αναγκάσουν να απομακρυνθούμε από την περιορισμένη εντολή της Κολωνίας.
Ίδωμεν!
Αναφορικά με τη Διακυβερνητική Διάσκεψη, τα μηνύματα που μας έρχονται τώρα που η θητεία της γαλλικής Προεδρίας βρίσκεται στα σπάργανα είναι, απεναντίας, ανησυχητικά.
Όλοι γνωρίζουμε τις διαφωνίες και τις δυσκολίες που είχαν προκύψει και παλαιότερα.
Όμως έχοντας υπόψη μας αυτό το πλαίσιο, πώς θα μπορούσαμε να ερμηνεύσουμε την πρόσφατη πρωτοβουλία του Γάλλου Προέδρου, να μεταβεί στο Βερολίνο και να εξαγγείλει μιαν άλλη, εντελώς διαφορετική ημερήσια διάταξη για τη μελλοντική πορεία της Ένωσης;
Η ομιλία που εξεφώνησε ο Πρόεδρος Jacques Chirac στο Bundestag ήταν και άκαιρη και απρεπής.
Δεν αναδεικνύει κανένα όραμα, αλλά μάλλον μια έλλειψη σεβασμού γι' αυτό που ήδη διαφαίνεται στον ορίζοντα.
Δεν κάνει παρά να εντείνει το αίσθημα καχυποψίας σε ένα κλίμα το οποίο από μόνο του είναι ήδη ευαίσθητο και βεβαρυμένο.
Ομιλίες σαν και αυτήν δεν βοηθούν την Ευρώπη, αλλά σαφώς στρέφονται εναντίον της.
Σε ένα σχέδιο ευρωπαϊκού συντάγματος που διανεμήθηκε προσφάτως, οι συντάκτες του, μέλη του γαλλικού κόμματος Ένωση για τη Γαλλική Δημοκρατία (UDF), είναι σαφέστατοι: το κράτος μέλος που δεν θα αποδεχόταν το σύνταγμά τους θα έπρεπε να αποσυρθεί από την Ένωση και να υποβαθμιστεί στην κατηγορία του απλού εταίρου.
Τι μανία είναι αυτή;
Τι νόημα έχει μια τέτοια αντίφαση;
Και κάτι τελευταίο: η γαλλική Προεδρία θα πρέπει να φροντίσει να μη χαλάσει αυτά που επεδίωξε να οικοδομήσει, με πνεύμα στοιχειώδους ρεαλισμού, η πορτογαλική Προεδρία.
Οιαδήποτε αντίληψη περί εμπροσθοφυλακής αντίκειται προς το ευρωπαϊκό ιδεώδες της αλληλεγγύης που μας ενώνει.
Αυτή η έμμονη ιδέα με τους σκληρούς πυρήνες ή τις εμπροσθοφυλακές δεν κάνει παρά να τροφοδοτεί μια ολέθρια λογική και να υποδαυλίζει την αυξανόμενη ένταση που διχάζει τις χώρες που δίνουν στον εαυτό τους το χρίσμα του καθοδηγητή και εκείνες που δεν θέλουν ούτε αποδέχονται να έχουν καθοδηγητές στο σβέρκο τους.
Εμείς δεν ανήκουμε σε μια τέτοια Ευρώπη.
Κυρία Πρόεδρε, κύριε Πρόεδρε, κύριε Επίτροπε, αγαπητοί συνάδελφοι, θα ήθελα να ξεκινήσω από ένα θέμα που νομίζω ότι ο κ. Patten υπογράμμισε εξαιρετικά: το ζήτημα της Ινδίας.
Θα ήθελα να συγχαρώ ολόψυχα την πορτογαλική Προεδρία η οποία έφερε εις πέρας επιτυχώς αυτή την εξαιρετικά σημαντική, κατά τη γνώμη μου, πρωτοβουλία, μολονότι, δυστυχώς, για άλλη μια φορά, ο τύπος δεν το έλαβε υπόψη.
Είναι σημαντικό γιατί, όπως είπε ο κ. Patten, η Ινδία είναι μια δημοκρατία, είναι η μεγαλύτερη δημοκρατία του κόσμου, πρόκειται για μια χώρα στην καρδιά της Ασίας, στην καρδιά μιας Ασίας που στις αρχές αυτής της νέας χιλιετίας, αντιπροσωπεύει κατά τη γνώμη μου τον μείζονα κίνδυνο του επόμενου αιώνα, ακόμη μεγαλύτερο από ό,τι τα ζητήματα που τέθηκαν για παράδειγμα σήμερα, αναφέρομαι στην Αυστρία.
Πρέπει να αντιμετωπίσουμε το ζήτημα της Κίνας.
Η Κίνα είναι τόσο κοντά σε εμάς όσο ήταν τα ολοκληρωτικά καθεστώτα πριν από τον Β' Παγκόσμιο Πόλεμο.
Ωστόσο, εμείς προσποιούμαστε άγνοια και εξακολουθούμε να διαπραγματευόμαστε με την Κίνα κατά προτεραιότητα.
Πρέπει να χρησιμοποιήσουμε όλες τις δυνάμεις που διαθέτουμε προκειμένου να στηρίξουμε την Ινδία και προκειμένου να καταστήσουμε αντιληπτό στην Κίνα ότι οι Κινέζοι είναι απολύτως άξιοι της δημοκρατίας.
Όσον αφορά το ζήτημα της διακυβερνητικής παρέκκλισης, κύριε Guterres, θεωρώ ότι είναι προφανές και ότι δεν εξαρτάται μόνο από την προσωπικότητα του Προέδρου της Επιτροπής κ. Prodi.
Πιστεύω ότι και το Κοινοβούλιό μας έχει μια σημαντική ευθύνη όσον αφορά την αποδυνάμωση αυτού του κεντρικού για το ευρωπαϊκό οικοδόμημα οργάνου, ωστόσο, θεωρώ ότι το Συμβούλιο εξακολουθεί να επιτείνει αυτή την παρέκκλιση και ότι είναι επιτακτική ανάγκη να αλλάξουμε πορεία και να τοποθετήσουμε και πάλι την Επιτροπή στο κέντρο του κοινοτικού οικοδομήματος.
Θεωρώ ότι όσον αφορά το θέμα της εξωτερικής πολιτικής - μιλήσατε επίσης και για την αμυντική πολιτική - δεν σημειώνουμε καμία πρόοδο προς την κατεύθυνση ενός κοινοτικού οικοδομήματος.
Όλα, όλα ανεξαιρέτως είναι διακυβερνητικά.
Δεν είμαστε σε θέση να κατανοήσουμε ποια δυνατότητα παρέμβασης διαθέτουμε σε ό,τι αφορά τον Ανώτατο Αντιπρόσωπο για την Κοινή Εξωτερική Πολιτική και την Πολιτική Ασφάλειας.
Δεν μπορούμε να θέσουμε ερωτήσεις στον κ. Solana.
Δεν γνωρίζουμε με ποια θέματα ασχολείται.
Ως Ευρωπαϊκό Κοινοβούλιο δεν έχουμε καμία δυνατότητα παρέμβασης.
Δεν γνωρίζουμε τι ήταν αυτό που εσείς, το Συμβούλιο, του αναθέσατε να φέρει εις πέρας.
Θεωρώ πως το γεγονός ότι τα πράγματα δεν είναι περισσότερο άσχημα από όσο είναι σήμερα ή το ότι εξακολουθεί να υπάρχει μια σχετική ευγένεια και μια εξωτερική αρμονία, αυτό οφείλεται αποκλειστικά στις δύο προσωπικότητες που κατέχουν τις κεντρικές θέσεις όσον αφορά την εξωτερική πολιτική, στον Επίτροπο κ. Patten και στον κ. Solana.
Θεωρώ ότι με οποιαδήποτε άλλη σύνθεση, η ισορροπία μεταξύ των θεσμικών οργάνων θα είχε ήδη διαταραχθεί.
Θεωρώ ότι κατά τη διάρκεια αυτής της Διακυβερνητικής Διάσκεψης είναι αναπόφευκτο να αρχίσουμε να διαμορφώνουμε και να ασχολούμαστε με μια ημερήσια διάταξη σχετικά με τη μεταρρύθμιση της Ένωσης, η οποία θα προβλέπει μια προοδευτική κοινοτικοποίηση της Κοινής Εξωτερικής Πολιτικής και Πολιτικής Ασφάλειας.
Είναι αδύνατο να συνεχίσουμε να εντείνουμε την παρέκκλιση προς την αντίθετη κατεύθυνση.
Δεν μπορούμε να αντιληφθούμε μια εξωτερική πολιτική, την οποία μεσοπρόθεσμα δεν θα τη διαχειρίζεται η Επιτροπή, ένας αντιπρόεδρος της Επιτροπής, όπως επίσης θεωρώ ότι θα ήταν επικίνδυνο να αγνοήσουμε το ζήτημα της εκπροσώπησης κάθε χώρας στους κόλπους της Επιτροπής, παρόλο που πολλοί συνάδελφοί μου στην Ολομέλεια παθαίνουν αμνησία όταν πρόκειται για αυτό το ζήτημα.
Πιστεύω ότι θα ήταν πρόωρο, και νομίζω πως η Πορτογαλία δεν μπορεί να είναι αδιάφορη σχετικά με αυτό το θέμα, θα ήταν πρόωρο σήμερα, επαναλαμβάνω, να μειώσουμε τον αριθμό των Επιτρόπων σε σχέση με τον αριθμό των κρατών μελών.
Πιστεύω ότι η μοναδική προϋπόθεση υπό την οποία θα μας επιτρεπόταν να κάνουμε αυτό το άλμα και να αποεθνικοποιήσουμε την Επιτροπή είναι οι εκλογές με καθολική ψηφοφορία για τον πρόεδρο της Επιτροπής.
Πιστεύω ότι οι μη μεγάλες χώρες, για να μην τις προσδιορίσουμε με κάποιο άλλο επίθετο, θα πρέπει να αξιολογήσουν αυτή την πρόταση.
Ελπίζω ότι το θέμα αυτό απασχολεί την Πορτογαλία - γνωρίζω όμως ότι και άλλα κράτη μέλη, το Βέλγιο, το Λουξεμβούργο και άλλα επίσης, συζητούν σχετικά - γιατί θεωρώ ότι πρόκειται για ένα επείγον ζήτημα και ότι θα ήταν πολύ πιο σημαντικό να αρχίσουμε να αντιμετωπίζουμε το θέμα του ελέγχου και της ισορροπίας μεταξύ των θεσμικών μας οργάνων αντί να παρεκκλίνουμε με κίνδυνο να σταματήσουμε και να παγώσουμε κάθε μεταγενέστερη πρόοδο σε ό,τι αφορά το σύνταγμα ή τον Χάρτη των Θεμελιωδών Δικαιωμάτων, χωρίς μάλιστα να υπάρχει νομική βάση για αυτό τον χάρτη.
Κύριε Πρόεδρε, στην ΕΕ τα θέματα ανακύπτουν τόσο συχνά στην ημερήσια διάταξη που είναι δύσκολο να πει κανείς πότε ξεκινούν οι διάφορες εξελίξεις.
Η προτεραιότητα του Δικαστηρίου των Κοινοτήτων χρονολογείται στις δικαστικές αποφάσεις του 1962 και του 1964.
Το δικαίωμα αρνησικυρίας της συνδιαλλαγής του Λουξεμβούργου κυριάρχησε από το 1966 ώς το 1986.
Η μετάβαση στις πλειοψηφικές αποφάσεις χρονολογείται από τον νέο κανονισμό του Συμβουλίου Υπουργών τον Ιούλιο 1987 και από τις πλειοψηφικές διατάξεις των κοινών πράξεων για την εσωτερική αγορά.
Η δυνατότητα για ενισχυμένη συνεργασία ξεκίνησε με τη Συνθήκη του Αμστερνταμ, αλλά απαιτείται ομοφωνία και αυτή η δυνατότητα ποτέ δεν χρησιμοποιήθηκε, εκτός από τομείς όπου εκ των προτέρων υπήρχε ομοφωνία, όπως για παράδειγμα όσον αφορά την ΟΝΕ και τη συνεργασία στα πλαίσια του Σένγκεν.
Με τη Σύνοδο Κορυφής της Feira τα κράτη μέλη της ΕΕ αναγνώρισαν για πρώτη φορά ότι η ενισχυμένη συνεργασία θα πρέπει να μπορεί να εφαρμοστεί χωρίς τη συμφωνία όλων των κρατών.
Η Feira έθεσε το θέμα στην ημερήσια διάταξη της Διακυβερνητικής Διάσκεψης.
Αν θα καταλήξει σε μια γενική ρήτρα ή αν θα πρόκειται για ειδική διάταξη είναι ακόμη πολύ νωρίς για να ξέρουμε, όμως το πρώτο βήμα έγινε και με αυτό το βήμα εγκαταλείπουμε την αρχή για ισότητα μεταξύ των κρατών.
Πρωτίστως η Γερμανία και η Γαλλία μπορούν να αποφασίζουν την ταχύτητα, παρ' ότι η Μεγάλη Βρετανία και οι άλλες χώρες που διατηρούν επιφυλάξεις απέναντι στο ευρώ επιθυμούν η συνεργασία να έχει άλλη κατεύθυνση.
Επισήμως οι αλλαγές των Συνθηκών θα συνεχίσουν απαιτούν ομοφωνία, αλλά στην πράξη μπορούν σύντομα να επεκτείνουν τη συνεργασία χωρίς να περιμένουν τους τελευταίους.
Για όσους επιθυμούν περισσότερη ολοκλήρωση υπάρχουν καλοί λόγοι να συγχαίρουν την πορτογαλική Προεδρία, αλλά για εμάς που επιθυμούμε περισσότερη δημοκρατία και ισότητα μεταξύ των κρατών, δεν υπάρχει κανείς λόγος για εορτασμούς όσον αφορά τη Σύνοδο Κορυφής της Feira.
Εξάλλου, πιστεύω ότι οι κυρώσεις κατά της Αυστρίας πρέπει να αρθούν και μάλιστα το συντομότερο δυνατόν.
Κύριε Πρόεδρε, εξακολουθώντας να αισθάνομαι συγκλονισμένος για την παρατεινόμενη εκ των προτέρων καταδίκη της Αυστρίας από 14 κράτη μέλη της ΕΕ, θεωρώ ότι οι συνολικές επιπτώσεις της Συνόδου Κορυφής της Feira δεν είναι ακόμη δυνατόν να αξιολογηθούν τελεσίδικα.
Ασφαλώς, μέρος της αναμφίβολα επιμελούς και φιλόδοξης εργασίας θα υλοποιηθεί.
Δεν ήταν τελικά παρά μόνο μια ενδιάμεση και προπαρασκευαστική Σύνοδος Κορυφής που στερείται ικανοποιητικών αποτελεσμάτων σε σημαντικά ζητήματα και γεννά έτσι απογοήτευση.
Κυρίως, όμως, δεν υπήρξε επίσης καθόλου θεαματική, εκτός από το μόνο θέμα εκτός ημερήσιας διάταξης, δηλαδή την Αυστρία, και κατά συνέπειαν ήταν και λίγο απρόσφορη για να αναγνωριστεί η Προεδρία.
Αυτό όμως που πραγματικά χαράχθηκε στη μνήμη είναι ότι δεν αξιοποιήθηκε η ευκαιρία να αποκτήσουμε ξανά φυσιολογικές σχέσεις εντός της Κοινότητας.
Ούτε στη Feira ούτε τις ημέρες που ακολούθησαν κατόρθωσε η Προεδρία να βρει τον δρόμο της επιστροφής στο φυσιολογικό αντιτασσόμενη στις επιθυμίες της πλειοψηφίας του Κοινοβουλίου.
Έγινε τουλάχιστον ανεκτή η συνέχιση της ταπείνωσης της Αυστρίας.
Αυτό το ψεγάδι θα εξακολουθήσει να συνοδεύει τη Feira.
Κύριε Πρόεδρε, κυρίες και κύριοι, ο Πρόεδρος του Συμβουλίου αυτοκολακεύθηκε λιγάκι δηλώνοντας ότι "η πορτογαλική Προεδρία εκπλήρωσε απλά το καθήκον της, τίποτα περισσότερο και τίποτα λιγότερο" .
Αυτό, κύριε πρωθυπουργέ Guterres, μπορεί να ισχύει για τα καθήκοντα ρουτίνας.
Όμως η εικόνα της πορτογαλικής Προεδρίας δεν θα καθοριστεί από την εκτέλεση καθηκόντων ρουτίνας αλλά από δύο γεγονότα: πρώτον, από το ότι επιβάλατε ως Πρόεδρος του Συμβουλίου τις κυρώσεις κατά της Αυστρίας και δεύτερον από την πλήρη έλλειψη προόδου ως προς την ΔΔ.
Γιατί είναι σημαντικό αυτό;
Η υστεροφημία μας ως γενιάς Ευρωπαίων πολιτικών δεν θα καθοριστεί από όσα απαριθμήσατε ως επιτυχίες αλλά από το εάν θα κατορθώσουμε να εκπληρώσουμε το ιστορικό καθήκον της εποχής μας ως προς την Ένωση, δηλαδή την προς Ανατολάς διεύρυνση, την επανένωση της Ευρώπης μετά από έναν αιώνα ευρωπαϊκών εμφυλίων πολέμων.
Για να δημιουργήσουμε τις σχετικές προϋποθέσεις, πρέπει να αυτομεταρρυθμιστούμε στη ΔΔ και ως προς αυτό δεν υπήρξε μέχρι τώρα καμία πρόοδος.
Αυτό πρέπει να επισημανθεί.
Δεν αμφισβητείται ότι η υπόθεση αυτή είναι δύσκολη.
Οι ίδιες οι υπό ένταξη χώρες πρέπει να συμβάλουν κι εμείς πρέπει, φυσικά, να καταστούμε ικανοί για διεύρυνση και δεν μπορούμε να θέτουμε τη ΔΔ στο ίδιο πλαίσιο προϋποθέσεων όπως για τη διεύρυνση.
Θα ήταν τελικά καταστροφικό να γίνει η δική μας έλλειψη ικανότητας για μεταρρύθμιση κριτήριο για τη διεύρυνση.
Για τον λόγο αυτόν, πρέπει να εντείνουμε τις προσπάθειές μας να σημειώσουμε εν προκειμένω προόδους.
Για παράδειγμα, το γεγονός ότι ο Γάλλος Πρόεδρος πρότεινε την επεξεργασία ενός ευρωπαϊκού συντάγματος και την θέσπιση καταμερισμού των αρμοδιοτήτων συνιστά μεγάλη πρόοδο, γιατί ο καταμερισμός των αρμοδιοτήτων θα δημιουργούσε την απαραίτητη εμπιστοσύνη για περισσότερες αποφάσεις με ειδική πλειοψηφία στο Συμβούλιο, πράγμα που αποτελεί μία από τις ουσιαστικές προϋποθέσεις για ικανότητα δράσης.
Αυτό που κάνει δυσμενή την περίπτωση της Αυστρίας είναι ότι δίνετε εδώ την εικόνα μιας Ευρωπαϊκής Ένωσης που επεμβαίνει σε εσωτερικές υποθέσεις μιας χώρας.
Οι Ευρωπαίοι πολίτες δεν θέλουν μια τέτοια Ευρωπαϊκή Ένωση, το ίδιο και οι υποψήφιες χώρες.
Δυστυχώς, αυτά έγιναν υπό τη δική σας Προεδρία.
Κύριε Πρόεδρε, κύριε Επίτροπε Christopher Patten, κύριε Πρωθυπουργέ της Πορτογαλίας, ουδείς δεν θα παραξενευτεί με το γεγονός ότι και εγώ συμπαρατάσσομαι με την πλειοψηφία των συναδέλφων που συνεχάρησαν τον κύριο Πρωθυπουργό για τον έξοχο τρόπο με τον οποίο καθοδήγησε το Συμβούλιο της Ευρωπαϊκής Ένωσης στη διάρκεια αυτού του εξαμήνου.
Και τον συγχαίρω για διάφορους και πολλούς λόγους, τους οποίους είχα ήδη την ευκαιρία να εκθέσω εδώ καθ' όλη τη διάρκεια του τελευταίου εξαμήνου, κυρίως όμως λόγω του ότι η παρούσα Προεδρία ανέδειξε, κατά τη γνώμη μας, τρία σημαντικά χαρακτηριστικά γνωρίσματα.
Πρώτον, εγκαινίασε μια νέα πολιτική συμπεριφορά.
Δεύτερον, πόνταρε στην οικοδόμηση μιας Ευρώπης προικισμένης με κοινωνική συνείδηση, που θα είναι σε θέση να ανταποκρίνεται συγκεκριμένα στα προβλήματα των Ευρωπαίων.
Και τρίτον, προήγαγε μια διαφορετική μορφή διαλόγου, με υπόβαθρο τις οικουμενικές αξίες της Ευρώπης, οι οποίες διατρανώθηκαν και προκρίθηκαν στη διάρκεια αυτού του εξαμήνου.
Κατά πρώτον, εγκαινιάστηκε μια νέα πολιτική συμπεριφορά στις σχέσεις με αυτό το Κοινοβούλιο.
Ο συνάδελφός μου Barσn Crespo είχε ήδη την ευκαιρία να το επισημάνει προ ολίγου.
Αλλά επειδή δεν βλάπτει να το υπογραμμίζουμε, επιτρέψτε μου να παραθέσω άλλο ένα παράδειγμα: αναφέρομαι στον αριθμό των θεμάτων που παραπέμφθηκαν στη διαδικασία συναπόφασης και έκλεισαν επιτυχώς κατά το εξάμηνο της θητείας της πορτογαλικής Προεδρίας.
Και πάνω απ' όλα, στο σεβασμό με τον οποίο αντιμετώπιζε πάντα η πορτογαλική Προεδρία αυτό το Κοινοβούλιο, κάτι που σίγουρα θα συμβάλει στην υιοθέτηση μιας νέας συμπεριφοράς, από πλευράς άλλων Προεδριών, στις σχέσεις τους με το θεσμικό μας όργανο.
Κατά δεύτερον, προκρίθηκαν οι πολιτισμικές αξίες και διατρανώθηκε ο σεβασμός για την ανθρώπινη αξιοπρέπεια.
Και επανέρχομαι στο ζήτημα της Αυστρίας, κύριε Πρωθυπουργέ, για να θέσω τον εξής προβληματισμό και να σας απευθύνω το ακόλουθο ερώτημα: ποια στάση θα κρατούσαν άραγε πολλοί από εκείνους που εκτοξεύουν σήμερα κριτικές στην πορτογαλική Προεδρία επειδή αυτή επέδειξε την τόλμη και την αποφασιστικότητα να καταγγείλει κάποιες ξενόφοβες και φονταμενταλιστικές απόψεις, σε περίπτωση που οι Δεκατέσσερις και η ίδια η πορτογαλική Προεδρία τηρούσαν σιγή ιχθύος;
Όσον αφορά εμάς, προτιμούσε να εγκωμιάσουμε την Προεδρία για το θάρρος και την τόλμη της, προτιμούμε να εγκωμιάσουμε την πορτογαλική Προεδρία για την αποφασιστικότητά της.
Κάποιοι άλλοι προτιμούν ενδεχομένως να την επικροτήσουν για τη σιωπή της, ίσως ακόμη και για τη δειλία της.
Εμείς εκτιμούμε ότι η δήλωση εκείνη είχε τη σημασία της, όχι μόνο για τα εσωτερικά δρώμενα της Ευρωπαϊκής Ένωσης αλλά και για τον έξω κόσμο.
Και υπήρξαν ορισμένοι που έλαβαν το μήνυμα, από τη στιγμή που η ίδια η αυστριακή κυβέρνηση, όταν προέβαινε στις προγραμματικές της δηλώσεις, έδωσε μεγάλη έμφαση στα ζητήματα που αφορούν την προάσπιση των θεμελιωδών δικαιωμάτων και, πάνω απ' όλα, τόνισε ότι αποδέχεται το εγχείρημα της Ευρωπαϊκής Ένωσης.
Θα επιθυμούσα, ωστόσο, να επικεντρωθώ και σε άλλα πολιτικά ζητήματα τα οποία έχουν να κάνουν με το δεύτερο χαρακτηριστικό γνώρισμα της Προεδρίας: στη δημιουργία αυτής της Ευρώπης με κοινωνική συνείδηση που ανέφερα προηγουμένως, και της οποίας τα εγκώμια έπλεξε πολύς κόσμος, ιδίως ο Γενικός Γραμματέας της Ευρωπαϊκής Συνομοσπονδίας Συνδικάτων, αυτός ακριβώς που κάλεσε στη διαδήλωση στο Πόρτο αλλά που στάθηκε ικανός, από την άλλη, να διαχωρίσει ξεκάθαρα το στίγμα που κατάφερε να προσδώσει η παρούσα Προεδρία, επαναφέροντας στο τραπέζι των συζητήσεων ζητήματα όπως είναι η πλήρης απασχόληση, η κοινωνική ατζέντα, η οικοδόμηση μιας κοινωνίας προσηλωμένης στις αξίες του ευρωπαϊκού κοινωνικού προτύπου και θεμελιωμένης στην κοινωνία της γνώσης και των πληροφοριών, σημεία που αναδείχθηκαν σήμερα στο επίκεντρο της πολιτικής ημερήσιας διάταξης της Ευρωπαϊκής Ένωσης και που στο εξής δεν θα αντιμετωπίζονται πλέον σαν υποθέσεις δεύτερης ή τρίτης διαλογής ή σαν θέματα αποκλειστικής αρμοδιότητας των κρατών μελών της Ευρωπαϊκής Ένωσης.
Αλλά και η παρούσα συζήτηση δεν παύει να γεννά κάποια ερωτηματικά: για ποιο λόγο πολλοί από εκείνους που, πριν από τρεις μήνες, ασκούσαν κριτική σε αυτό το Συμβούλιο επειδή, κατά τη γνώμη τους, δεν είχε επιτύχει ουσιαστικά αποτελέσματα, έρχονται σήμερα να κριτικάρουν την Προεδρία, καταλογίζοντάς της υπέρμετρο διακυβερνητικό μένος ακριβώς διότι μπόρεσε να πετύχει τα ίδια αυτά αποτελέσματα;
Τρίτο και τελευταίο χαρακτηριστικό γνώρισμα: η προαγωγή μιας νέας συμπεριφοράς της Ευρώπης έναντι του έξω κόσμου.
Ο κύριος Πρωθυπουργός είχε ήδη την ευκαιρία να μιλήσει γι' αυτό, αναφερόμενος στο Μεξικό, στη Νότια Αφρική ή στη Διάσκεψη Κορυφής με την Ινδία.
Αλλά επίσης μιλώντας για τη Διάσκεψη Κορυφής που πραγματοποιήθηκε ανάμεσα στην Ευρωπαϊκή Ένωση και την Αφρική: επρόκειτο, κατά τη γνώμη μας, για μια στιγμή εξέχουσας σημασίας, για έναν σταθμό που σηματοδοτεί την έναρξη της ανάπτυξης των νέων σχέσεων που θα πρέπει να έχει η Ευρωπαϊκή Ένωση με την Αφρική.
Η Ευρωπαϊκή Ένωση δεν μπορεί πλέον να αντιμετωπίζει υποκριτικά την Αφρική.
Και η εν λόγω Διάσκεψη Κορυφής ήλθε να σηματοδοτήσει έναν σημαντικό σταθμό σε αυτή την εξέλιξη.
Κύριε Πρωθυπουργέ, τα τρία χαρακτηριστικά γνωρίσματα που περιέγραψα προηγουμένως με κάνουν να καταλήξω σε ένα συμπέρασμα και, ταυτόχρονα, με ωθούν στο να εκφράσω μια ευχή.
Το συμπέρασμα είναι πως το ευρωπαϊκό όραμα δεν μπορεί να αποτελεί αποκλειστικό κτήμα των μεγάλων χωρών, πως η προσδοκία για πιστή προσήλωση στην προώθηση του εγχειρήματος που ανταποκρίνεται στο σχέδιο που ανήγγειλαν οι ιδρυτές της Ευρώπης συνιστά επίσης κληρονομιά όλων εκείνων που, έστω και αν ζουν σε περιφερειακές περιοχές, έστω και αν είναι μικρότεροι από εδαφικής σκοπιάς, διατηρούν παρ' όλα αυτά ένα όραμα και αισθάνονται υπερήφανοι διότι είναι συγχρόνως Πορτογάλοι και Ευρωπαίοι.
Και η ευχή που θα επιθυμούσα να εκφράσω, κύριε Πρωθυπουργέ, είναι να μην εκλείψουν, να μην εξανεμιστούν οι αιτίες που δικαιολογούν σήμερα την υπερηφάνειά μας με τη λήξη της θητείας της πορτογαλικής Προεδρίας, αλλά να εξακολουθήσουμε, σαν κράτος μέλος, να συμμετέχουμε στην προώθηση αυτού του εγχειρήματος, διατρανώνοντας όλες αυτές τις αξίες και έναν πολιτισμό που είναι δικός μας, έναν πολιτισμό που αξίζει το σεβασμό μας αλλά, πάνω απ' όλα, που αξίζει να εργαστούμε γι' αυτόν.
Κύριε Πρόεδρε, κύριε πρωθυπουργέ, η πορτογαλική Προεδρία κατέβαλε προσπάθειες, εκπλήρωσε με ζήλο τον ρόλο της, επεζήτησε τη στενή επαφή με το Κοινοβούλιο και θα ήθελα να την ευχαριστήσω για όλα αυτά.
Όμως η άλλη όψη του νομίσματος είναι ο απολογισμός της Feira, που ως απολογισμός και των 15 κρατών μελών είναι κατά τη γνώμη μου κάτι περισσότερο από απογοητευτικός.
Θέλω να αναφερθώ σύντομα σε τρία σημεία.
Πρώτον, στα συμπεράσματα της Προεδρίας γίνεται λόγος για σημαντικές προόδους σχετικά με τη ΔΔ.
Πρέπει να πω ότι αυτό μου είναι δύσκολο να το καταλάβω, αφού όλοι γνωρίζουν ότι η ΔΔ στην πραγματικότητα παραμένει στάσιμη.
Στο μεταξύ προγραμματίστηκαν κι άλλες συναντήσεις υπουργών και στα γερμανικά μέσα ενημέρωσης διαβάσαμε σήμερα πως γαλλικοί κυβερνητικοί κύκλοι δεν αποκλείουν ακόμη και αποτυχία στη Νίκαια.
Δεύτερον, πολλές πρωτοβουλίες πολιτών, ΜΚΟ, αλλά και το Ευρωπαϊκό Κοινοβούλιο και τα εθνικά κοινοβούλια ζητούν με μεγάλη πλειοψηφία τη συμπερίληψη του Χάρτη Θεμελιωδών Δικαιωμάτων στις Συνθήκες.
Τίποτα όμως δεν έγινε στη Feira γι' αυτό.
Δεν ακούστηκε κανένα ξεκάθαρο "ναι" στον νομικά δεσμευτικό χαρακτήρα του Χάρτη Θεμελιωδών Δικαιωμάτων και θεωρώ ότι έχει δίκιο ο συνάδελφος Voggenhuber της Ομάδας των Πρασίνων: δεν θα μπορέσουμε με τον τρόπο αυτόν να αντιμετωπίσουμε τον σκεπτικισμό απέναντι στην Ευρώπη που υπάρχει στις χώρες μας.
Οι πολίτες δεν θέλουν άλλο ένα κομμάτι χαρτί γεμάτο ωραίες εκφράσεις.
Τρίτο και τελευταίο: οι αρχηγοί κρατών και κυβερνήσεων δεν εξέφρασαν παρά μόλις στο σημείο 52 την θλίψη τους για τον τραγικό θάνατο των 58 προσφύγων στο Ντόβερ.
Εγώ, κύριε Πρόεδρε του Συμβουλίου, αισθάνομαι θλίψη που το Συμβούλιο δεν σκέφτηκε με αφορμή το φοβερό αυτό γεγονός τίποτα καλύτερο από την εντατικοποίηση της καταπολέμησης της επονομαζόμενης εγκληματικότητας με αντικείμενο τη λαθραία μετανάστευση.
Ούτε καν εξετάστηκε η σκέψη να αναθεωρηθεί η πολιτική αποκλεισμού της ΕΕ και οι εν μέρει θανάσιμες συνέπειές της για ανθρώπους που βρίσκονται σε ανάγκη.
Κατά τη γνώμη μου όμως, αυτό ακριβώς είναι επειγόντως αναγκαίο προκειμένου να μην επαναληφθούν τραγωδίες σαν αυτή του Ντόβερ.
Αυτό που χρειαζόμαστε ιδιαίτερα είναι μια επιστροφή στα διεθνή πρότυπα του δικαίου για τους πρόσφυγες και μια απεριόριστη ισχύ της σύμβασης της Γενεύης για τους πρόσφυγες.
Εδώ απαιτούνται δραστικές αλλαγές στην πολιτική, ώστε να μην προωθούμε κι από πάνω τους ανθρώπους που βγάζουν χρήματα με το εμπόριο ανθρώπων.
Κύριε Πρόεδρε, με δύο Συνόδους Κορυφής, διαδοχικά στη Λισσαβόνα και τη Feira, η Πορτογαλία προσπάθησε να καταστήσει επιτυχή την Προεδρία της.
Εάν κάνω τον απολογισμό, πρέπει να παραδεχτώ ότι τους περασμένους μήνες υπήρξε έντονος συλλογισμός.
Ωστόσο, όλη αυτή συλλογιστική εργασία οδήγησε σε ελάχιστα συγκεκριμένα αποτελέσματα.
Καταρχάς, αναφέρομαι στην αναβολή της απόφασης για το Χάρτη των Θεμελιωδών Δικαιωμάτων.
Το καθεστώς αυτού, αρχικά, επρόκειτο να διασαφηνιστεί κατά τη διάρκεια της πορτογαλικής Προεδρίας.
Αυτό δεν επετεύχθη.
Το θέμα θα διευθετηθεί, βάσει βεβιασμένης απόφασης, κατά τη διάρκεια της γαλλικής Προεδρίας.
Κατά αυτόν τον τρόπο, καθίσταται αδύνατος ο κατάλληλος δημοκρατικός έλεγχος.
Επίσης, στο θέμα της λήψης απόφασης όσον αφορά την ΚΕΠΠΑ έγινε εμφανής η έλλειψη ομοφωνίας των κρατών μελών.
Πιθανόν, δημιουργήθηκε μια σειρά προσωρινών επιτροπών και καθορίστηκε μια συχνότητα για το σύνολο των διαπραγματεύσεων με τις τρίτες χώρες, αλλά οι στόχοι αυτής όλης της επιχείρησης μέχρι σήμερα είναι κρυμμένοι στην ομίχλη.
Αυτό θα διαπιστωθεί όταν, κατά τη διάρκεια της διάσκεψης για τις δυνατότητες του ερχομένου εξαμήνου, τα κράτη μέλη πρέπει να καταστήσουν γνωστό με ποιο τρόπο επιθυμούν πραγματικά να συμβάλουν σε αυτό το επισφαλές ευρωπαϊκό σχέδιο.
Πρόκειται για μια παράδοξη σειρά των πραγμάτων.
Θα ήταν πιο λογικό, καταρχήν, να συλλογισθούμε για τους στόχους και να αναζητήσουμε τα μέσα.
Η αμφισημία των ευρωπαϊκών στόχων καταδεικνύεται ακόμη πιο έντονα στο παράρτημα 2 των συμπερασμάτων της Προεδρίας σχετικά με τις σχέσεις Ευρωπαϊκής Ένωσης και ΝΑΤΟ.
Σε αυτό, από τη μια πλευρά υποστηρίζεται ότι η αυτονομία της κοινοτικής λήψης αποφάσεων πρέπει να ενισχυθεί, ενώ από την άλλη τονίζεται ιδιαίτερα το πνεύμα της εταιρικής σχέσης ΕΕ-ΝΑΤΟ.
Εν συντομία, η Ευρώπη μετά από τόσα χρόνια δεν γνωρίζει ακόμη τι επιθυμεί.
Κατά τη γνώμη μου, δεν έχει κανένα νόημα η Ευρώπη να συνεχίσει να οικοδομείται με όλα αυτά τα ενδιαφέροντα θεσμικά όργανα.
Η πορτογαλική Προεδρία κατέδειξε, για άλλη μια φορά, ότι ήρθε ο καιρός να καθοριστούν σαφέστερα τα καθήκοντα και οι αρμοδιότητες της Ευρώπης και των εθνικών κρατών.
Κύριε Πρόεδρε, εξακολουθώντας κι εγώ να αισθάνομαι συγκλονισμένος από την παρατεινόμενη εκ των προτέρων καταδίκη της Αυστρίας από 14 κράτη μέλη, είμαι της γνώμης ότι παρά τα πολλά επαινετικά λόγια που ειπώθηκαν για την πορτογαλική Προεδρία, ο παραλογισμός των κυρώσεων κατά της Αυστρίας - που, όπως έγραψε κάποτε μια γερμανική εφημερίδα, αποφασίστηκαν μεν από κοινού, αλλά είναι διμερείς - θα περάσει στην ιστορία της ΕΕ και επομένως, δυστυχώς, και στην ιστορία της πορτογαλικής Προεδρίας ως "στερνή μου γνώση, να σ' είχα πρώτα" · Δεν είναι δυνατόν μια κοινότητα που διεκδικεί τον χαρακτηρισμό κοινότητα αξιών να τελειώνει στην Λίμνη της Κωνστάντιας.
Η εργασία της Προεδρίας τελικά θα είναι αξιόπιστη μόνον εάν οι αξίες που πρέπει να υπερασπιστεί είναι δεσμευτικές για όλα τα κράτη μέλη της ΕΕ και δεν χρησιμοποιούνται αυθαίρετα και ανάλογα με τις εκάστοτε ανάγκες για την πολιτική προπαγάνδα συγκεκριμένων πολιτικών κατά μιας δημοκρατικά εκλεγμένης κυβέρνησης ενός κράτους μέλους της ΕΕ.
Κύριε Πρόεδρε, κατ' αρχάς θα ήθελα να προσθέσω και τη δική μου φωνή σε όσους νωρίτερα υπέβαλαν τα σέβη τους στη μνήμη του Προέδρου Pflimlin.
Μία από τις διαρκείς κληρονομιές που μας άφησε είναι η κατανόηση της συνεχούς ανάγκης για δύναμη των τριών πολιτικών θεσμικών οργάνων της ΕΕ και για αμοιβαίο σεβασμό μεταξύ τους.
Είναι ίσως αναπόφευκτο καθώς συζητάμε το τέλος της πορτογαλικής Προεδρίας η μνήμη μας να εστιαστεί περισσότερο στο δεύτερο μισό της ΔΚΔ παρά στο πρώτο, δεδομένων των πρόσφατων ομιλιών στο Βερολίνο, ωστόσο θα ήθελα σε αυτό το στάδιο να καταγραφούν οι ευχαριστίες μου προς την πορτογαλική Προεδρία για την επιμέλεια που επέδειξε και που συμβουλευόταν το Κοινοβούλιο τόσο εδώ στην Ολομέλεια όσο και στην Επιτροπή Συνταγματικών Υποθέσεων.
Οι ομιλίες στο Βερολίνο του Υπουργού Εξωτερικών, κυρίου Fischer, με όραμα αλλά και ακανθώδεις, του Προέδρου Chirac, ακανθώδεις αλλά χωρίς όραμα, και του Πρωθυπουργού Blair, μήτε με όραμα μήτε ακανθώδεις, που απειλούν να επισκιάσουν τη μνήμη της πορτογαλικής Προεδρίας, μας αφήνουν κάποιες ερωτήσεις στο μυαλό ως προς τις οποίες μπορεί ακόμη να μας βοηθήσει η πορτογαλική Προεδρία.
Κατ' αρχάς, καταλαβαίνω ότι ο Πρωθυπουργός Jospin είπε ότι θα προτιμούσε να μη δει συμφωνία τον Δεκέμβριο στη Νίκαια παρά μια μη ικανοποιητική θεσμική μεταρρύθμιση.
Μπορεί η πορτογαλική Προεδρία να επιβεβαιώσει ότι έχει γίνει αρκετή δουλειά ώστε να εξασφαλιστεί ότι θα μπορέσει να επιτευχθεί συμφωνία τον Δεκέμβριο;
Δεύτερον, σχετικά με τη διεύρυνση, μπορεί να επιβεβαιώσει ότι υπάρχει ακόμη πολιτική βούληση στο Συμβούλιο ώστε οι υποψήφιες χώρες, το παρόν Σώμα και ο πληθυσμός της Ευρώπης να περιμένουν να ακούσουν την ανακοίνωση ημερομηνιών-στόχων για το πρώτο κύμα προσχώρησης;
Είναι κάτι που η Επιτροπή και πολλά μέλη αυτού του Σώματος θα ήθελαν να δουν.
Η τελευταία μου ερώτηση για στενή συνεργασία αφορά και τον Επίτροπο κύριο Patten, εάν είναι σε θέση να αποδείξει ότι δεν έχει πάρει όρκο σιωπής.
Ισχύει ακόμη ότι το Συμβούλιο συνεχίζει να προσδίδει σημασία στη δημοκρατική αλληλεπίδραση μεταξύ των τριών θεσμικών οργάνων και ότι η στενότερη συνεργασία δεν θα σημαίνει αναπόφευκτα περισσότερη λήψη αποφάσεων από ένα θεσμικό όργανο, το Συμβούλιο, εις βάρος του Κοινοβουλίου και της Επιτροπής και, συνεκδοχικά, του λαού της Ευρώπης;
Κύριε Πρόεδρε, ως ένας εκ των δύο εκπροσώπων του Ευρωπαϊκού Κοινοβουλίου στην Διακυβερνητική Διάσκεψη οφείλω ευχαριστίες στην απελθούσα πορτογαλική Προεδρία για την εξαιρετικά τιμητική υποδοχή και τις εξαιρετικές συνθήκες σύμπραξης που μας επιφύλαξε.
Θέλω να ελπίζω πως η ίδια συνέχεια θα δοθεί και από τη γαλλική Προεδρία.
Η Ευρωπαϊκή Ένωση βρίσκεται στο πιο κρίσιμο σταυροδρόμι της ιστορίας της.
Η απόφαση του Ελσίνκι για τη μεγάλη διεύρυνση θέτει το υπαρξιακό ερώτημα με ποιό θεσμικό οικοδόμημα μπορεί να λειτουργήσει η Ευρωπαϊκή Ένωση των 27 περίπου κρατών.
Πάντως, όχι με το παρόν.
Υιοθετώ πλήρως τις εύστοχες παρατηρήσεις του κ. Segura για τις πολλές επιτυχίες της πορτογαλικής Προεδρίας.
Στην Φέιρα όμως, με εξαίρεση το θέμα της ενισχυμένης συνεργασίας, η ατζέντα της Διακυβερνητικής δεν εμπλουτίσθηκε αλλά παρέμεινε κυρίως με το left-over του Αμστερνταμ.
Η στάση αυτή των ηγετών της Ευρώπης είναι, νομίζω, προβληματική για τον εξής λόγο: Υποτίθεται ότι αυτή η Διακυβερνητική γίνεται για να διαμορφωθούν οι θεσμικές προϋποθέσεις της διεύρυνσης.
Δεν ανήκε όμως στις θεσμικές αυτές προϋποθέσεις και η κατοχύρωση της αξιοπιστίας της Ευρωπαϊκής Ένωσης;
Και πώς μπορεί να κατοχυρωθεί αυτή η αξιοπιστία χωρίς Χάρτη των Θεμελιωδών Δικαιωμάτων, χωρίς ριζική νομική αντιμετώπιση των αντιδημοκρατικών συμπεριφορών των κρατών, χωρίς κοινή εξωτερική πολιτική και πολιτική άμυνας, χωρίς την συνταγματοποίηση των Συνθηκών;
Το γεγονός αυτό δημιουργεί για το Ευρωπαϊκό Κοινοβούλιο, εάν δεν πραγματοποιήσουμε προόδους έως τη Νίκαια, ένα τεράστιο δίλημμα ως προς την έγκριση της διεύρυνσης.
Επ' αυτού, έχω δύο παρατηρήσεις: πρώτον, την εξουσία που μας δίνουν οι Συνθήκες να εγκρίνουμε ή να απορρίψουμε την διεύρυνση την αισθανόμαστε ως ιστορική ευθύνη και όχι ως δύναμη για να επιβάλλουμε απόψεις· δεύτερον, η απόφασή μας εάν θα εγκρίνουμε ή θα απορρίψουμε τη διεύρυνση, για να είναι ιστορικά υπεύθυνη, θα πρέπει να εξαρτηθεί από το εάν αξιολογήσουμε τις θεσμικές αλλαγές ως επαρκείς για να υποδεχθεί η Ευρωπαϊκή Ένωση 10 ή 11 νέα κράτη μέλη.
Τις παραμονές της Φέιρα, και αυτό φυσικά δεν είναι τυχαίο, άρχισε ένας εξωθεσμικός διάλογος με πρωταγωνιστές τους υπουργούς εξωτερικών της Γερμανίας και της Γαλλίας.
Ένας διάλογος εξαιρετικά ενδιαφέρων, με νέες ιδέες και στο σύνολό του ενισχυτικός του ευρωπαϊκού οράματος, άσχετα με το πού κανείς διαφωνεί και πού συμφωνεί.
Όμως, είναι διάλογος που ανατρέπει τη λογική επί της οποίας εργάζεται σήμερα η Διακυβερνητική και που παραμένει έως σήμερα κυρίως διάλογος μόνο μεταξύ Γαλλίας και Γερμανίας.
Μήπως αυτός ο εξωθεσμικός διάλογος επηρέασε το κείμενο των συμπερασμάτων της Φέιρα;
Γι' αυτό ήταν τόσο σύντομα τα συμπεράσματα ως προς τα θεσμικά θέματα;
Μήπως η Φέιρα, σε συνάρτηση με τον γαλλο-γερμανικό διάλογο, σημαίνει πως η Διακυβερνητική που διεξάγεται ξεπεράστηκε πριν καν ολοκληρωθεί;
Ελπίζω όχι.
Είναι χαρακτηριστικό ότι η Φέιρα περιορίσθηκε να προσθέσει στην ατζέντα την ενισχυμένη συνεργασία.
Καταγράφεται έτσι ως επείγον και κρίσιμο θέμα.
Επ' αυτού παρατηρώ τα εξής: για το μέλλον της Ευρωπαϊκής Ένωσης θεωρώ και τον προβληματισμό αναγκαίο και την απαλλαγή από τον κίνδυνο μπλοκαρίσματος με το ισχύον βέτο σωστή, αλλά και την προστασία της θεσμικής ενότητας της Ευρωπαϊκής Ένωσης αναγκαία.
Ο κ. Brok κι εγώ τα τονίσαμε αυτά αρκετές φορές στην Διακυβερνητική.
Όμως, έχω ένα ερώτημα: Έχουμε αποσαφηνίσει στα υποψήφια κράτη, άραγε, πως η συζήτηση για την ενισχυμένη συνεργασία επί του παρόντος κυρίως σε αυτά αφορά, και πως γι' αυτό σπεύδουμε να ολοκληρώσουμε τις ρυθμίσεις πριν εισέλθουν οι νέοι εταίροι στην Ευρωπαϊκή Ένωση;
Ο γερμανο-γαλλικός διάλογος είναι σαφής ως προς το κεντρικό του νόημα, που είναι η διαπίστωση της ανάγκης των δύο ευρωπαϊκών ταχυτήτων.
Η Φέιρα, τελικά, καθίσταται ιστορική, όχι τόσο για όσα θεσμικά είπε, αλλά κυρίως για όσα στα θεσμικά ζητήματα, νομίζω, δεν είπε.
Κύριε Πρόεδρε, η δική μου είναι μια κριτική εκτίμηση.
Το μέλλον της Ευρώπης αφορά δύο μεγάλα ζητήματα, εκείνο της δημοκρατίας και εκείνο της εργασίας.
Δημοκρατία: η Διακυβερνητική Διάσκεψη πιστεύω ότι δεν θα επιλύσει το ζήτημα του επονομαζόμενου δημοκρατικού ελλείματος και από μόνη της η επονομαζόμενη ενισχυμένη συνεργασία δεν επαρκεί.
Περισσότερη δημοκρατία σημαίνει να εγγυηθούμε στους εκλεγμένους από το λαό πλήρεις νομοθετικές εξουσίες και εξουσίες πρωτοβουλίας.
Περισσότερη δημοκρατία σημαίνει, επίσης, ανεξαρτησία της Ευρώπης από τις Ηνωμένες Πολιτείες και, συνεπώς, αυτονομία από το ΝΑΤΟ.
Περισσότερη δημοκρατία σημαίνει πολιτικό έλεγχο της οικονομίας και των θεσμών της, αρχής γενομένης από την Κεντρική Τράπεζα και όχι αντιστρόφως.
Εργασία: το σχέδιο δράσης e-Europa μπορεί να χρησιμεύσει στο να προετοιμάσει τους πολίτες να γίνουν καταναλωτές μέσω του δικτύου και, ασφαλώς, δεν μπορεί να δημιουργήσει θέσεις εργασίας.
Η δέσμευση για την απασχόληση μετατοπίσθηκε κατά τρόπο κοντόφθαλμο προς την αγορά.
Βρίσκεται εν εξελίξει μια πραγματική και παράλογη ιδεολογική διαδικασία για την αντικατάσταση του κράτους από την αγορά και για εμάς τους κομμουνιστές είναι πασιφανές ότι η Ένωση πρέπει να αλλάξει ριζικά την πορεία της.
Κύριε Πρόεδρε, συγχαίρω την πορτογαλική Προεδρία για τη θητεία της.
Κατά τη διάρκειά της, προωθήθηκαν διάφορα θέματα, σε πολιτικό όμως επίπεδο άνοιξε η συζήτηση σχετικά με το μέλλον της Ένωσης και την προετοιμασία του, παρά το γεγονός ότι στην παρούσα φάση η Διακυβερνητική φαίνεται να παραμένει στην αρχική ατζέντα.
Οι αποφάσεις σχετικά με την Ευρωπαϊκή Πολιτική Ασφάλειας και Αμυνας, αλλά και ο καθορισμός κανόνων συνεργασίας μεταξύ Ένωσης και ΝΑΤΟ, είναι προφανέστατα θετικές, παρότι ορισμένα σημεία σχετικά με τις μελλοντικές εξελίξεις παραμένουν ασαφή.
Η πορτογαλική Προεδρία αναφέρθηκε στον φεντεραλισμό, σε ζητήματα του μέλλοντος γενικά, χωρίς όμως, παραδείγματος χάρη, να θίξει το θέμα των ιδίων πόρων, χωρίς την θεαματική αύξηση των οποίων η διεύρυνση θα γίνει πρακτικά ανέφικτη και πολιτικά οδυνηρή.
Η μνεία στην ενισχυμένη συνεργασία ως κύριο μέσο προόδου της Ένωσης δίνει την εντύπωση ότι προετοιμάζομαστε για μια Ευρώπη και τυπικά δύο ταχυτήτων.
Μόνο εάν η συνεργασία αυτή παραμείνει σε ορισμένους τομείς θα αποτελέσει την κινητήριο δύναμη για την Ένωση.
Η επιβεβαίωση της συμμετοχής της Ελλάδας στην ζώνη ευρώ μας χαροποιεί.
Αν αυτό μάλιστα αποτελεί το προοίμιο για την συμμετοχή όλων όσοι έχουν μείνει ακόμη έξω, είναι ακόμη θετικότερη.
Επί της ουσίας, το Συμβούλιο της Λισσαβώνας για την απασχόληση και τον ανταγωνισμό, οι πολιτικές για το περιβάλλον και την δημόσια υγεία, αποτελούν μια μικρή στροφή προς τον πολίτη, όχι όμως αρκετή για τις πραγματικές ανάγκες του.
Κύριε Πρόεδρε, το Συμβούλιο της Feira δεν εξέπληξε, ούτε απογοήτευσε.
Πρέπει όμως να παραδεχθούμε ότι η Ένωση υπό τον θεσμικό της μανδύα παραμένει σε στερεότυπα, ενώ ορισμένες φωνές υπευθύνων της ευρωπαϊκής πολιτικής αναδεικνύουν μέσω του Τύπου διάφορες ιδέες που οι Ευρωπαίοι πολίτες παρακολουθούν, χωρίς να έχουν ωστόσο καμία δυνατότητα συμμετοχής στον όποιο προβληματισμό.
Η Ευρώπη αυτή θα ολοκληρωθεί με την συμμετοχή όλων μας, ακόμα και αυτών που δεν την θέλουν.
Και πάντως οφείλει να είναι μια Ευρώπη που θα δίνει ελπίδες σε όλους τους πολίτες, των οποίων άλλωστε τα θεμελιώδη δικαιώματα ευελπιστούμε να δούμε ενσωματωμένα στην νέα Συνθήκη.
Κύριε Πρόεδρε, η παρέμβασή μου είναι λίγο εκτός χρόνου.
Αλλά χρειάστηκε να πάω να εξακριβώσω κάτι, διότι είχα μπερδευτεί, και δεν ξέρω αν πρόκειται για ένα πρόβλημα ταυτόχρονης διερμηνείας: πριν από λίγο άκουσα τον κ. Nassauer, της Ομάδας του Ευρωπαϊκού Λαϊκού Κόμματος, να ασκεί εντονότατη κριτική στην πορτογαλική Προεδρία, και αποκλειστικά στην πορτογαλική Προεδρία, λόγω των κυρώσεων κατά της Αυστρίας.
Όμως, στις 13 Φεβρουαρίου είχαμε εγκρίνει στο Ευρωπαϊκό Κοινοβούλιο ένα ψήφισμα, κατόπιν ψηφοφορίας δι' ονομαστικής κλήσεως - και σημειωτέον, ο κ. Nassauer έχει καταγραφεί μεταξύ των βουλευτών που ψήφισαν υπέρ του εν λόγω ψηφίσματος.
Αρα, σίγουρα υπάρχει εδώ ένα λάθος, είτε στην ταυτόχρονη διερμηνεία είτε στον κατάλογο των ψηφισάντων.
Θα παρακαλούσα το Προεδρείο να μας ενημερώσει σχετικά ώστε να ξεκαθαριστεί η κατάσταση.
Κύριε Ribeiro e Castro, το θέμα θα ξεκαθαριστεί.
Όπως γνωρίζετε, τις μόνες παρεμβάσεις επί της διαδικασίας που μπορώ να επιτρέψω είναι εκείνες όπου γίνεται επίκληση του Κανονισμού, επισημαίνοντας την εσφαλμένη ερμηνεία κάποιου άρθρου του.
Επομένως, δεν μπορώ να σας αφήσω να συνεχίσετε να μιλάτε.
Παρ' όλα αυτά, όμως, όσα είπατε ίσως αποβούν χρήσιμα και αποδοτικά.
Κύριε Πρόεδρε, δεν είναι δυνατό να εξηγήσει κανείς σε 240 δευτερόλεπτα πόσο ευνοϊκή ήταν η δράση του προέδρου Guterres και όλης της ομάδας του για την Ένωσή μας.
Πρέπει συνεπώς να περιοριστώ σε λίγες σύντομες και ατελείς σκέψεις.
Δικαίως, η Πορτογαλία έθεσε την ανάπτυξη και την απασχόληση στο κέντρο της ευρωπαϊκής συζήτησης.
Προκειμένου να επωφεληθούμε στο μέγιστο από την εσωτερική αγορά, πρέπει κατά τη γνώμη μου, να ενισχύσουμε τον οικονομικό πόλο της Ένωσης.
Δεν μιλώ για μια οικονομική κυβέρνηση, καθώς ένας τέτοιος όρος προκαλεί σύγχυση.
Εξάλλου, ποιος θα ήθελε μια κυβέρνηση που να αποτελείται μόνο από υπουργούς οικονομικών;
Παρ' όλα αυτά η Ευρώπη χρειάζεται έναν αποτελεσματικότερο συντονισμό των εθνικών οικονομικών πολιτικών, ενόψει μάλιστα μιας ενιαίας και ανεξάρτητης νομισματικής πολιτικής.
Εμείς οι Σοσιαλιστές δεν επιθυμούμε μια πολιτική οικονομικού συντονισμού η οποία να αντιστρατεύεται την Κεντρική Τράπεζα, αλλά έναν εποικοδομητικό διάλογο μεταξύ εκείνων που λαμβάνουν τις αποφάσεις για την νομισματική πολιτική και εκείνων που λαμβάνουν τις αποφάσεις για τις εθνικές οικονομικές πολιτικές, δεδομένου ότι όλοι θα πρέπει προφανώς να ενεργούν και να αποφασίζουν διατηρώντας την ανεξαρτησία τους.
Αυτός ο απαραίτητος συντονισμός αποσκοπεί στη μεγιστοποίηση των συλλογικών πλεονεκτημάτων από τη δράση στο πλαίσιο της κοινής οικονομικής πολιτικής.
Συνίσταται στην εδραίωση εντός του Συμβουλίου του ECOFIN, αλλά κυρίως εντός του Συμβουλίου του ευρώ, ορισμένων απλών κανόνων, με τους οποίους, για παράδειγμα, θα ζητείται από κάθε υπουργό Οικονομικών να προβαίνει σε ανάλυση ενώπιον των συναδέλφων του των μεγάλων κατευθυντήριων γραμμών του σχεδίου του προϋπολογισμού, ή μιας φορολογικής μεταρρύθμισης, ή οποιασδήποτε άλλης εθνικής δράσης, η οποία είναι πιθανό να επηρεάσει ολόκληρη την Ένωση.
Ένας τέτοιος συντονισμός των εθνικών οικονομικών πολιτικών, τον οποίο εγώ ονομάζω διακριτικό, θα επιτρέπει τον προοδευτικό προσανατολισμό των εθνικών δράσεων προς στόχους που έχουν προσδιοριστεί από κοινού.
Η ανάπτυξη της εσωτερικής αγοράς προβλέπει επίσης νέους κανόνες, για να διασφαλίζονται τα δικαιώματα των εργαζομένων σε περίπτωση συγχώνευσης ή απορρόφησης επιχειρήσεων, για να αποφεύγονται οι μεταφορές των επιχειρήσεων λόγω του φορολογικού ή κοινωνικού ντάμπινγκ, για να εξασφαλίζεται η παροχή βασικών δημόσιων υπηρεσιών για όλα τα στρώματα του πληθυσμού, κυρίως τα πιο ευάλωτα.
Μια άλλη μεγάλη προτεραιότητα, την οποία η Πορτογαλία την είχε κατανοήσει, είναι η ενίσχυση των κοινωνικών δικαιωμάτων των Ευρωπαίων.
Μια πιο ανοιχτή και πιο ευέλικτη οικονομία, απαιτεί νέες ασφάλειες για τους εργαζομένους, για παράδειγμα το δικαίωμα στη δια βίου εκπαίδευση.
Κάθε απαίτηση για περισσότερη κινητικότητα, περισσότερη προσαρμοστικότητα έχει ως απαραίτητο συμπλήρωμα μια κοινωνική κάλυψη χωρίς κενά σε όλη την επικράτεια της Ένωσης, για παράδειγμα όσον αφορά τη δυνατότητα μεταφοράς των συνταξιοδοτικών δικαιωμάτων.
Οι Σοσιαλιστές αναμένουν από τη μέλλουσα γαλλική Προεδρία να προχωρήσει γρήγορα το σχέδιο της κοινωνικής ημερήσιας διάταξης καθώς και να έχει ένα ουσιαστικό περιεχόμενο.
Η Πορτογαλία προώθησε την e-Europe.
Οι τεχνολογίες της πληροφορίας και της επικοινωνίας στεφανώθηκαν με κάθε δόξα.
Όλα φαίνονται πιθανά: η δίχως σύνορα επικοινωνία, η δημοκρατική πρόσβαση στις πληροφορίες, στις συναλλαγές και στην επικοινωνία.
Ωστόσο, το όνειρο σύντομα προσκρούει στις κοινωνιολογικές και οικονομικές πραγματικότητες.
Η εκπληκτική πρόοδος του Διαδικτύου στις κοινωνίες μας δεν πρέπει να μας κάνει να λησμονούμε ότι υφίσταται ένα ψηφιακό χάσμα, ότι οι διαφορές μεταξύ των πλούσιων και των φτωχών στον τομέα της πληροφορικής αυξάνουν τόσο στις ανεπτυγμένες χώρες, αλλά κυρίως στον τρίτο κόσμο.
Κύριε Πρόεδρε, θα είχα ακόμη να πω πολλά πράγματα.
Δυστυχώς, ο χρόνος της αγόρευσής μου εξαντλείται.
240 δευτερόλεπτα είναι πράγματι πάρα πολύ λίγο.
Θα ήθελα να υπογραμμίσω ότι η Πορτογαλία, ολόκληρη η ομάδα του προέδρου Guterres, αποδείχθηκαν αντάξιοι της Ένωσης και ότι τώρα η Γαλλία μπορεί να αποδείξει ότι ακόμη και μια μεγάλη χώρα μπορεί να επιτύχει μια καλή προεδρία.
Κύριε Πρόεδρε, από το 1989 προσπαθώ από αυτό εδώ το Κοινοβούλιο να προσφέρω ένα ευνοϊκότερο κλίμα για τις μικρές και μεσαίες επιχειρήσεις.
Τα πρώτα χρόνια επιχείρησα με διάφορες οργανώσεις να ζητήσω σαφώς από κάθε νέα Προεδρία την επεξεργασία ενός προγράμματος του συμβουλίου για τις ΜΜΕ.
Πάντοτε, αποσπούσαμε ωραίες δηλώσεις, αλλά σπάνια πράξεις.
Τώρα το Συμβούλιο, υπό την πορτογαλική Προεδρία, κατέληξε σε έναν Χάρτη.
Είμαι ικανοποιημένη με αυτό, αλλά, αγαπητέ Πρόεδρε του Συμβουλίου, θα ήθελα να μου εγγυηθείτε τα παρακάτω κατά τις τελευταίες ημέρες της Προεδρίας σας.
Κατά πρώτον, ότι η εφαρμογή του Χάρτη αποτελεί και θα παραμείνει καθήκον του Συμβουλίου.
Η εκπαίδευση και η κατάρτιση αφορούν την επικουρικότητα, όπως το Συμβούλιό σας δεν κουράζεται να επαναλαμβάνει στο Κοινοβούλιο.
Οι επιχειρηματίες που αρχίζουν τις δραστηριότητές τους, κατά τη γνώμη μου, δεν αποτέλεσαν ποτέ αντικείμενο προσοχής εκ μέρους της Ευρώπης.
Τόσο όσον αφορά το γενικό κλίμα όσο και την κατά δυνατόν λιγότερη περίπλοκη νομοθεσία.
Αλλά, για παράδειγμα, η μεταφορά της ευρωπαϊκής νομοθεσίας στην εθνική νομοθεσία, συμπεριλαμβανομένου του νομικού χριστουγεννιάτικου δέντρου, το οποίο σε γενικές γραμμές ολοκληρώνεται εδώ, αυτό αποτελεί καθήκον σας.
Η συγκριτική αξιολόγηση είναι ωραία, αλλά μια Ευρωπαϊκή Ένωση, η οποία στηρίζει όλη της την πολιτική σε ένα σύστημα όπως η συγκριτική αξιολόγηση, οδηγείται σε φτώχεια πολιτικής.
Πάρτε για παράδειγμα τις ΗΠΑ.
Η δια βίου μάθηση.
Αυτό αποτελεί αρμοδιότητα των κρατών μελών.
Και προσέξτε καλά εάν δεν καταφέρετε να λάβετε γρήγορα τα μέτρα σας υπό τις σημερινές δημογραφικές εξελίξεις.
Η on-line πρόσβαση για τις επιχειρήσεις.
Πρέπει να φροντίσει ο καθένας στη χώρα του ώστε οι επιχειρήσεις να γίνουν ψηφιακές, και ακόμη και το μέρος των επιχειρήσεων που δεν διαθέτει ακόμη ούτε ένα ηλεκτρονικό υπολογιστή.
Η εσωτερική αγορά και η πρόσβαση σε αυτή αποτελεί μια πραγματική ευρωπαϊκή υπόθεση.
Αλλά στο εσωτερικό τους τα κράτη μέλη θα πρέπει να φροντίσουν ώστε να υπάρχουν αρκετά εύκολες διαδικασίες υποβολής παραπόνων.
Κύριε Πρόεδρε του Συμβουλίου, συχνά τα κράτη μέλη λαμβάνουν μέτρα που εμποδίζουν την αγορά.
Αυτό είναι ντροπή.
Παράδειγμα αποτελούν οι δυσκολίες που αντιμετωπίζουν οι επιχειρηματίες όταν επιθυμούν να δουλέψουν έξω από τα σύνορά τους.
Αυτό το Κοινοβούλιο θα παρακολουθεί το Συμβούλιο με κριτικό πνεύμα κατά την εφαρμογή αυτού του χάρτη.
Πιστεύουμε στα λόγια σας και επιθυμούμε να γίνουν πράξεις αυτά τα λόγια.
Ακόμη, θα ήθελα να στείλω τις καλύτερες ευχές μου στον παλιό συνάδελφό μας κύριο Cravinhο, ο οποίος, όπως έμαθα, είναι σοβαρά άρρωστος.
Κύριε Πρόεδρε, στις 28 Ιουνίου έγινε η πρώτη Σύνοδος Κορυφής μεταξύ της ΕΕ και της μεγαλύτερης δημοκρατίας του κόσμου και δεύτερης σε μέγεθος εμπορικής δύναμης της Ασίας.
Η Ινδία που - το επεσήμανε ο Επίτροπος Patten - πολύ συχνά υποτιμάται, τελικά έτυχε της προσοχής που της αξίζει βάσει της οικονομικής και πολιτικής δυναμικής της.
Επιτέλους, μια φορά δεν σπαταλήθηκε χρόνος με εκδηλώσεις αβροφροσύνης.
Κατέστη δυνατή η υπογραφή συγκεκριμένων συμφωνιών.
Δεν είναι μόνο για την ΕΕ ως τον κυριότερο εμπορικό εταίρο της Ινδίας σημαντικό να γίνει περαιτέρω αποδόμηση του προστατευτισμού και να μπορέσουμε να συνεχίσουμε την ελευθέρωση.
Η απάντηση στη μεταρρυθμιστική διαδικασία είναι σαφείς συμπληρωματικές επενδύσεις από την Ευρώπη.
Στα μέσα Απριλίου η αποστολή μας SAARC, της οποίας είμαι αντιπρόεδρος είχε την ευκαιρία να διαπιστώσει ποιες πρόοδοι έχουν ήδη σημειωθεί στην οικονομική αναδιάρθρωση.
Στη νέα οικονομία - π.χ. στην τεχνολογία της πληροφορίας - πάλι εμείς είμαστε ο σημαντικότερος εταίρος.
Όμως δεν θα μπορέσουμε να επωφεληθούμε από τους καλά καταρτισμένους τεχνικούς και τα εξειδικευμένα στελέχη παρά μόνον όταν διαγραφεί από τη συζήτηση η ατελής ιδέα της Green Card, της πράσινης κάρτας.
Δεν πρόκειται σε καμία περίπτωση να λειτουργήσει μια Green Card με χρονικά περιορισμένη ισχύ.
Χρειαζόμαστε τη συνεργασία ευρωπαϊκών και ινδικών επιχειρήσεων.
Τότε θα μπορούν να χρησιμοποιηθούν οι συνεργάτες και θα έχουν σαφείς συμβάσεις με παγκόσμια ισχύ.
Στη Σύνοδο Κορυφής συζητήθηκαν η ομάδα προβληματισμού, οι επαφές με ΜΚΟ και τα νέα δίκτυα.
Έχουμε κοινές αξίες.
Αυτό καθιστά ακόμη σημαντικότερο τον σεβασμό των ανθρωπίνων δικαιωμάτων, καθώς και των εθνοτικών μειονοτήτων κι όσων σκέφτονται διαφορετικά, και την κατάργηση της παιδικής εργασίας.
Αυτό δεν είναι καθόλου ένας τυπικά δυτικός τρόπος σκέψης παρά πρέπει να αποτελεί κοινή δημοκρατική συνείδηση.
Η καταπολέμηση της ανεργίας και του αποκλεισμού πρέπει να είναι το ίδιο εντατική με την καταπολέμηση της τρομοκρατίας και της εγκληματικότητας, αυτό συμφωνήθηκε μάλιστα από κοινού.
Τώρα, ελπίζω ότι η συνάντηση των πολιτικά και οικονομικά υπευθύνων θα αποτελέσει την πρώτη σελίδα ενός νέου βιβλίου, στο οποίο θα περιληφθούν και οι νέοι που βρίσκονται στα πανεπιστήμια, τα σχολεία και τις επιχειρήσεις.
Ας προωθήσουμε λοιπόν προγράμματα ανταλλαγών, κύριε Πρόεδρε, προκειμένου να συναντηθούν οι άνθρωποι, να προσεγγίσουν αμοιβαία τον τρόπο σκέψης τους και να μπορέσουν μελλοντικά να συνεργασθούν!
Κύριε Πρόεδρε, στη σύντομη παρέμβασή μου θα ήθελα, καταρχάς, να συνταχθώ με αυτά που δήλωσε η συνάδελφος κυρία Peijs και να δηλώσω ότι συμμερίζομαι από χρόνια την ανησυχία του για μια αποτελεσματική πολιτική για τις ΜΜΕ.
Περαιτέρω, θα ήθελα να επικεντρώσω το ενδιαφέρον μου στην αποκαλούμενη απόφαση για το φορολογικό πακέτο.
Διαβάζω στα συμπεράσματα ότι το Ευρωπαϊκό Συμβούλιο ενέκρινε μια έκθεση του ECOFIN, μια δήλωση στα πρακτικά του Συμβουλίου, καθώς και τη συμφωνία και τις αρχές του ίδιου του φορολογικού πακέτου.
Αυτό φαίνεται πλήρες, αλλά δεν αντιλαμβάνομαι το περιεχόμενο και είμαι πεπεισμένη ότι αντιπροσωπεύει ένα άδειο κουτί.
Έχω την εντύπωση ότι κάθε σχετικό ερώτημα παραμένει αναπάντητο και ότι η Ευρώπη, με αυτόν τον τρόπο, δεν κερδίζει σε αξιοπιστία.
Οι άνθρωποι εξακολουθούν να μην γνωρίζουν, ακόμη και μετά από αυτό το Ευρωπαϊκό Συμβούλιο, εάν θα υπάρξει πραγματικά ευρωπαϊκή ρύθμιση για τα εισοδήματα από τις καταθέσεις ή εάν το θέμα αντιμετωπιστεί αργότερα.
Πιθανόν να έχει συμφωνηθεί ένα χρονοδιάγραμμα, αλλά για κάθε φάση αυτού τίθενται πολλοί όροι.
Οι άνθρωποι δεν γνωρίζουν, επίσης, κατά πόσο τώρα επήλθε η άρση του τραπεζικού απορρήτου, καθώς και κατά πόσο κατά την εφαρμογή άλλων μερών του φορολογικού πακέτου θα επιτευχθεί σχετικά πρόοδος.
Κύριε Πρόεδρε, επειδή γνωρίζω ότι η Προεδρία του Συμβουλίου κατέβαλε τεράστιες προσπάθειες για να υπάρξει εξέλιξη όσον αφορά το φορολογικό πακέτο, θα ήθελα από τον Πρόεδρο του Συμβουλίου μια απάντηση σε δύο ερωτήματα.
Κατά πρώτον, εάν το χρονοδιάγραμμα της φορολόγησης των κινητών εσόδων έχει απλά μετατεθεί, ή εάν θα μπορούσε να εγκαταλειφθεί κιόλας.
Κατά δεύτερον, κύριε Πρόεδρε του Συμβουλίου, δεν είστε και εσείς σύμφωνος μαζί μου ότι όσο θα ισχύει ο κανόνας της ομοφωνίας για τη λήψη φορολογικών αποφάσεων, τόσο θα παραμένει αδύνατο να πραγματοποιήσουμε την εσωτερική αγορά στο θέμα της φορολογίας;
Κύριε Πρόεδρε, κύριε Προεδρεύοντα του Συμβουλίου, κύριε Αντιπρόεδρε της Επιτροπής, πραγματικά θα ευχόμουν μέσα από την καρδιά μου και λόγω των πολιτικών μου πεποιθήσεων να ήταν ευκολότερη η θητεία της πορτογαλικής Προεδρίας, χωρίς το βάρος που δημιούργησαν οι διμερείς κυρώσεις κατά της αυστριακής ομοσπονδιακής κυβέρνησης και γενικά κατά της χώρας μου.
Πρώτα απ' όλα θα ευχόμουν να μην είχατε αναγκαστεί να αντιμετωπίσετε ένα θέμα που ενδεχομένως κίνησαν άλλοι.
Όσο συνεχίζει να σιγοβράζει αυτή η υπόθεση, τόσο πιο δύσκολα ανεκτή γίνεται, όχι μόνο για τη χώρα μου, αλλά και για ολόκληρη την ΕΕ.
Δεν μπορεί κανείς να μην επισημάνει μια κάποια αντίφαση που έγκειται στο ότι τα μέτρα αυτά είχαν απόλυτα πολιτικό νόημα και αποφασίστηκαν επίσης σε πολιτικό επίπεδο, τώρα όμως πρέπει να βρεθεί διέξοδος με τη βοήθεια ενός νομικού οργάνου, για να βγούμε από αυτό το αδιέξοδο, πράγμα επιθυμητό προς το συμφέρον όλων.
Τα μέτρα αυτά στερούνται κάθε νομικής βάσης και αυτός είναι ένας από τους κύριους λόγους που η Πρόεδρος του Κοινοβουλίου Nicole Fontaine επεσήμανε κατά την έναρξη της Συνόδου Κορυφής στη Feira ότι το Ευρωπαϊκό Κοινοβούλιο υπέβαλε στις 15 Ιουνίου ένα ψήφισμα και ένα αίτημα στο Συμβούλιο να προβεί σε αξιολόγηση των σχέσεων των 14 με την Αυστρία και να επεξεργαστεί μαζί με όλους τους εμπλεκομένους μια διαδικασία που θα οδηγήσει σε αποδεκτή από όλους λύση.
Φαίνεται ότι αυτή η διαδικασία βρέθηκε και είναι η ανάθεση της υπόθεσης στον Πρόεδρο του Ευρωπαϊκού Δικαστηρίου Ανθρωπίνων Δικαιωμάτων, που με τη σειρά του θα ορίσει τρεις σοφούς που θα ενημερώσουν για την κατάσταση στην Αυστρία.
Πρέπει να πω σχετικά ότι είναι λυπηρό που δεν δόθηκε χρονοδιάγραμμα για όλα αυτά.
Κάτι τέτοιο θα διευκόλυνε τα πράγματα.
Είναι πολύ λυπηρό που πριν ακόμη αρχίσει το όργανο αυτό τις εργασίες του ο μελλοντικός Πρόεδρος προεξοφλεί ήδη εδώ το αποτέλεσμά τους και δυσχεραίνει τις εργασίες του εν λόγω οργάνου δίνοντας την εντύπωση ότι δεν έχουν καμία πολιτική σημασία.
Μου μένει μονάχα να ελπίζω ότι θα γίνει αποδεκτή η πολιτική σημασία της έκθεσης του συγκεκριμένου νομικού οργάνου και θα επιτευχθεί εδώ κατά την γαλλική Προεδρία ένας χρυσός στόχος, δηλαδή η σύντομη άρση των κυρώσεων κατά της χώρας μου!
Κύριε Πρόεδρε, κύριε Πρόεδρε του Συμβουλίου, κύριε Επίτροπε, αγαπητοί συνάδελφοι, οι συναντήσεις των αρχηγών κρατών και κυβερνήσεων της ΕΕ, που γίνονται όλο και πιο συχνές, επισύρουν επίσης όλο και πιο συχνά την κατηγορία ότι ασχολούνται με πράγματα που βασικά δεν ανάγονται στο ευρωπαϊκό επίπεδο ενώ δεν καταπιάνονται με εκείνα που πρέπει να ασχοληθούν.
Στη Feira δεν έγινε λόγος για σαφή διαχωρισμό των αρμοδιοτήτων που ανάγονται στο ευρωπαϊκό επίπεδο και εκείνων που αφορούν τα κράτη μέλη, δεν συζητήθηκε η άρση των παράλογων κυρώσεων κατά της Αυστρίας, ούτε και η εύρεση ενός πραγματικά λειτουργικού συμβιβασμού για τον φόρο των επιτοκίων.
Αυτά που επιτεύχθηκαν μεταθέτουν το πρόβλημα κατά μία δεκαετία.
Αντίθετα, συζητήθηκαν πράγματα που αυτόν τον καιρό δεν έχουν θέση στην ευρωπαϊκή ατζέντα.
Με πόσες ακόμη χώρες πρέπει λοιπόν να κάνουμε ακόμη διαπραγματεύσεις;
Πρέπει επιτέλους να αναπτύξουμε κλιμακούμενες διαδικασίες για τη συνεργασία της ΕΕ με τις χώρες της Κεντρικής, της Ανατολικής και της Νοτιοανατολικής Ευρώπης που θα ανταποκρίνονται στις ανάγκες και των δύο πλευρών ακόμη και σε επίπεδο κατώτερο της ιδιότητας του πλήρους μέλους.
Τι γίνεται με την τήρηση των κριτηρίων σύγκλισης για την εισδοχή κι άλλων κρατών στη ζώνη του ευρώ;
Πρέπει όλα τα κράτη που θέλουν να συμμετάσχουν στη ζώνη του ευρώ να αποδείξουν ότι διαθέτουν διαρκή σταθερότητα, το ίδιο όμως ισχύει και για όσα συμμετέχουν ήδη.
Μόνο έτσι μπορεί να ξεπεραστεί η αδυναμία του ευρώ.
Δεν μας χρειάζεται ενισχυμένη συνεργασία στο πλαίσιο του κοινωνικού διαλόγου - αυτό θα ξεπερνούσε τις αρμοδιότητες της Ευρωπαϊκής Ένωσης!
Αν θέλουμε πραγματικά να απελευθερώσουμε στην ΕΕ δυνάμεις ανάπτυξης, δεν χρειαζόμαστε στον τομέα αυτόν περισσότερες ρυθμίσεις συγκεντρωτικού χαρακτήρα αλλά περισσότερο ανταγωνισμό μεταξύ των κοινωνικών συστημάτων των επιμέρους κρατών.
Μόνο τα αποτελέσματα στον τομέα της αμυντικής πολιτικής και πολιτικής ασφαλείας πρέπει να επικροτηθούν.
Εδώ η Ευρώπη έχει ανάγκη περισσότερης δράσης, εδώ χρειαζόμαστε περισσότερη Ευρώπη.
Αυτό περιμένουν δικαιολογημένα από εμάς οι πολίτες της ΕΕ.
Θα ήθελα να σας απευθύνω επείγουσα έκκληση να σταματήσετε επιτέλους τις κυρώσεις κατά της Αυστρίας.
Δεν μας χρειάζεται γι' αυτό έκθεση του Δικαστηρίου Ανθρωπίνων Δικαιωμάτων - άλλωστε ο έλεγχος γίνεται καθημερινά μέσω των μέσων ενημέρωσης.
Επικεντρώστε τις εργασίες σας στα πραγματικά ευρωπαϊκά ζητήματα!
Κύριε Πρόεδρε, κύριε Προεδρεύοντα του Συμβουλίου, κύριε Επίτροπε και κύριοι συνάδελφοι, ωραία τα λόγια στα συμπεράσματα της Συνόδου Κορυφής της Feira.
Ωραία και τα λόγια της τρέχουσας Διακυβερνητικής Διάσκεψης για τις προόδους, αλλά καμία λύση δεν φαίνεται πραγματικά να διαγράφεται.
Η Σύνοδος Κορυφής επεσήμανε για άλλη μία φορά τη σημασία μιας ταχείας διεύρυνσης, ωστόσο ζητεί από τις υποψήφιες χώρες να υιοθετήσουν τις διαπραγματευτικές θέσεις της ΕΕ.
Πρέπει να δείξουμε μεγαλύτερο σθένος στην ευρωπαϊκή διαδικασία ολοκλήρωσης και να μην αρχίσουμε να διστάζουμε.
Οι υποψήφιες χώρες δεν πρέπει να υποχρεωθούν να περιμένουν υπερβολικά πολύ καιρό.
Χρειάζεται μια νέα πολιτική βούληση που θα δώσει πιο συγκεκριμένα αποτελέσματα από αυτά της Feira.
Παράλληλα, είναι σημαντικό να δείξουμε σαφήνεια στο πώς θα επιλυθούν τα θεσμικά θέματα, όπως η διεύρυνση προς ανατολάς, η ειδική πλειοψηφία, ο αριθμός των Επιτρόπων και των βουλευτών του Ευρωπαϊκού Κοινοβουλίου.
Η ΕΕ πρέπει να μπορεί να λειτουργεί αποτελεσματικά ακόμη και μετά τη διεύρυνση.
Παράλληλα, τα εσωτερικά θέματα της ΕΕ δεν πρέπει να καθυστερήσουν τη διαδικασία της διεύρυνσης.
Συνεπώς, οι διαδικασίες πρέπει να προχωρήσουν παράλληλα.
Από τη διεύρυνση ανακύπτει επίσης η ανάγκη ενός Χάρτη των Θεμελιωδών Δικαιωμάτων της ΕΕ.
Δεν υπάρχει καμία αμφιβολία ότι πρέπει να θεσπιστούν συνταγματικές διατάξεις, θέμα που δεν είναι αμφιλεγόμενο.
Ωστόσο, ο Χάρτης της ΕΕ θέτει την ανάπτυξη της ΕΕ σε μια νέα προοπτική.
Πρέπει να δείξουμε ποια είναι η ΕΕ που θέλουμε να έχουμε· μια ΕΕ με νέες προοπτικές και μεγαλύτερη ανταγωνιστικότητα, καινοτομίες και επιχειρηματικό πνεύμα καθώς και πολλές μικρομεσαίες επιχειρήσεις;
Ή προτιμούμε περισσότερη δημόσια χρηματοδοτούμενη πρόνοια και ασθενές νόμισμα;
Η Συνέλευση για την εκπόνηση του Χάρτη θα έπρεπε ίσως να έχει διευρυμένη εντολή διατύπωσης προτάσεων για τη συνταγματοποίηση των Συνθηκών, αφού τα θέματα αφορούν όλους εξίσου βαθιά.
Υπάρχει αναμφισβήτητα άμεση σχέση μεταξύ της θέσπισης νέας Συνθήκης και του περιεχομένου της Συνθήκης αυτής.
Μια παράλληλη ανάπτυξη θα μπορέσει να δημιουργήσει νέα πολιτικά ανοίγματα και να προχωρήσει μπροστά, αφού τα διάφορα συμφέροντα θα πρέπει να εξαρτώνται άμεσα μεταξύ τους.
Για να επιτευχθεί παράλληλη διεύρυνση και εμβάθυνση, θα μπορούσε να ληφθεί μια απόφαση αρχής για έναν δεσμευτικό χάρτη όσον αφορά το συνταγματικό μέρος, και όχι για το μη θεμελιώδες μέρος.
Η Συνέλευση θα έπρεπε σίγουρα να ξέρει τι καθεστώς θα έπρεπε να δοθεί στο Χάρτη και θα μπορούσε να το δει ως την αρχή της νέας διάρθρωσης της Συνθήκης.
Τόσο αυτοί που δίνουν προτεραιότητα στη διεύρυνση όσο και αυτοί που δίνουν προτεραιότητα στην εμβάθυνση θα έβρισκαν ικανοποίηση.
Μια τέτοια ανάπτυξη θα επέτρεπε την πρώιμη προσέλκυση νέων μελών και παράλληλα θα έδινε στην Ένωση πολλές ευκαιρίες να λειτουργήσει αποτελεσματικότερα για πολύ καιρό στο μέλλον.
Φέρουμε ιστορική ευθύνη να ξεπεράσουμε τα σύνορα - να μην κλιμακώσουμε τις διαφορές που ξέσπασαν με την Αυστρία.
Πρέπει να αντικαταστήσουμε τις βραχυπρόθεσμες δράσεις με μακροπρόθεσμη εις βάθος συνεργασία.
Τότε πιστεύω ότι οι θεμελιώδεις αξίες μας, το μη αμφιλεγόμενο μέρος του Χάρτη, θα μπορέσουν να χρησιμοποιηθούν ως μοχλός διεύρυνσης.
L) Κύριε Πρόεδρε, κύριε Επίτροπε, κύριοι υπουργοί, η Λισσαβόνα δημιούργησε πολλές προσδοκίες στον τομέα των κοινωνικών υποθέσεων.
Έπρεπε να είχατε παραστεί στις συζητήσεις, εδώ στο Κοινοβούλιο, που είχαμε στην Επιτροπή Απασχόλησης και Κοινωνικών Υποθέσεων και στις σχέσεις που δημιουργήσαμε με τα συνδικάτα στο πλαίσιο της διασυνδικαλιστικής επιτροπής.
Κάθε παράγραφος αναλύθηκε και η Λισσαβόνα θα αποτελούσε την απαρχή μιας νέας σελίδας στην κοινωνική ιστορία.
Όταν εξετάζω τα αποτελέσματα της Συνόδου της Feira, τότε, στις 25½ περίπου σελίδες των συμπερασμάτων της Προεδρίας, βρίσκω μόνο μισή σελίδα αφιερωμένη στην κοινωνική προστασία και τις κοινωνικές επενδύσεις.
Αυτό δεν θα ήταν κάτι ασυνήθιστο, εάν πραγματικά σε αυτή τη μισή σελίδα υπήρχε κάτι το καινούργιο.
Για την πολιτική για την απασχόληση και για την ευρωπαϊκή κοινωνική ατζέντα υπάρχει μάλιστα μόνο μία παρατήρηση.
Αφενός, επαναλαμβάνονται δύο φορές οι καθορισθείσες στη Λισσαβόνα προτεραιότητες: συντάξεις και φτώχια και, αφετέρου, παρατίθενται εκ νέου τέσσερις από τις καθορισθείσες στη Λισσαβόνα προθέσεις: η επιτροπή για την κοινωνική προστασία, η ανοικτή μέθοδος συντονισμού, το πρόγραμμα για τις κοινωνικές επενδύσεις, η συμμετοχή των κοινωνικών εταίρων και η κοινωνική ευθύνη των επιχειρήσεων.
Οι παράγραφοι που αφιερώνονται σε αυτά τα θέματα αποτελούν στην πραγματικότητα την επανάληψη των παραγράφων της Συνόδου Κορυφής της Λισσαβόνας.
Στην πραγματικότητα, δεν έχει προστεθεί τίποτα το καινούργιο.
Εάν η Σύνοδος της Feira αργότερα αποκτήσει κάποιο ενδιαφέρον, και από κοινωνικής άποψης, τότε αυτό πιθανόν να είναι η συμφωνία για τη φορολόγηση των εισοδημάτων από τις καταθέσεις, εφόσον φυσικά οδηγήσει αυτό τελικά στην έκδοση οδηγίας.
Κάτι τέτοιο θα καταστήσει πραγματικότητα, και όχι μόνο αυτονόητο επιχείρημα, την αρχή της Συνόδου του Ελσίνκι, δηλαδή ότι όλοι οι πολίτες που κατοικούν σε ένα κράτος μέλος της Ευρωπαϊκής Ένωσης πρέπει να καταβάλλουν τους οφειλόμενους φόρους για όλα τα εισοδήματά τους από καταθέσεις.
Κατά αυτό τον τρόπο, θα εξευρεθούν χρήματα και για την κοινωνική πολιτική και δεν θα χρειάζεται η κοινωνική ασφάλιση να αναζητεί τα χρήματα που δεν εισπράττει εξαιτίας της εξαπάτησής της.
Ανακοινώνω ότι έλαβα επτά προτάσεις ψηφίσματος, που κατατέθηκαν σύμφωνα με το άρθρο 37, παράγραφος 2, του Κανονισμού.
έναρξη της ομιλίας χωρίς μικρόφωνο) Οι εργασίες της προεδρεύουσας χώρας, της Πορτογαλίας, δεν ήταν εύκολες, υπήρξαν πολλά δύσκολα θέματα αυτή την άνοιξη, ωστόσο η Πορτογαλία έδειξε ότι είναι μια χώρα που παίρνει πολύ σοβαρά τα ζητήματα που αφορούν την Ευρώπη.
Η Σύνοδος της Feira υπήρξε από πολλές απόψεις μια ενδιάμεση σύνοδος πριν από τη γαλλική Προεδρία.
Δυστυχώς, κάποια από τα αποτελέσματα της Συνόδου επισκιάστηκαν από την τραγωδία του Ντόβερ, ζήτημα που πραγματικά επείγει να αντιμετωπιστεί σε επίπεδο ΕΕ.
Η Ομάδα των Φιλελευθέρων εκφράζει την ικανοποίησή της για τις επιτυχίες, όπως για παράδειγμα τη δέσμη φορολογικών μέτρων και την πολιτική διαχείριση των κρίσεων.
Εκφράζουμε επίσης την ικανοποίησή μας για την επιβεβαίωση ότι η Ελλάδα θα αποτελέσει σύντομα μέλος της νομισματικής ένωσης.
Νιώθουμε μεγάλη ικανοποίηση για τις διατάξεις που αφορούν τη διεύρυνση, αφού για μας τους Φιλελευθέρους κανένας στόχος δεν είναι σημαντικότερος από την ολοκλήρωση της Ευρώπης.
Ωστόσο, όσον αφορά τις μεταρρυθμίσεις και τη Διακυβερνητική Διάσκεψη είμαστε απογοητευμένοι.
Θα θέλαμε να δούμε πιο απτά αποτελέσματα.
Οι χώρες ακόμη προστατεύουν τις θέσεις τους και η συζήτηση για το μέλλον της ΕΕ μόλις άρχισε.
Πρόκειται για μια ευπρόσδεκτη και εξαιρετικά σημαντική συζήτηση.
Πρέπει να διεξαχθεί σε όλες τις χώρες, ανοικτά και αμερόληπτα, και να διασφαλίζει τη συμμετοχή των πολιτών όλων των κρατών μελών.
Δεν αρκούν οι μινιμαλιστικές μεταρρυθμίσεις της Νίκαιας.
Οι πολίτες περιμένουν κάτι περισσότερο.
Περιμένουν ότι η ΕΕ θα κάνει κάποια πραγματικά βήματα προόδου προς μια ανοικτή, δημοκρατική Ευρώπη που θα μπορεί να λειτουργεί αποτελεσματικά με ίσως μέχρι και 40 κράτη μέλη.
Πρέπει να συζητήσουμε τα θέματα που αφορούν το σύνταγμα.
Η ΕΕ χρειάζεται ένα σύνταγμα το οποίο να εξηγεί απλά και κατανοητά ποια είναι τα καθήκοντα της ΕΕ και πώς κατανέμονται οι ευθύνες.
Την σκυτάλη έχει τώρα πάρει η Γαλλία.
Νιώθω κάποια ανησυχία μπροστά στις διάφορες ενδείξεις που έρχονται από τη γαλλική Προεδρία.
Ακόμη κι αν η ΕΕ χρειάζεται ίσως κάποιο στοιχείο πολλών ταχυτήτων, σε καμία περίπτωση δεν χρειαζόμαστε μια Προεδρία πολλών ταχυτήτων.
Κύριε Πρόεδρε, κύριε Πρόεδρε του Συμβουλίου, κύριε Επίτροπε, αγαπητοί συνάδελφοι, η πορτογαλική Προεδρία ήταν μια ενεργητική Προεδρία.
Εμείς ως Κοινοβούλιο είχαμε απέναντί μας έναν ιδιαίτερα προσεκτικό και περιποιητικό συνομιλητή.
Αυτό ήταν προς ευχαρίστησή μας.
Αλλά το Συμβούλιο είναι και παραμένει ο συνομιλητής μας.
Ως βουλευτές του Ευρωπαϊκού Κοινοβουλίου δεν επαληθεύθηκαν οι προσδοκίες μας.
Μεταξύ των ευρωπαϊκών θεσμικών οργάνων, το Συμβούλιο είναι εκείνο που υπακούει στις επικλήσεις για δημοκρατία και διαφάνεια.
Το Συμβούλιο εξακολουθεί να μοιάζει με εκείνα τα κράτη μέλη τα οποία δύσκολα οδηγούνται σε συνεργασία.
Ο κύριος Patten και ορισμένοι συνάδελφοι αναφέρθηκαν ήδη στο άθλιο τέλος των 58 κινέζων προσφύγων.
Αυτό που αποφασίστηκε στο Τάμπερε, αυτό που έπρεπε να είχε γίνει όσον αφορά τους αιτούντες άσυλο, τους εκπατρισθέντες και τους πρόσφυγες, έρχεται απελπιστικά καθυστερημένο.
Και όταν αυτό θα γίνει, τότε θα είναι πιθανόν πολύ πιο περιορισμένο.
Οι συμφωνίες για την Κοινή Εξωτερική Πολιτική και την Πολιτική Ασφάλειας μαρτυρούν τον πλήρη αποκλεισμό του Κοινοβουλίου.
Η διολίσθηση προς μια περισσότερο διακυβερνητική και λιγότερο ομόσπονδη Ευρώπη πρέπει επειγόντως να αναστραφεί.
Η συνεργασία μεταξύ των κρατών μελών δεν μπορεί να αποτελεί λύση για προβλήματα, μέρος των οποίων αποτελούν αυτά τα κράτη και τα σύνορά τους.
Με τη διεύρυνση αυτό θα εμφανιστεί ακόμη πιο έντονα.
Τότε μόνο μια δημοκρατική ομοσπονδία, η οποία αναγνωρίζει τους λαούς και τις περιφέρειες καθώς και τις μειονότητες, μπορεί να αποτελέσει τη λύση.
Θα ήθελα να απευθυνθώ στην Πορτογαλία σχετικά με τις αληθινές εμπειρίες πίσω από την όλη υπόθεση, επειδή δεν μπορώ να φανταστώ πώς μια μικρή χώρα όπως αυτή είναι ικανοποιημένη με όλα αυτά.
Κύριε Πρόεδρε, κυρίες και κύριοι βουλευτές, θα ήθελα καταρχάς να ευχαριστήσω όλους τους κυρίους βουλευτές για τις παρεμβάσεις τους, ζητώντας ταυτόχρονα από τον κύριο Αντιπρόεδρο να μεταφέρει και στους απόντες βουλευτές τις ευχαριστίες μου για τη συμβολή τους στη συζήτηση.
Θα επιθυμούσα να αναφερθώ σε ορισμένα από τα βασικά ζητήματα που τέθηκαν επί τάπητος στην παρούσα συζήτηση.
Πρώτα απ' όλα, όσον αφορά τον κίνδυνο διακυβερνητικής παρεκτροπής.
Αισθάνομαι ιδιαίτερη άνεση να μιλήσω γι' αυτό το θέμα διότι εδώ και πολύ καιρό εκφράζω δημοσίως την άποψη πως θα πρέπει σταδιακά να βαδίσουμε προς την κατοχύρωση ενός και μοναδικού πυλώνα σε όλη συνολικά την Ένωση.
Και η πορτογαλική Προεδρία έδωσε δείγματα γραφής ότι δεν επιθυμεί μια διακυβερνητική παρεκτροπή.
Καταρχάς, στο πλαίσιο της ίδιας της Διακυβερνητικής Διάσκεψης προέκρινε τη συμμετοχή του Ευρωπαϊκού Κοινοβουλίου σε βαθμό πολύ μεγαλύτερο από εκείνον που προέβλεπαν οι αποφάσεις του Ελσίνκι και, κατά δεύτερον, με τη στρατηγική της Λισσαβόνας, ανατέθηκε στην Επιτροπή ένα σύνολο ουσιαστικών καθηκόντων που αναδεικνύουν τον κεντρικό ρόλο που διαδραματίζει η Επιτροπή σε όλες τις πλευρές που αφορούν την προώθηση μιας ανοιχτής μεθόδου συντονισμού των οικονομικών και κοινωνικών πολιτικών της Ένωσης.
Επιπλέον, πριν από τη Σύνοδο Κορυφής της Feira, διοργανώσαμε ένα φόρουμ μεταξύ του Κοινοβουλίου, της Επιτροπής και του Συμβουλίου, στο οποίο επίσης συμμετείχαν τα κράτη μέλη, η Ευρωπαϊκή Κεντρική Τράπεζα, η Ευρωπαϊκή Τράπεζα Επενδύσεων, η Οικονομική και Κοινωνική Επιτροπή, η Επιτροπή των Περιφερειών και οι κοινωνικοί εταίροι.
Συνεπώς, συμμερίζομαι εξ ολοκλήρου την άποψη όσων εκτιμούν ότι τα χαρακτηριστικά γνωρίσματα της Ένωσης θα πρέπει να διαφυλάσσονται ως κτήμα της Ένωσης και, επομένως, να ενδυναμώνονται, και ότι η οιαδήποτε διακυβερνητική παρεκτροπή θα ήταν μια άκρως ανεπιθύμητη εξέλιξη.
Κατά δεύτερον, αναφορικά με τη Διακυβερνητική Διάσκεψη.
Ο ρόλος της πορτογαλικής Προεδρίας δεν συνίστατο στο να περατώσει τις εργασίες της Διακυβερνητικής Διάσκεψης, αλλά να πράξει αυτό ακριβώς που κάναμε.
Και αυτό που κάναμε ήταν να συντάξουμε μια έκθεση στην οποία παραθέταμε λεπτομερώς και με μεγάλη ακρίβεια όλες τις θέσεις και όλες τις ενδεχόμενες εναλλακτικές λύσεις αναφορικά με τα θέματα που συγκαταλέγονται στα αποκαλούμενα "παραλειπόμενα" του Αμστερνταμ και, συγχρόνως, να επιδιώξουμε να επιτύχουμε μια συναίνεση, η οποία δεν υπήρχε στο Ελσίνκι, ώστε να καταφέρουμε να συμπεριλάβουμε το θέμα των ενισχυμένων συνεργασιών στην ημερήσια διάταξη της Διακυβερνητικής, ένα θέμα με το οποίο εκτιμούμε ότι συναρτάται άμεσα το ζήτημα της δυνατότητας επέκτασης της λήψης αποφάσεων με ειδική πλειοψηφία στους κόλπους του Συμβουλίου, αλλά επίσης, ενδεχομένως, και η συνεπαγόμενη προώθηση της διαδικασίας συναπόφασης με το Ευρωπαϊκό Κοινοβούλιο.
Όλα αυτά, όμως, έχοντας κατά νου ότι οι ενισχυμένες συνεργασίες δεν πρέπει να χρησιμοποιούνται για να υπονομεύσουν την Ένωση, ότι πρέπει να προωθούνται μέσα στα πλαίσια της Ένωσης και ότι δεν πρέπει να ευνοήσουν την εμφάνιση οποιουδήποτε συστήματος αυθαιρεσίας ή αποκλεισμού.
Οι ενισχυμένες συνεργασίες θα μπορούσαν να αποτελέσουν, αυτό μάλιστα, ένα ουσιαστικό μέσο που θα παρέχει τη δυνατότητα, τηρουμένων των κανόνων της Ένωσης, περαιτέρω ενίσχυσης της ολοκλήρωσης στο πλαίσιο μιας διευρυμένης και περισσότερο ετερογενούς Ένωσης.
Εν συνεχεία, τίθεται το εξής ερώτημα: θα είναι άραγε δυνατόν να περατωθούν οι εργασίες της ΔΔ;
Κατ' εμέ, το ζήτημα σήμερα είναι πολύ ξεκάθαρο.
Εφόσον πράγματι αντιλαμβανόμαστε τη Διακυβερνητική Διάσκεψη σαν μια διαδικασία που θα επιφέρει το σύνολο των αλλαγών που χρειάζεται να γίνουν ενόψει της διεύρυνσης, τότε οι εφικτές επιλογές είναι σήμερα πασιφανείς.
Η έκθεση που προανέφερα τις προσδιορίζει επακριβώς.
Εάν υπάρξει πολιτική βούληση, ένας μήνας είναι υπεραρκετός για να περατωθεί η ΔΔ.
Το ζήτημα είναι να δούμε εάν υπάρχει ή όχι η απαραίτητη διάθεση για επίτευξη συμβιβασμού, μιας και όλοι γνωρίζουμε ποιοι είναι οι εφικτοί συμβιβασμοί: είτε θα θελήσουμε είτε όχι να καταλήξουμε από κοινού σε αυτούς τους συμβιβασμούς, και η προσωπική μου πεποίθηση είναι ότι όντως θα υπάρξει η ανάλογη πολιτική βούληση, οπότε θα μπορέσουμε κάλλιστα να περατώσουμε τις εργασίες μέσα στο εξάμηνο της γαλλικής Προεδρίας.
Όσο για το Χάρτη των Θεμελιωδών Δικαιωμάτων, και γι' αυτό το θέμα αισθάνομαι ιδιαίτερη άνεση να μιλήσω, μιας και η πορτογαλική κυβέρνηση ανέκαθεν τασσόταν υπέρ της ενσωμάτωσης ενός Χάρτη Θεμελιωδών Δικαιωμάτων στη Συνθήκη.
Όπως επίσης είναι προφανές, εκείνο που επιδιώξαμε ήταν να εγγράψουμε αυτό το θέμα στην ημερήσια διάταξη της Feira, δίχως καν να έχουμε την ανάλογη εντολή, και να ζητήσουμε από τον Πρόεδρο της Συνέλευσης να υποβάλει μια έκθεση προόδου στο Ευρωπαϊκό Συμβούλιο.
Αλλά και το Ευρωπαϊκό Συμβούλιο δεν θα μπορούσε να πάρει οποιαδήποτε απόφαση σχετικά με την εγγραφή του θέματος στην ημερήσια διάταξη της ΔΔ, από τη στιγμή που η ίδια η Συνέλευση δεν αποφάσισε ακόμη, στο πλαίσιο των εσωτερικών της διαδικασιών, εάν πρόκειται ή όχι για ένα θέμα με δεσμευτικό νομικό περιεχόμενο.
Εκείνο που πράγματι αποφάσισε το Συμβούλιο της Feira είναι ότι η υπόθεση αυτή θα παρέμενε σε εκκρεμότητα κατά τρόπο ώστε να εκτιμηθεί αν ο Χάρτης των Θεμελιωδών Δικαιωμάτων θα έπρεπε ή όχι να συμπεριληφθεί στην ημερήσια διάταξη της ΔΔ, μόλις η Συνέλευση υιοθετήσει μια ξεκάθαρη θέση επί του θέματος.
Η δική μου επιθυμία, αλλά και η επιθυμία της πορτογαλικής κυβέρνησης, είναι να ενσωματωθεί ο Χάρτης και να αναδειχθεί σαν ένα θεμελιώδες μέσο παρέμβασης της Ένωσης.
Αναφορικά με τη διεύρυνση, ακούστηκαν διάφορες παρεμβάσεις στις οποίες υπογραμμίστηκε ότι η διεύρυνση δεν μπορεί πλέον να καθυστερήσει.
Είμαι σε θέση να σας διαβεβαιώσω ότι κατά τη διάρκεια αυτού του εξαμήνου δεν σημειώθηκε καμία καθυστέρηση.
Μόλις προ ολίγου δήλωσα ότι, σε έξι μήνες, έκλεισαν ήδη 72 διαπραγματευτικά πακέτα.
Ακόμη και στην περίπτωση των χωρών με τις οποίες οι διαπραγματεύσεις ξεκίνησαν μόλις τώρα τελευταία, κατά τη θητεία της πορτογαλικής Προεδρίας του Συμβουλίου - δηλαδή της Λεττονίας, της Λιθουανίας, της Σλοβακίας, της Ρουμανίας, της Βουλγαρίας και της Μάλτας -, μπορώ να σας πω το εξής: με τη Λεττονία άνοιξαν οκτώ διαπραγματευτικά πακέτα και έκλεισαν πέντε, με τη Λιθουανία άνοιξαν οκτώ και έκλεισαν πέντε, με τη Σλοβακία άνοιξαν οκτώ και έκλεισαν έξι, με τη Ρουμανία άνοιξαν πέντε και έκλεισαν πέντε, με τη Βουλγαρία άνοιξαν πέντε και έκλεισαν τέσσερα, και με τη Μάλτα άνοιξαν οκτώ και έκλεισαν επτά.
Αυτό σημαίνει ότι εργαστήκαμε με εντατικούς ρυθμούς, σε άριστο κλίμα συνεργασίας με την Επιτροπή - και στο σημείο αυτό θα ήθελα να τονίσω το ρόλο του κυρίου Επιτρόπου Gόnter Verheugen - με σκοπό να προχωρήσουμε όσο το δυνατόν γοργότερα με τις εργασίες ενόψει της διεύρυνσης.
Η Σύνοδος Κορυφής της Λισσαβόνας χάραξε μια συγκεκριμένη στρατηγική.
Τη σήμερον ημέρα, όλοι πλέον παραδεχόμαστε ότι θα ζήσουμε σε μια κοινωνία των πληροφοριών και σε μια οικονομία της γνώσης.
Το κεντρικό ζήτημα που τίθεται είναι να δούμε αν στους κόλπους αυτής της κοινωνίας και αυτής της οικονομίας θα χωρούν όλοι, εάν αυτές θα αγκαλιάσουν τους πάντες.
Και το ουσιαστικό στοιχείο που χαρακτηρίζει την ευρωπαϊκή οπτική της εν λόγω στρατηγικής είναι ότι αυτή θα πρέπει να είναι στραμμένη προς την εξυπηρέτηση όλων, και η ευρωπαϊκή απάντηση για να επιτευχθεί αυτός ο στόχος είναι η προαγωγή εκείνου που ονομάζουμε "κοινωνία της μόρφωσης", που κατά βάση προϋποθέτει την εκπαίδευση και την δια βίου κατάρτιση, όπως άλλωστε επισημάνθηκε εδώ μέσα.
Ε λοιπόν, τρεις μήνες μετά τη λήψη μιας πληθώρας αποφάσεων, η Σύνοδος Κορυφής της Feira δεν καλείτο, παρ' όλα αυτά, να ολοκληρώσει τη διαδικασία.
Και όμως, στη Σύνοδο Κορυφής της Feira εγκρίθηκε ένα σύνολο εγγράφων θεμελιώδους σημασίας.
Επί παραδείγματι, έγινε λόγος εδώ για μικρές επιχειρήσεις: ο Χάρτης των μικρών επιχειρήσεων έχει ήδη εγκριθεί.
Έγινε λόγος για την κοινωνία των πληροφοριών: το σχέδιο δράσης για την προαγωγή της κοινωνίας των πληροφοριών έχει ήδη εγκριθεί.
Αναφέρθηκε κατ' επανάληψη το θέμα της καταπολέμησης της φτώχειας: ήδη υπάρχουν επί τάπητος τρεις εκθέσεις μείζονος σημασίας οι οποίες ανοίγουν το δρόμο για τη λήψη αποφάσεων σε σύντομο χρονικό διάστημα, τόσο από μεριάς της Επιτροπής, με στόχο την πάλη κατά του κοινωνικού αποκλεισμού, όσο και από πλευράς της Ομάδας Υψηλού Επιπέδου, που τώρα ονομάζεται Επιτροπή Κοινωνικής Προστασίας, επίσης επί θεμάτων κοινωνικού αποκλεισμού και βιωσιμότητας των συστημάτων συνταξιοδότησης.
Εν ολίγοις, έχω την ειλικρινή πεποίθηση ότι πρόκειται να δουλέψουμε με πολύ γοργούς ρυθμούς.
Και όπως επεσήμανε ο κύριος Επίτροπος Christopher Patten, η Επιτροπή καταρτίζει τώρα ένα σύνολο δεικτών, που προβλέπεται να είναι έτοιμο τον Σεπτέμβριο και θα προσδώσει συγκεκριμένο περιεχόμενο και ουσία στις διάφορες δράσεις συντονισμού των πολιτικών που έχουν χαραχθεί.
Σε ό,τι αφορά το φορολογικό πακέτο, δεν είναι τυχαίο το γεγονός ότι περιμέναμε δώδεκα ολόκληρα χρόνια μέχρις ότου καταλήξουμε σε συμφωνία.
Και όταν κάποιος αναμένει δώδεκα χρόνια για να φθάσει σε συμφωνία, σημαίνει ότι η επίτευξη της συμφωνίας δεν είναι εύκολη υπόθεση.
Και μια συμφωνία που δεν βγαίνει εύκολα δεν μπορεί να είναι μια τέλεια συμφωνία, αλλά δεν παύει, ωστόσο, να αποτελεί έναν ουσιαστικό συμβιβασμό, και είμαι απολύτως πεπεισμένος ότι η ίδια πολιτική βούληση που μας επέτρεψε να καταλήξουμε σε αυτό το συμβιβασμό θα εκδηλωθεί και τη στιγμή της έμπρακτης υλοποίησής του.
Γι' αυτόν ακριβώς το λόγο, απαντώντας στις ερωτήσεις που ετέθησαν, θα μπορούσα να πω ότι θα τηρηθεί το χρονοδιάγραμμα.
Επιπλέον, όταν μιλάμε για ομοφωνία επί φορολογικών θεμάτων, το βασικό πρόβλημα που προκύπτει είναι ότι χρειάζεται ομοφωνία ακριβώς ενόψει της έγκρισης αποφάσεων που δεν θα λαμβάνονται με ομοφωνία.
Και επί του παρόντος δεν διαβλέπουμε τη δυνατότητα επίτευξης μιας τέτοιας ομοφωνίας στους κόλπους της Ένωσης.
Και τελειώνω με μια σύντομη αναφορά σε δύο θέματα.
Πρώτον, σχετικά με το περιστατικό του Ντόβερ: πρόκειται για ένα περιστατικό που μας συγκλόνισε όλους, αλλά το συγκεκριμένο περιστατικό θα πρέπει να γίνει αφορμή ώστε να παραδεχθούμε ότι μέχρι σήμερα η Ευρώπη δεν φάνηκε να δείχνει την ικανότητα να κατανοεί πλήρως τι σημαίνει το φαινόμενο της γήρανσης του πληθυσμού της, το κατά πόσο είναι αναγκαίο για την ίδια την Ευρώπη να αποκτήσει μια μεταναστευτική πολιτική και να σταθεί ικανή να έλθει σε συνεννόηση, ενόψει της εφαρμογής της συγκεκριμένης μεταναστευτικής πολιτικής, με τις χώρες όπου ζουν εκείνοι που επιθυμούν να έλθουν να δουλέψουν εδώ στην Ευρώπη.
Και ταυτόχρονα να διασφαλίσει μια δέσμη μέτρων σε κοινωνικό επίπεδο, τα οποία θα επιτρέπουν την αρμονική ένταξη αυτών των ανθρώπων στις κοινωνίες μας.
Αυτό είναι το ζητούμενο, και προς αυτή την κατεύθυνση, άλλωστε, έλαβε η Επιτροπή την εντολή να αναπτύξει δράση, σε τομείς ουσιαστικής σημασίας, μια δράση που εκτιμούμε ότι θα συγκεκριμενοποιηθεί με τη λήψη εξαιρετικά σημαντικών αποφάσεων της Ένωσης, σε σύντομο χρονικό διάστημα.
Και αγγίζουμε τώρα την καρδιά ενός άλλου προβλήματος, το οποίο θα αναδειχθεί ιδιαίτερα σημαντικό για τη ζωή των κοινωνιών μας στη διάρκεια των επόμενων δεκαετιών.
Αναφέρομαι στην ικανότητά μας να μπορούμε να ζούμε με τις διαφορές, στην ικανότητά μας να προάγουμε την ανεκτικότητα στους κόλπους των κοινωνιών μας, να αντιπαλεύουμε την κάθε μορφή ξενοφοβίας και ρατσισμού.
Λοιπόν, ας μιλήσουμε έξω απ' τα δόντια: η ξενοφοβία και ο ρατσισμός εμφανίζονται σε όλες ανεξαιρέτως τις κοινωνίες μας, υπάρχουν σε όλες τις χώρες μας.
Και μάλιστα εμφανίζονται σαν κοινωνικό φαινόμενο.
Θα είναι δραματικό αν ξεπροβάλλουν πολιτικές δυνάμεις, και ειδικότερα πολιτικές δυνάμεις που φλερτάρουν με την κυβερνητική εξουσία, οι οποίες θα χρησιμοποιούν την ξενοφοβία και το ρατσισμό για να κερδίσουν ψήφους.
Και στο σημείο αυτό, θέλω να δηλώσω πολύ ξεκάθαρα, ...
(Χειροκροτήματα) ... θέλω να δηλώσω πολύ ξεκάθαρα ότι κάτι τέτοιο αντίκειται στις ευρωπαϊκές αξίες.
Και αν, από τη μια, είμαστε υποχρεωμένοι να δεχθούμε, για λόγους που έχουν να κάνουν με την κυριαρχία των κρατών, το γεγονός ότι οι συγκεκριμένες δυνάμεις μπορούν ενδεχομένως να αναλάβουν κυβερνητικά καθήκοντα στα διάφορα κράτη, από την άλλη όμως, θα ήθελα να πω με κάθε ειλικρίνεια πως, κατά τη γνώμη μου, οιαδήποτε πολιτική δύναμη που προσφεύγει στην ξενοφοβία με σκοπό να αρπάξει ψήφους και να φθάσει στην εξουσία δεν μπορεί να ανήκει στην ίδια οικογένεια αξιών που ανήκω εγώ.
Επομένως, δεν έχω κανένα πρόβλημα αν θα πρέπει ή όχι να κρατήσω τα προσχήματα σε σχέση με τις ενέργειες στις οποίες προέβην, εξ ονόματός μου, εξ ονόματος της κυβέρνησής μου και εξ ονόματος των κυβερνήσεων άλλων δεκατεσσάρων κρατών μελών, την ώρα που στην Αυστρία ανέλαβε πολιτικές εξουσίες ένα κόμμα το οποίο, κατά την άποψή μας, δεν είναι προσηλωμένο στις παραπάνω θεμελιώδεις αξίες.
Κατόπιν τούτου, θα ήθελα επίσης να προσθέσω ότι εμείς, ως πορτογαλική Προεδρία, είχαμε διαρκώς τη φροντίδα - κάτι που δεν ήταν πάντα εύκολο, όπως γνωρίζουν οι κύριοι βουλευτές - ώστε να εξασφαλίσουμε την πλήρη συμμετοχή της Αυστρίας σε όλες τις δραστηριότητες της Ένωσης και, επιπλέον, ώστε να εγγυηθούμε εξ ολοκλήρου την αξιοπρεπή αντιμετώπιση όλων των εκπροσώπων της Αυστρίας, συμπεριλαμβανομένων των μελών της κυβερνήσεως που ανήκουν στο FPO, σε όλα τα όργανα του Συμβουλίου.
Και η Προεδρία ενήργησε με αυτό τον τρόπο έχοντας την πεποίθηση ότι ένα πράγμα είναι το δικαίωμα της κυβέρνησης μιας κυρίαρχης χώρας, όπως η δική μου, να εκφέρει άποψη για την κυβέρνηση μιας άλλης κυρίαρχης χώρας - και σε καμία περίπτωση δεν παραιτούμαι από αυτό το δικαίωμα, από τη στιγμή που εκπροσωπώ μια κυρίαρχη χώρα - και άλλο είναι το να διασφαλίζουμε την ομαλή λειτουργία μιας Ένωσης.
Και εγώ προσωπικά, όσον αφορά τα θέματα που άπτονται της Ευρωπαϊκής Ένωσης, εκτιμώ πως έχουμε χρέος να διασφαλίσουμε την πλήρη και απρόσκοπτη λειτουργία της.
Είναι προφανές ότι, αναφορικά με τις αποφάσεις που έλαβαν δεκατέσσερα κράτη μέλη στο επίπεδο των διμερών σχέσεων των κυβερνήσεών τους με την αυστριακή κυβέρνηση, τη στιγμή αυτή εξελίσσεται μια διαδικασία η οποία θα δώσει τη δυνατότητα επανεξέτασης των παραπάνω αποφάσεων σε εύθετο χρόνο, αποφάσεων οι οποίες, όπως επεσήμανα, ελήφθησαν αυστηρά σε διμερές επίπεδο και σε καμία περίπτωση δεν επηρέασαν τη λειτουργία της Ένωσης, για τον απλούστατο λόγο ότι η πορτογαλική Προεδρία δεν επέτρεψε κάτι τέτοιο.
Και δεν επηρέασαν επίσης, επειδή η πορτογαλική Προεδρία δεν το επέτρεψε, παρά τις πολλαπλές πιέσεις που δέχθηκε, την παρουσία της Αυστρίας και την αξιοπρεπή αντιμετώπιση των εκπροσώπων της Αυστρίας στο πλαίσιο όλων των δραστηριοτήτων της Ένωσης των οποίων είχαμε την ευθύνη να προεδρεύουμε.
Κύριε Πρόεδρε, μπορώ να απαντήσω εν συντομία διότι ο αξιότιμος φίλος μου, κύριος Beazley - και χρησιμοποιώ την έκφραση τόσο με την προσωπική όσο και την κοινοβουλευτική της έννοια - μου απέτεινε μια άμεση ερώτηση σε έναν λόγο που θα είχε τύχει ενδεχομένως καλύτερης υποδοχής στο Βερολίνο παρά στο Παρίσι ή το Λονδίνο.
Ο αξιότιμος βουλευτής με ρώτησε πώς βλέπω τη σχέση μεταξύ των θεσμικών οργάνων - μεταξύ του Συμβουλίου, της Επιτροπής και του Κοινοβουλίου.
Μπορώ να απαντήσω άμεσα: στον δικό μου τομέα είναι ένα θέμα για το οποίο έχω ήδη κάνει πρόσφατα δύο ομιλίες.
Είμαι απόλυτα σαφής ότι δεν θέλω να δω καμία αύξηση των αρμοδιοτήτων της Επιτροπής στον τομέα του οποίου είμαι υπεύθυνος.
Θέλω να μπορούμε να διαχειριζόμαστε τις αρμοδιότητές μας αποτελεσματικότερα και θέλω να μας επιτρέπεται να τις εξασκούμε πλήρως για να υποστηρίξουμε την ανάπτυξη μια Κοινής Εξωτερικής Πολιτικής και Πολιτικής Ασφάλειας.
Κατά την κρίση μου, το θέμα δεν είναι να επιδιώξουμε να αναλάβουμε νέες εξουσίες αλλά το θέμα είναι να επιδιώξουμε να εξασκήσουμε τις εξουσίες που ήδη μας παρέχει η Συνθήκη.
Θα έπρεπε να προσπαθούμε να εξασκούμε τις εν λόγω εξουσίες κατά τρόπο που δείχνει μεγαλύτερη δημοκρατική υπευθυνότητα.
Επιτρέψτε μου να δώσω ένα παράδειγμα του τι εννοώ στον αξιότιμο βουλευτή.
Πρέπει κάθε χρόνο να κάνουμε αίτηση στην αρμόδια επί του προϋπολογισμού αρχή - στο Κοινοβούλιο και στο Συμβούλιο - για το επίπεδο των δεσμεύσεών μας στις εξωτερικές σχέσεις μας, αλλά θα έπρεπε να εμπλεκόμαστε σε έναν πολύ πιο ανοιχτό διάλογο με την αρμόδια επί του προϋπολογισμού αρχή για την κατεύθυνση που θα έπρεπε να πάρουν οι δεσμεύσεις μας για δαπάνες.
Θα έπρεπε να υπάρχει πιο σοβαρή ανταλλαγή απόψεων σχετικά με τις πολιτικές μας προτεραιότητες.
Οπότε, για να απαντήσω ξανά στον αξιότιμο βουλευτή, θέλω να διαχειριζόμαστε πολύ καλύτερα αυτά που μας έχουν ήδη ανατεθεί.
Θέλω να μας επιτρέπεται να κάνουμε τη δουλειά μας και θέλω να λογοδοτούμε όσο το δυνατόν περισσότερο σε αυτό το Κοινοβούλιο και στο Συμβούλιο για όσα κάνουμε.
Οι φιλοδοξίες μας είναι τόσο απλές και ντόμπρες, έχουν δε το μεγάλο προτέρημα ότι αντικατοπτρίζουν τα όσα είναι γραμμένα στις Συνθήκες.
Τέλος, θα ήθελα να κάνω άλλη μια φιλοφρόνηση για την πορτογαλική Προεδρία για το τέλος της θητείας της.
Ήταν, επαναλαμβάνω, τεράστια η ευχαρίστησή μου που δούλεψα με την πορτογαλική κυβέρνηση, τους υπουργούς και τους πάρα πολύ εργατικούς αξιωματούχους.
Και σας μιλάει κάποιος που κατά τη διάρκεια μιας αρκετά μακράς και, ελπίζω, όχι εντελώς άχρηστης πολιτικής ζωής, έχει εργαστεί υπό την ηγεσία πολλών προέδρων, όμως δεν νομίζω ότι έχω εργαστεί με πρόεδρο που ήταν καλύτερος, ικανότερος, αποφασιστικότερος ή ευγενέστερος από τον πρωθυπουργό της Πορτογαλίας.
Ξέπλυμα χρημάτων
Η ημερήσια διάταξη προβλέπει τη συζήτηση της έκθεσης (A5-0175/2000) του κ. Lehne, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου που αφορά την τροποποίηση της οδηγίας 91/308/EΟΚ της 10ης Ιουνίου 1991 για την πρόληψη της χρησιμοποίησης του χρηματοπιστωτικού συστήματος για τη νομιμοποίηση εσόδων από παράνομες δραστηριότητες (COM(1999) 352 - C5-0065/1999 - 1999/0152(COD)).
Κύριε Πρόεδρε, αξιότιμοι κυρίες και κύριοι συνάδελφοι, πιστεύω ότι εδώ βλέπουμε ένα πραγματικά καλό παράδειγμα συνεργασίας μεταξύ Ευρωπαϊκής Επιτροπής και Ευρωπαϊκού Κοινοβουλίου.
Θα ήθελα να πω αρχικά μερικά λόγια για την ιστορία αυτής της πρότασης οδηγίας.
Στην Ευρώπη υπάρχει από το 1991 κιόλας μια οδηγία για την καταπολέμηση του ξεπλύματος χρημάτων, στην οποία στηρίζεται βασικά η εθνική νομοθεσία για την καταπολέμηση του ξεπλύματος χρημάτων.
Αυτό παρεμπιπτόντως είναι ίσως μια πληροφορία που προφανώς είναι για πολλούς στα εθνικά κράτη σχετικά καινούργια, επειδή εκεί πάντα θεωρείται δεδομένο ότι αυτή η νομοθεσία έχει θεσπιστεί από τις εθνικές νομοθετικές αρχές.
Ασφαλώς συνέβαλαν και αυτές, όμως η πρώτη αρχή της καταπολέμησης του ξεπλύματος χρημάτων βρίσκεται στην οδηγία του 1991.
Μετά από μια σειρά εκθέσεων που μας υποβλήθηκαν - και από την Επιτροπή - το Κοινοβούλιο διεξήγαγε τον Δεκέμβριο του 1995 ακρόαση για το θέμα αυτό.
Το συμπέρασμα της ακρόασης ήταν ότι υπάρχουν σοβαρές ελλείψεις ως προς τη συνεργασία μεταξύ των κρατών μελών, επειδή οι προδιαγραφές για την καταπολέμηση του ξεπλύματος χρημάτων διέφεραν σημαντικά.
Υπάρχουν κράτη όπως η Μεγάλη Βρετανία ή η Γερμανία που ξεπέρασαν κατά πολύ τις προδιαγραφές της οδηγίας.
Αλλα όμως όπως το Λουξεμβούργο την μετέφεραν μόνο σε ελάχιστο βαθμό και αυτό φυσικά επέφερε μεγάλα προβλήματα.
Ήδη τότε το Κοινοβούλιο είχε καλέσει την Επιτροπή να δρομολογήσει νέα πρόταση για μια δεύτερη οδηγία καταπολέμησης ξεπλύματος χρημάτων.
Αυτό πραγματοποιήθηκε τώρα.
Ευχαριστούμε την Επιτροπή και θεωρώ ότι τούτο συνιστά ένα καλό παράδειγμα αντίδρασης της Επιτροπής σε πρωτοβουλίες προερχόμενες από το Κοινοβούλιο και υιοθέτησής τους.
Από την άλλη όμως πρέπει να κάνω και λίγη κριτική.
Θεωρώ ότι η πρόταση της Επιτροπής ξεπερνά κάπως τους στόχους.
Έχει κατά κάποιον τρόπο μεταφέρει τους κανόνες που ισχύουν για τους φορολογικούς συμβούλους και τις τράπεζες σε άλλους κλάδους, οι οποίοι συμπεριλαμβάνονται και στην δεύτερη οδηγία για το ξέπλυμα χρημάτων και υποχρεώνονται να συμμετάσχουν στην καταπολέμησή του.
Δεν είναι ωστόσο τόσο εύκολο να εφαρμοστούν οι κανόνες που ισχύουν για τις τράπεζες και σε λογιστές, δικηγόρους, φοροτεχνικούς και οικονομικούς ελεγκτές, διότι για παράδειγμα για τους δικηγόρους ισχύει η ιδιαίτερη υποχρέωση για τήρηση του επαγγελματικού απορρήτου των πελατών τους και μια ιδιαίτερη σχέση οφειλόμενης πίστης.
Το πρόβλημά μας ήταν λοιπόν να το διορθώσουμε αυτό στη διαβούλευση της πρώτης ανάγνωσης.
Πιστεύω ότι το κατορθώσαμε.
Δημιουργήσαμε σήμερα μια κατάσταση όπου διατηρούνται οι αρχές του κράτους δικαίου, οι δικηγόροι εξακολουθούν να υποχρεούνται σε τήρηση του επαγγελματικού απορρήτου όταν εκπροσωπούν τους πελάτες τους ενώπιον της δικαιοσύνης ή τους παρέχουν νομικές συμβουλές.
Είναι σαφές ότι μόνον όταν οι δικηγόροι κάνουν ό,τι και οι τράπεζες, δηλαδή διαχειρίζονται περιουσίες και χρήματα, πρέπει να ισχύουν και γι' αυτούς οι ίδιοι κανόνες που ισχύουν για τους φορολογικούς συμβούλους και πιστεύω ότι αυτό διασφαλίζεται πραγματικά με τις τροπολογίες.
Νομίζω ότι διαμορφώσαμε με πιο πρακτικό τρόπο την υποχρέωση διαπίστωσης της ταυτότητας του πελάτη.
Δεν έχει νόημα να είναι αναγκασμένος ένας μεσίτης όταν ξεκινά μια επαγγελματική συναλλαγή με έναν πελάτη να έχει αποδεικτικά στοιχεία για την ταυτότητά του.
Με τον τρόπο αυτόν θα καθιστούσαμε τη συναλλαγή αδύνατη.
Και αυτό έγινε με τις τροπολογίες πιο πρακτικό και φιλικό προς τον πολίτη.
Σχετικά με τον κατάλογο παρανόμων δραστηριοτήτων πρέπει να επικρίνουμε το γεγονός ότι η Επιτροπή δεν έχει ορίσει την έννοια του οργανωμένου εγκλήματος.
Η παράλειψη αυτή διορθώνεται με τις τροπολογίες.
Περιορίσαμε τον κατάλογο παρανόμων δραστηριοτήτων του τομέα των απατών σε βάρος της ΕΕ στις πραγματικά σημαντικές αξιόποινες πράξεις και δεν περιλαμβάνουμε πλέον εκεί τις ασήμαντες αξιόποινες πράξεις, όπως προτείνεται από την Επιτροπή.
Στο σημείο αυτό θα ήθελα να ευχαριστήσω θερμά τη φινλανδική και την πορτογαλική Προεδρία για την καλή συνεργασία και είμαι βέβαιος ότι θα έχουμε καλή συνεργασία και κατά τις περαιτέρω συνομιλίες με τη γαλλική Προεδρία.
Προσπαθήσαμε να εφαρμόσουμε για πρώτη φορά στη συγκεκριμένη οδηγία τη νέα διαδικασία της Συνθήκης του Αμστερνταμ που δίνει τη δυνατότητα περάτωσης της συναπόφασης με μία ανάγνωση, δυστυχώς όμως δεν το επιτύχαμε.
Ωστόσο γι' αυτό δεν φταίει το Κοινοβούλιο, αλλά οι διάφορες αντιπροσωπείες στην ομάδα εργασίας του Συμβουλίου που δεν είχαν λάβει οριστικές εντολές κι έτσι το Συμβούλιο δεν μπόρεσε να μας υποβάλει οριστικά κείμενα που θα μπορούσαν να αποτελέσουν αντικείμενο διαπραγματεύσεων.
Για τον λόγο αυτόν αποφασίσαμε στην επιτροπή πριν ακόμη από τις θερινές διακοπές να προχωρήσουμε τώρα συγκεκριμένα στις διαβουλεύσεις της πρώτης ανάγνωσης, να διεξαγάγουμε την κανονική διαδικασία της πρώτης και δεύτερης ανάγνωσης και κατόπιν να περιμένουμε την κοινή θέση του Συμβουλίου.
Τούτο όμως δεν πρέπει να μας εμποδίσει να επιζητήσουμε την περαιτέρω συνεργασία με το Συμβούλιο για το θέμα αυτό, γιατί η Σύνοδος Κορυφής του Τάμπερε έδωσε δικαίως ύψιστη προτεραιότητα στο ζήτημα της καταπολέμησης του ξεπλύματος χρημάτων.
Για τον λόγο αυτόν πρέπει να προσπαθήσουμε όλοι να επιτύχουμε το συντομότερο δυνατόν βελτίωση της καταπολέμησης του ξεπλύματος χρημάτων στην Ευρώπη.
Νομίζω ότι σε αυτό συμβάλλουμε και απόψε εδώ στην Ολομέλεια.
Πιστεύω και ελπίζω ότι η υπόθεση θα προχωρήσει γρήγορα, έτσι ώστε να έχουμε σύντομα μια δεύτερη οδηγία για την καταπολέμηση του ξεπλύματος χρημάτων στην Ευρωπαϊκή Ένωση, που όμως πρέπει να μεταφερθεί πραγματικά γρήγορα από τα κράτη μέλη!
, συντάκτρια γνωμοδότησης της Επιτροπής Ελέγχου του Προϋπολογισμού.
(DE) Κύριε Πρόεδρε, κυρίες και κύριοι, η Επιτροπή προτείνει μια σημαντική τροποποίηση της οδηγίας που σκοπεύει στην πρόληψη του ξεπλύματος χρημάτων.
Αρκετά πράγματα έχουν αλλάξει στο θέμα αυτό από την έκδοση της οδηγίας του 1991.
Πρώτον, συλλέξαμε εμπειρίες από την υφιστάμενη οδηγία και δεύτερον, πρέπει να λάβουμε υπόψη τις τροποποιήσεις των Συνθηκών.
Η αυξανόμενη συνειδητοποίηση ότι το χρήμα αποτελεί τον κύριο στόχο και την κινητήρια δύναμη του οργανωμένου εγκλήματος επιβάλλει να ληφθούν αντίστοιχα μέτρα που θα πλήξουν το κέρδος από το οργανωμένο έγκλημα.
Όπως διαφαίνεται από τις εκθέσεις της Επιτροπής για την καταπολέμηση της απάτης, και τα οικονομικά συμφέροντα της Κοινότητας πέφτουν θύμα του οργανωμένου εγκλήματος.
Τούτο αποβαίνει σε βάρος του κοινοτικού προϋπολογισμού.
Τα κράτη μέλη προστατεύουν τα οικονομικά τους με τους δικούς τους νόμους, όμως η Κοινότητα δεν διαθέτει αστυνομία και δικαστικές υπηρεσίες για να φέρει τους απατεώνες ενώπιον του δικαστηρίου, να πάρει πίσω τους χαμένους πόρους και να επιβάλει ποινές.
Κατά συνέπειαν ο κοινοτικός προϋπολογισμός πρέπει να προστατευθεί με οδηγίες, κανονισμούς και άλλα μέτρα.
Το άρθρο 280 της Συνθήκης ΕΚ λέει κατηγορηματικά ότι η Κοινότητα και τα κράτη μέλη καταπολεμούν την απάτη και άλλες παράνομες δραστηριότητες εις βάρος των οικονομικών συμφερόντων της Κοινότητας με μέτρα σύμφωνα με το συγκεκριμένο άρθρο, τα οποία είναι εκφοβιστικά και προσφέρουν αποτελεσματική προστασία.
Πρέπει να δούμε την πρόταση της Επιτροπής σε συνάρτηση με αυτό το άρθρο της Συνθήκης.
Συνήθως, και τα εγκλήματα εις βάρος του κοινοτικού προϋπολογισμού ανήκουν στο οργανωμένο έγκλημα.
Εδώ έχει δίκιο ο εισηγητής.
Υπάρχουν όμως και εξαιρέσεις, και επιπλέον δεν πρόκειται πάντοτε για διεθνώς οργανωμένο έγκλημα.
Στο σημείο αυτό η Επιτροπή Ελέγχου του Προϋπολογισμού θα προτιμούσε να ακολουθήσει την πρόταση της Επιτροπής.
Όμως αναγνωρίζουμε τα προβλήματα οριοθέτησης και είμαστε πρόθυμοι να συνταχθούμε με την άποψη του εισηγητή κάνοντας μόνο μια παραπομπή στο άρθρο 280 της Συνθήκης.
Κατά τ' άλλα, είμαστε της γνώμης ότι η οδηγία για το ξέπλυμα χρημάτων αναφέρεται πρώτον στην πρόληψη και τον εκφοβισμό και δεύτερον στη συλλογή αποδεικτικών στοιχείων.
Τα κράτη μέλη πρέπει να διαθέτουν νομική βάση για τον εαυτό τους και για την Ένωση.
Πρέπει να αξιοποιούνται όλα τα αποδεικτικά στοιχεία που μπορούν να βοηθήσουν τη δίωξη της απάτη και άλλων παρανόμων δραστηριοτήτων εις βάρος των οικονομικών συμφερόντων της Κοινότητας.
Ασφαλώς, το να ενεργήσουμε με αυτόν τον τρόπο, θα ήταν σύμφωνο με τα συμπεράσματα της Προεδρίας του Ευρωπαϊκού Συμβουλίου του Οκτωβρίου 1999.
Ευχαριστώ τον εισηγητή Lehne για την συνεργασία που είχαμε.
Κύριε Πρόεδρε, το ξέπλυμα του μαύρου χρήματος επιβραβεύει δραστηριότητες του οργανωμένου εγκλήματος και της πολιτικής διαφθοράς.
Από οικονομική άποψη, ενισχύει με τρόπο καθόλου υγιή την ρευστότητα της διεθνούς οικονομίας και συμβάλλει στο να στρεβλώνονται οι πολιτικές βοήθειας και ανασυγκρότησης σε πάρα πολλές περιπτώσεις που γνωρίσαμε έως τώρα.
Υποβάλαμε κάποιες τροπολογίες που τείνουν να γενικεύσουν και να κάνουν πιο αυστηρές τις ρυθμίσεις για την επιτήρηση και τις κυρώσεις.
Όμως, κύριε Πρόεδρε, όλο και νέα πεδία ανακαλύπτουν οι παράνομες δραστηριότητες, παράδειγματος χάρη το εμπόριο μεταναστών, το εμπόριο οργάνων σώματος κλπ. και νέους τρόπους νομιμοποίησης.
Θα χρειαστεί πολλή δουλειά.
Δεν νομίζουμε ότι αρκεί αυτή η αναθεώρηση της οδηγίας, παρά το ότι βεβαίως την υποστηρίζουμε.
Κύριε Πρόεδρε, η ακάθεκτη παγκοσμιοποίηση επιβάλλει όλο και περισσότερο πολιτικές ρυθμίσεις, συντονισμό, εναρμόνιση, υπερεθνικά όργανα, σε μια αντιστοιχία με την κλίμακα και την ποιότητα της παρανομίας.
Θα πάρω σαν παράδειγμα, κύριε Πρόεδρε, γιατί θεωρώ ότι είναι πολύ σημαντικό, τις λεγόμενες εξωχώριες ή υπεράκτιες δραστηριότητες, τις off-shore, για τις οποίες πρόσφατα ο ΟΟΣΑ έδινε και καταλόγους χωρών και τρομακτικά ποσά και τρόπους με τους οποίους γίνεται το ξέπλυμα.
Νομίζουμε ότι η Ένωση πρέπει να βοηθήσει τις χώρες, όποιες και να είναι αυτές, όποιο και να είναι το καθεστώς τους, που συγκαλύπτουν παράνομες δραστηριότητες μέσω της νομοθεσίας για τα off-shore.
Πρέπει να τις οδηγήσει σε εναρμόνιση. πρέπει να τις οδηγήσει σε σεβασμό κοινών κανόνων σαν και αυτούς τους δυστυχώς ανεπαρκείς που επικρατούν στις χώρες μέλη της Ένωσης.
Αυτό μπορεί να γίνει θαυμάσια χωρίς ιδιαίτερα παράνομες παραβάσεις με χρήση των συμφωνιών των εμπορικών ή άλλης συνεργασίας με αυτές τις χώρες, όπου πρέπει να μπούνε ρήτρες και ρυθμίσεις τέτοιες που να οδηγούν στην εναρμόνιση αυτή.
Αλλιώς, νομίζουμε ότι χάνουμε τον καιρό μας, κύριε Πρόεδρε.
Κύριε Πρόεδρε, προσέγγισα αυτή τη γνωμοδότηση εξ ονόματος της Επιτροπής Νομικών Θεμάτων με πολλούς ενδοιασμούς.
Η προτεινόμενη επέκταση της οδηγίας σε μια νέα δέσμη εταιριών και επαγγελμάτων μοιάζει εκ πρώτης όψης και επικίνδυνη και επαχθής: επικίνδυνη επειδή ίσως καταστεί απειλή στην προνομιακή σχέση δικηγόρου/πελάτη που αποτελεί τα θεμέλια της πρόσβασης στη δικαιοσύνη σε μια ευνομούμενη κοινωνία, και επαχθής γιατί στη θεωρία η οδηγία πλέον θα επεκτεινόταν και στον κοσμηματοπώλη της γειτονιάς μας.
Ωστόσο άλλο πράγμα είναι να απαιτούμε από μια πολυεθνική εταιρία λογιστών να συμμορφώνεται με αυτού του τύπου κανονισμό και άλλο εντελώς να απαιτούμε από μια μικρή εταιρία ή μια ατομική επιχείρηση να πράττει το ίδιο.
Μου τράβηξε στην αρχή την προσοχή η αγανάκτηση των συναδέλφων που είπαν ότι αυτή πρόταση σημαίνει ότι το κράτος μετατρέπει τους δικηγόρους και άλλους σε αστυνόμους για λογαριασμό του - αλλά καθώς διάβασα και ερεύνησα οι απόψεις μου άλλαξαν.
Πρέπει να έχουμε κατά νου, όπως ήδη ελέχθη από τον εισηγητή, ότι η πρόταση που τώρα έχουμε ανά χείρας βρίσκεται εδώ κατόπιν δικής μας παράκλησης, παράκλησης του Κοινοβουλίου, επειδή θέλαμε να αντιμετωπίσουμε το ξέπλυμα χρημάτων, αυτό το διεθνές έγκλημα που αντιπροσωπεύει ουσιαστική απειλή στην ενιαία αγορά.
Με εντυπωσίασαν τα αποτελέσματα που επιτεύχθηκαν στην Αγγλία από τη Μονάδα Διερεύνησης Εγκλήματος, δουλεύοντας με δικηγόρους κάτω από ήδη πολύ εκτεταμένους κανόνες και κανονισμούς, αλλά με σεβασμό για το επαγγελματικό προνόμιο.
Στέφθηκαν με μεγάλη επιτυχία.
Θα έπρεπε να διδαχθούμε από αυτήν την εμπειρία.
Στη Σκωτία, οι δικηγόροι ενθαρρύνονται να θεωρούν τους σκληρούς νόμους ως αυτοάμυνα για τους δικηγόρους, που τους προστατεύουν από τον ισχυρισμό εμπλοκής στο έγκλημα.
Θα έπρεπε ως Κοινοβούλιο να περιοριστούμε στην αρχική μας επιθυμία να καταπολεμήσουμε με θέρμη το ξέπλυμα χρημάτων ως μια εκδήλωση του οργανωμένου εγκλήματος και μου φαίνεται ότι αυτό το πρόβλημα θα επανέλθει και θα μας βασανίσει και στο μέλλον.
Είναι κρίμα που δεν καταφέραμε να ασχοληθούμε με αυτό το πρόβλημα ως έχει, ως ένα θέμα ποινικού δικαίου, αλλά αντιθέτως αναγκαστήκαμε να καταπιαστούμε με αυτό εντός των περιορισμών του ζουρλομανδύα που μας φόρεσε το πλαίσιο της εσωτερικής αγοράς.
Κύριε Πρόεδρε, κύριε Επίτροπε, αξιότιμοι κυρίες και κύριοι, όταν θα ψηφίσουμε αύριο αυτήν την οδηγία, θα θέσουμε έναν ακρογωνιαίο λίθο στον αγώνα κατά του οργανωμένου εγκλήματος, διότι όπως ανέφερε η Diemut Theato, κινητήρια δύναμη του οργανωμένου εγκλήματος είναι τα χρήματα από το εμπόριο ναρκωτικών, το εμπόριο ανθρώπων, από όλες τις μορφές του οργανωμένου εγκλήματος.
Τα χρήματα αυτά ξεπλένονται και ύστερα μπαίνουν στο νόμιμο κύκλωμα της οικονομίας.
Εκεί δημιουργείται ο μεγάλος κίνδυνος για την οικονομία μέσω της στρέβλωσης του ανταγωνισμού, ο κίνδυνος της υπονόμευσης της κοινωνίας, καθώς και ο κίνδυνος αποσταθεροποίησης ενός κράτους.
Για τον λόγο αυτόν είναι τόσο σημαντικό να αρχίσουμε εδώ τον αγώνα κατά του ξεπλύματος χρημάτων και να το εμποδίσουμε.
Διότι αν επιτύχουμε να εμποδίσουμε το ξέπλυμα χρημάτων, θα εμποδίσουμε ταυτόχρονα και το οργανωμένο έγκλημα.
Για τον λόγο αυτόν, υποστηρίζω το ότι τώρα υποβάλλεται πλέον μια νέα πρόταση που διευρύνει την πρώτη οδηγία.
Η κατάσταση έχει αλλάξει.
Το οργανωμένο έγκλημα χρησιμοποιεί νέους κλάδους επιχειρήσεων.
Το ξέπλυμα χρημάτων βαδίζει δρόμους διαφορετικούς από ό,τι μέχρι τώρα.
Συνεπώς είναι άκρως απαραίτητο να λάβουν σχετικές αποφάσεις το Ευρωπαϊκό Κοινοβούλιο, τα θεσμικά όργανα, η Επιτροπή και το Συμβούλιο για να αποκτήσουμε ένα νέο, αποτελεσματικό όργανο στον αγώνα κατά του ξεπλύματος χρημάτων.
Συνεπώς υποστηρίζουμε ως Ομάδα του Ευρωπαϊκού Λαϊκού Κόμματος το γεγονός ότι η συγκεκριμένη οδηγία διευρύνει την έννοια των παρανόμων δραστηριοτήτων σε όλους τους τομείς του οργανωμένου εγκλήματος από όπου έρχονται αυτά τα κέρδη, δηλαδή στους τομείς και στα επαγγέλματα που γίνονται αντικείμενο κατάχρησης ή που μπορεί να εμπλακούν συστηματικά.
Επικροτώ ρητά την προσπάθεια του εισηγητή να προτείνει έναν τρόπο για να γίνει πραγματικά δυνατή η μεταφορά της οδηγίας, η υλοποίησή της, και να καταστεί η οδηγία ένα αληθινό μέσο καταπολέμησης του οργανωμένου εγκλήματος.
Θα υποστηρίξουμε με έμφαση τις προτάσεις αυτές του εισηγητή.
Κύριε Πρόεδρε, συχνά η κοινή γνώμη εννοεί ως οργανωμένο έγκλημα τους θεαματικούς φόνους όπως εκείνον του δικαστή Falcone ή το εμπόριο ναρκωτικών.
Στην πραγματικότητα όμως πρόκειται για κάτι διαφορετικό.
Οργανωμένο έγκλημα αποκαλείται το επαναλαμβανόμενο, συστηματικό έγκλημα που χρησιμοποιεί επαγγελματικού τύπου δομές, π.χ. η συστηματική κλοπή αυτοκινήτων, πιστωτικών καρτών και τα παρόμοια.
Αυτός ο τύπος εγκληματικότητας έχει δύο συνέπειες.
Πρώτον, προξενεί σοβαρές ζημιές, καθότι το μέτρο του δεν είναι οι επιμέρους εγκληματικές πράξεις παρά η συσσώρευσή τους.
Δεύτερον, τα χρηματικά ποσά που αποφέρει η εγκληματική δραστηριότητα είναι τόσο μεγάλα ώστε δεν μπορούν να καταναλωθούν ιδιωτικά χωρίς να κινήσουν την προσοχή.
Όταν μιλώ σε συγκεντρώσεις, το διατυπώνω ως εξής: το οργανωμένο έγκλημα δεν μπορεί να φάει, να πιει κλπ τόσο πολύ ώστε να ξοδέψει τα χρήματα αυτά χωρίς να γίνει αντιληπτό.
Για τον λόγο αυτόν, προσπαθεί να παρουσιάσει καλυμμένα τα χρήματα από την εγκληματική δραστηριότητα, σαν να έχουν αποκτηθεί με νόμιμο τρόπο.
Αυτό λέγεται ξέπλυμα χρημάτων.
Το βρώμικο χρήμα γίνεται έντιμο.
Όποιος καταστήσει αδύνατο ή τουλάχιστον δυσχεράνει σημαντικά το εγχείρημα αυτό, πλήττει καίρια το οργανωμένο έγκλημα, εμποδίζει την ανάπτυξή του και παραβλάπτει την ικανότητα πολλαπλασιασμού του.
Ο συνάδελφος Lehne επεσήμανε ότι είχαμε αποκτήσει ήδη πολύ ενωρίς μια σχετική οδηγία που εναρμόνιζε τα πρότυπα στην Ευρωπαϊκή Ένωση.
Παρ' όλα αυτά, χρειάζεται αυτή η ανανέωση προκειμένου να ανταποκρίνεται η οδηγία στις πρόσφατες εξελίξεις.
Θεωρούμε θετικό το γεγονός ότι η οδηγία δεν επεκτείνεται μόνο στις τράπεζες, αλλά και σε άλλους κλάδους ή επαγγέλματα που μπορεί να χρησιμοποιηθούν παράνομα για ξέπλυμα χρημάτων και κατά τη γνώμη μας κατέστη δυνατή η ικανοποιητική λύση των προβλημάτων που σχετίζονται με τα ελεύθερα επαγγέλματα.
Επίσης, θεωρούμε καλό ότι στον κατάλογο παρανόμων δραστηριοτήτων δεν περιλαμβάνεται μόνο το εμπόριο ναρκωτικών αλλά όλες οι μορφές οργανωμένου εγκλήματος.
Δώσαμε ιδιαίτερη σημασία στη συμπερίληψη των εμπόρων πολυτίμων λίθων και πολυτελών αγαθών σε τιμή πωλήσεως μεγαλύτερη των 50.000 ευρώ, καθώς και των οίκων δημοπρασιών που διοργανώνουν πλειστηριασμούς.
Μας παραξένεψε κάπως το γεγονός ότι η Επιτροπή δεν περιέλαβε από την αρχή το ηλεκτρονικό χρήμα στην οδηγία, μολονότι το πρόβλημα είναι οφθαλμοφανές.
Προφανώς η επιθετική νοημοσύνη των υπαλλήλων στους κόλπους της Επιτροπής, που θέλει να παρουσιάσει ως θετικά όλα όσα έχουν σχέση με το Internet, εμποδίζει ακόμη και τις πιο χαμηλόφωνα διατυπωμένες κριτικές παρατηρήσεις που επισημαίνουν ότι μπορεί να γίνει και κατάχρηση της τεχνολογίας αυτής για άλλους σκοπούς.
Το Συμβούλιο μας απογοήτευσε.
Δεν αποφάσισε απολύτως τίποτα μέχρι σήμερα, φέρεται σαν βόδι που πάει να κάνει αυγά.
Για τον λόγο αυτόν λέω προς το Συμβούλιο: Αποφασίστε τώρα γρήγορα!
Το ξέπλυμα χρημάτων είναι πάρα πολύ σοβαρό για να μπορεί κανείς να αφήσει την αντιμετώπισή του σε μικροαστικά εθνικά συμβούλια υπουργών που παίζουν τους Ινδιάνους!
Κύριε Πρόεδρε, τα περασμένα χρόνια το οργανωμένο έγκλημα δημιούργησε μέσα και έξω από την Ευρώπη τεράστια δίκτυα διεθνούς εμβέλειας, που αποκομίζουν μεγάλα κέρδη για παράδειγμα από το εμπόριο γυναικών ή ναρκωτικών.
Τα σχετικά ποσά είναι της τάξεως των δισεκατομμυρίων.
Η καταπολέμηση του ξεπλύματος χρημάτων είναι και προς το συμφέρον της Ευρώπης.
Η επιτυχημένη έκθεση του συναδέλφου Lehne στοχεύει στη βελτίωση της υφιστάμενης οδηγίας προκειμένου να βελτιωθεί η αποτροπή του ξεπλύματος χρημάτων.
Μελλοντικά, ιδρύματα όπως οι τράπεζες, αλλά και μεμονωμένοι υπεύθυνοι όπως οι συμβολαιογράφοι και οι δικηγόροι θα συμμετέχουν στη διαλεύκανση των περιπτώσεων ξεπλύματος χρημάτων.
Πρέπει ωστόσο να αποτρέψουμε να δημιουργηθούν ενδεχομένως νέα "παραθυράκια" .
Στόχος μας θα είναι να δημιουργήσουμε όσο γρηγορότερα γίνεται ένα γενικό ευρωπαϊκό σύστημα πληροφόρησης για την καταπολέμηση του ξεπλύματος χρημάτων.
Αν δεν δημιουργήσουμε ένα δίκτυο συνεργασίας για την παρακολούθηση και την καταπολέμηση του ξεπλύματος χρημάτων, θα έρθει μια μέρα που δεν θα μπορούμε πια να έχουμε εποπτεία της κατάστασης.
Δεν πρέπει να επιτρέψουμε να συμβεί κάτι τέτοιο!
Κύριε Πρόεδρε, ήταν καιρός, ύστερα από εννέα χρόνια, να ενημερωθεί η οδηγία του 1991.
Εν τούτοις, φαίνεται ότι η νέα οδηγία στέκεται σχεδόν αποκλειστικά στα καθήκοντα, τους ρόλους και τις ευθύνες των ελεύθερων επαγγελματιών, χωρίς να λαμβάνει επαρκώς υπόψη της την ανάδυση των παράνομων δραστηριοτήτων, που συνδέονται θλιβερά με φαινόμενα μαζικής μετανάστευσης, ανεξέλεγκτα και μη ελεγχόμενα, ειδικώς από τις βαλκανικές χώρες, που έχουν επιπτώσεις όχι μόνο στο στενά οικονομικό πεδίο, αλλά και σ' εκείνο το ευρύτερα κοινωνικό στις χώρες που ήδη έχουν προσχωρήσει στην Ευρωπαϊκή Ένωση.
Θα ήταν ωστόσο απαραίτητο και αναγκαίο να έχουμε στη διάθεσή μας γρήγορα τα αποτελέσματα των εργασιών της ομάδας εργασίας για το ξέπλυμα του χρήματος.
Η Επιτροπή προτείνει στην οδηγία την υποχρέωση της πληροφόρησης αλλά μας ανησυχεί η διαχείριση της πληροφορίας, δοθέντος ότι ίσως θα ήταν καταλληλότερη η θέσπιση μιας αρχής ή ενός διαρκούς παρατηρητήριου, δεδομένης της σημαντικής διαφοροποίησης στους τύπους του ξεπλύματος του βρώμικου χρήματος.
Η αναφορά στις τράπεζες ή στους έμπορους τέχνης ή στους οίκους πλειστηριασμών είναι περιοριστική, από τη στιγμή που θα μπορούσαμε να υπενθυμίσουμε εκτός από τις εταιρίες τις εγκατεστημένες εκτός Ένωσης, σε μέρη του κόσμου όπου η νομοθεσία ευνοεί τέτοιες δραστηριότητες (εταιρείες off-shore), τις αλβανικές πυραμίδες και τις μικρές εμπορικές επιχειρήσεις που χρησιμεύουν ως κάλυψη για παράνομες δραστηριότητες.
Είναι προφανές ότι μέχρι σήμερα η πρόληψη δεν ήταν αρκετή, συνεπώς θα πρέπει να σκεφτούμε ότι πρέπει να καταφύγουμε στο προϋπολογισμό προκειμένου να επιβάλλουμε κυρώσεις.
Τέλος, πρέπει να σημειώσουμε ότι το ξέπλυμα του χρήματος υπεισέρχεται στην εκτίμηση του σεβασμού των ανθρωπίνων δικαιωμάτων επειδή συχνά οι παράνομες δραστηριότητες αφορούν την πώληση όπλων και ναρκωτικών, τη διακίνηση της γυναικείας και παιδικής πορνείας με σκοπό την παιδοφιλία.
Συνεπώς, στην εκτίμηση της αποδοχής ενός υποψήφιου κράτους για τη διεύρυνση πρέπει να ληφθεί σοβαρά υπόψη η παράνομη δραστηριότητα του ξεπλύματος χρημάτων!
Κύριε Πρόεδρε, καταρχάς, θα ήθελα να εκφράσω τις ευχαριστίες μου στον εισηγητή, τον κύριο Lehne, καθώς και στις τέσσερις επιτροπές, οι οποίες ασχολήθηκαν με το θέμα αυτό, για την παρούσα έκθεση και για την πολύτιμη υποστήριξή τους για την αντιμετώπιση αυτής της σημαντικής υπόθεσης.
Η καταπολέμηση της νομιμοποίησης του παράνομου χρήματος αποτελεί μια υψηλή πολιτική προτεραιότητα.
Η καταβολή εντατικότερων προσπαθειών για τον έλεγχο του εγκλήματος επαναλαμβάνεται συχνά στις συμπερασματικές δηλώσεις συναντήσεων υψηλού επιπέδου.
Τόσο στη Σύνοδο Κορυφής του Τάμπερε όσο και στη Σύνοδο Κορυφής της Feira, το Ευρωπαϊκό Συμβούλιο ζήτησε τόσο από το Ευρωπαϊκό Κοινοβούλιο όσο και από το Συμβούλιο των Υπουργών το συντομότερο δυνατό να δώσουν την έγκρισή τους στην παρούσα πρόταση, η οποία προβλέπει την ενημέρωση και τη διεύρυνση του πεδίου εφαρμογής της οδηγίας του 1991 για τη νομιμοποίηση του παράνομου χρήματος.
Το Κοινοβούλιο και ο εισηγητής ήταν διαθέσιμοι να αποδεχθούν την πρόταση κατά την πρώτη ανάγνωση.
Για το σκοπό αυτό, πραγματοποιήθηκε μια σειρά συνεδριάσεων μεταξύ του εισηγητή, του προέδρου της ομάδας εργασίας του Συμβουλίου και των υπηρεσιών της Επιτροπής.
Δυστυχώς, πρέπει να ομολογήσω ότι οι εργασίες στο Συμβούλιο δεν ολοκληρώθηκαν με την ίδια ταχύτητα όπως στο Κοινοβούλιο και οι συζητήσεις στο Συμβούλιο μπορούν να δημιουργήσουν ακόμη απαράδεκτη ασάφεια όσον αφορά μια σειρά σημείων της πρότασης.
Για το λόγο αυτό, το θέμα τίθεται ενώπιον αυτής της συνόδου Ολομέλειας, προκειμένου να εκδοθεί γνωμοδότηση κατά την πρώτη ανάγνωση σύμφωνα, με την κανονική διαδικασία.
Όλοι σχεδόν είναι σύμφωνοι ότι η οδηγία της 10ης Ιουνίου 1991 για την πρόληψη της χρησιμοποίησης του χρηματοοικονομικού συστήματος για τη νομιμοποίηση των παράνομων χρημάτων λειτούργησε ικανοποιητικά.
Αν και δεν είναι εύκολο να μετρηθεί ο προληπτικός αντίκτυπος, εντούτοις είναι αναμφισβήτητο ότι αυτή δυσκόλεψε κάπως τα χρήματα του εγκλήματος να βρίσκουν θέση στο χρηματοοικονομικό σύστημα στα κράτη μέλη της Ένωσης γενικά και στις τράπεζες ειδικότερα.
Επίσης, ήταν σαφές ότι η οδηγία του 1991 έπρεπε να ενημερωθεί.
Η απαγόρευση για τη νομιμοποίηση του παράνομου χρήματος στην οδηγία ισχύει μόνο για τα έσοδα από το εμπόριο ναρκωτικών, κάτι το οποίο δεν είναι πλέον σε συμφωνία με τις τρέχουσες διεθνείς πρακτικές.
Επιπλέον, το άρθρο 12 του κειμένου του 1991 προβλέπει πάντα τη δυνατότητα επέκτασης των υποχρεώσεων που ορίζονται στην οδηγία σε ευαίσθητα μη χρηματοοικονομικά επαγγέλματα και δραστηριότητες.
Για το θέμα αυτό συζητούμε σήμερα το απόγευμα.
Επιπλέον, η πείρα έδειξε ότι μια σειρά τεχνικών πτυχών πρέπει να προσαρμοστούν ή να διασαφηνιστούν.
Η εντατικοποίηση της πίεσης για την καταπολέμηση εκ μέρους της Ευρωπαϊκής Ένωσης της νομιμοποίησης παράνομου χρήματος περιλαμβάνεται και στο σχέδιο δράσης για την καταπολέμηση της οργανωμένης εγκληματικότητας, είχε επισημανθεί στη Σύνοδο Κορυφής του Αμστερνταμ το 1997, καθώς και στην έκθεση και το ψήφισμα που ενέκρινε το Κοινοβούλιο, το Μάρτιο του 1999.
Η δυσκολότερη και λεπτότερη πτυχή της πρότασης είναι αναμφίβολα η επέκταση των καθορισθεισών υποχρεώσεων στην οδηγία, όπως, μεταξύ άλλων, της υποχρέωσης για την καταγγελία υποψιών νομιμοποίησης παράνομου χρήματος, καθώς και η επέκταση της υποχρέωσης σε μη χρηματοοικονομικά επαγγέλματα και κυρίως τα νομικά επαγγέλματα.
Όσο λεπτό και εάν είναι αυτό, η Επιτροπή είναι της σταθερής άποψης ότι όταν αυτές οι επαγγελματικές ομάδες ενεργούν ως ενδιάμεσοι σε χρηματοοικονομικές ή επιχειρηματικές επιχειρήσεις, τότε πρέπει να υπόκεινται στις ίδιες υποχρεώσεις, όπως οι υπόλοιποι μεσολαβητές.
Η Επιτροπή ευχαριστεί τον εισηγητή και τις τέσσερις επιτροπές, που ασχολήθηκαν με την έκθεση, για τη βοήθειά τους στη συμπερίληψη των επαγγελμάτων αυτών στο πεδίο εφαρμογής της οδηγίας.
Τώρα, και με την άδειά σας, θα ήθελα να αναφερθώ στις επιμέρους τροπολογίες.
Η Επιτροπή αποδέχεται τις τροπολογίες 1, 5, 25, 30, 33 και 37 αυτούσιες.
Η Επιτροπή, κατά το μεγαλύτερο μέρος, συμφωνεί με τις βασικές ιδέες και το νόημα των περισσοτέρων από τις προταθείσες τροπολογίες, αλλά στο παρόν στάδιο δεν προτιμά να επιλέξει μια τεχνική λύση.
Επιδιώκει περισσότερο να επιτευχθεί συναίνεση μεταξύ των επιθυμιών του Κοινοβουλίου και των θελήσεων που εξέφρασαν τα κράτη μέλη στο Συμβούλιο.
Αυτό ισχύει για τις τροπολογίες 4 και 12.
Η Επιτροπή είναι σύμφωνη ότι υπάρχει ανάγκη ενός κατάλληλου ορισμού της έννοιας "οργανωμένη εγκληματικότητα" .
Αλλά προτιμά να λάβει ως αφετηρία τον ορισμό για την εγκληματική οργάνωση που περιλαμβάνεται στην κοινή δράση της 21ης Δεκεμβρίου του 1998.
Τώρα, όσον αφορά τις τροπολογίες 6, 15 και 26.
Η Επιτροπή εκτιμά το γεγονός ότι έχει την υποστήριξη του Κοινοβουλίου για τη συμπερίληψη ενός μεγάλου φάσματος επαγγελματικών ομάδων στο πεδίο εφαρμογής της οδηγίας.
Όσον αφορά τους φορολογικούς συμβούλους και τους λογιστές, η Επιτροπή σε αυτό το στάδιο δεν έχει ακόμη λάβει οριστική θέση όσον αφορά το αίτημα αυτές οι επαγγελματικές ομάδες να αντιμετωπίζονται όπως οι δικηγόροι και, κατά συνέπεια, όσον αφορά τη συμπερίληψη ενός περιορισμένου φάσματος δραστηριοτήτων στο πεδίο εφαρμογής της οδηγίας, γεγονός που σημαίνει ότι η οδηγία θα μπορεί να εφαρμόζεται σε μεγαλύτερο μέρος όσον αφορά αυτά τα επαγγέλματα.
Τώρα θα αναφερθώ στις τροπολογίες 17, 18 και 19.
Η πρόταση της Επιτροπής προκάλεσε μια ενδιαφέρουσα συζήτηση για το θέμα κατά πόσο πρέπει να συμπεριληφθούν ορισμένες ομάδες εμπόρων αντικειμένων υψηλής αξίας, όπως κοσμηματοπώλες και έμποροι έργων τέχνης, κλπ., στην καταπολέμηση της νομιμοποίησης του παράνομου χρήματος.
Αλλά το πρόβλημα, εν προκειμένω, είναι ότι αυτού του είδους οι έμποροι, κατά μεγάλο μέρος, δεν υπόκεινται σε νομοθεσία και, επομένως, είναι πολύ δύσκολο αν όχι αδύνατο να διαπιστωθεί κατά πόσο αυτοί δεν εκπληρώνουν τις υποχρεώσεις τους.
Η Επιτροπή θα μελετήσει τη δυνατότητα αυτού τους είδους οι έμποροι να συμπεριληφθούν στο πεδίο εφαρμογής της οδηγίας με άλλους τρόπους.
Αλλά θέλει να αποφευχθεί το ενδεχόμενο αυτή η πτυχή της συζήτησης να καθυστερήσει σοβαρά την έγκριση της πρότασης.
Οι τροπολογίες 21 και 22.
Η Επιτροπή αναγνωρίζει ότι είναι δυνατό να νομιμοποιηθούν οι διαφοροποιημένες απαιτήσεις αναγνώρισης σε ορισμένες περιπτώσεις.
Θα συνεχίσει τις εργασίες της όσον αφορά αυτή την πτυχή της πρότασης.
Όσον αφορά τις τροπολογίες 9, 10, 13 και 14.
Αυτές οι τέσσερις τροπολογίες αναφέρονται σε ορισμούς και η Επιτροπή τις αποδέχεται, παραπέμποντας στο θέμα του ηλεκτρονικού χρήματος.
Επ' αυτού, υπάρχει, επίσης, μια παρατήρηση.
Αυτή είναι η τροπολογία 9.
Η Επιτροπή είναι διατεθειμένη να εξετάσει κατά πόσο οι ΟΣΕΚΑ (οργανισμοί συλλογικών επενδύσεων σε κινητές αξίες) και οι εταιρείες διαχείρισης πρέπει να υπόκεινται στο πεδίο εφαρμογής της οδηγίας.
Η τροπολογία 10 αναφέρεται σε αυτό επίσης.
Η Επιτροπή είναι ευνοϊκά διακείμενη έναντι των τροπολογιών που σχετίζονται με την απάτη στην Κοινότητα, όπως η τροπολογία 13, και με την έννοια των αρμόδιων αρχών, όπως η τροπολογία 14.
Όσον αφορά την τροπολογία 11, η Επιτροπή αποδέχεται να διερευνήσει μαζί με τα κράτη μέλη τον πιθανό ρόλο που πρέπει να ανατεθεί στους επόπτες της αγοράς.
Η τροπολογία 23.
Όσον αφορά τον εντοπισμό των πελατών, η Επιτροπή θα μπορούσε να συμφωνήσει με την αφαίρεση του παραρτήματος.
Εξετάζει πάντοτε για να συμπεριλάβει το καλύτερο κείμενο στο μηχανισμό που προβλέπει η πρόταση.
Όσον αφορά την τροπολογία 24, η Επιτροπή είναι διατεθειμένη να διαβουλευθεί με τα κράτη μέλη για την ενδεχόμενη προσαρμογή των ποσών, τα οποία σχετίζονται με ασφαλιστικές συμβάσεις.
Οι τροπολογίες 31, 32, 41 και 43.
Η Επιτροπή είναι σύμφωνη με την ενίσχυση του ρόλου της OLAF στο πλαίσιο της πρότασης.
Όσον αφορά την τροπολογία 34, η Επιτροπή είναι σύμφωνη ότι η έννοια "ελεύθεροι επαγγελματίες" στο πλαίσιο των νομικών επαγγελμάτων πρέπει να οριστεί από κάθε κράτος μέλος.
Τίποτα στην πρόταση δεν απαγορεύει στα κράτη μέλη να προχωρήσουν περισσότερο από ό,τι απαιτείται στην οδηγία.
Όσον αφορά την τροπολογία 38.
Η Επιτροπή είναι ανοικτή για την περαιτέρω κάλυψη του τομέα των τυχερών παιχνιδιών, εφόσον στην πράξη είναι δυνατόν να υπάγονται στις ίδιες διατάξεις ελέγχου.
Τώρα θα αναφερθώ στις τροπολογίες, οι οποίες δεν γίνονται αποδεκτές από την Επιτροπή.
Αρχίζω με τις τροπολογίες 2 και 3.
Αυτές οι τροπολογίες φαίνεται να αρνούνται στην OLAF οποιαδήποτε αρμοδιότητα στο πλαίσιο της εν λόγω οδηγίας.
Όσον αφορά τις τροπολογίες 7, 8 16 και 45, η Επιτροπή είναι της άποψης ότι με αυτές τις τροπολογίες η εφαρμογή της οδηγίας στα νομικά επαγγέλματα περιορίζεται σε υπερβολικό βαθμό.
Όσον αφορά την τροπολογία 20, στην πρόταση δεν είναι δυνατό να αντιμετωπίζονται οι υπάλληλοι των τελωνείων και της εφορίας με τον ίδιο τρόπο, όπως τα χρηματοοικονομικά ιδρύματα ή οι ομάδες επαγγελμάτων που υπόκεινται στην οδηγία.
Αυτή η πτυχή πρέπει να αφεθεί στα κράτη μέλη.
Όσον αφορά τις τροπολογίες 27, 28 και 29.
Αυτές οι τροπολογίες θέτουν υπό αμφισβήτηση ορισμένες πτυχές της οδηγίας του 1991, οι οποίες σύμφωνα με την Επιτροπή δεν απαιτούν τροποποίηση.
Όσον αφορά την τροπολογία 35.
Η προσφυγή στο δικηγορικό σύλλογο ή σε ανάλογο φορέα αυτορρύθμισης αποτελεί δυνατότητα επιλογής των κρατών μελών, ενώ και οι σχέσεις μεταξύ των κρατών μελών και του δικηγορικού συλλόγου ή άλλου είδους οργάνου αποτελούν εσωτερική αρμοδιότητα.
Όσον αφορά την τροπολογία 36.
Η Επιτροπή είναι της άποψης ότι κάθε κράτος μέλος πρέπει να αποφασίσει κατά πόσο είναι δυνατό να δοθεί ένας ρόλος στα υποθηκοφυλάκεια, στο πλαίσιο της καταπολέμησης της νομιμοποίησης του παράνομου χρήματος.
Όσον αφορά την τροπολογία 39.
Οι υποχρεώσεις στο πλαίσιο της οδηγίας δεν είναι δυνατό να επεκταθούν εκτός της επικράτειας της Ευρωπαϊκής Ένωσης.
Το θέμα για τα κέντρα off-shore, επί του παρόντος, μελετάται από τη Financial Action Task Force.
Όσον αφορά την τροπολογία 40.
Η Επιτροπή δεν μπορεί να αποδεχθεί αυτή τη διαγραφή, επειδή βάσει αυτής αποδίδεται στους δικηγορικούς συλλόγους μια υποχρέωση συνεργασίας, ενώ αυτή η υποχρέωση μπορεί να εκπληρωθεί μόνο από τις κανονικές αρχές καταπολέμησης της νομιμοποίησης του παράνομου χρήματος.
Τέλος, η τροπολογία 42.
Η Επιτροπή πιστεύει ότι δεν είναι σκόπιμο σε αυτή την πρόταση να τεθεί ένας περιορισμός στη χρήση ρευστού χρήματος.
Αυτή ήταν η απάντησή μου στη συνεδρίασή σας, κύριε Πρόεδρε.
Λυπούμαι που μίλησα περισσότερο από ό,τι αρχικά είχε προβλεφθεί, αλλά επιθυμούσα να αναφερθώ σε όλες τις τροπολογίες, δεδομένου του σημαντικού αντικειμένου και του γεγονότος ότι όλες οι τροπολογίες άξιζαν να γίνει μια σύντομη αναφορά σε αυτές.
Η συζήτηση έληξε.
Η ψηφοφορία θα διεξαχθεί την Τετάρτη, στις 11.30.
Αρχές "ασφαλούς λιμένα
Η ημερήσια διάταξη προβλέπει τη συζήτηση της έκθεσης (A5-0177/2000) της κ. Paciotti, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με το σχέδιο απόφασης της Επιτροπής που αφορά την επάρκεια των αμερικανικών αρχών "ασφαλούς λιμένα".
Κύριε Πρόεδρε, στην Ευρωπαϊκή Ένωση το δικαίωμα στην προστασία των ατομικών δεδομένων είναι ένα θεμελιώδες δικαίωμα, αλλά προστατεύεται επίσης και το δικαίωμα της αγοράς στην ελεύθερη κυκλοφορία των δεδομένων.
Για να εξασφαλίσει μια ισορροπία μεταξύ αυτών των δύο αναγκών, η οδηγία 46 του 1995 προβλέπει μια σειρά κανονισμών που τα κράτη μέλη πρέπει να μεταφέρουν στο εθνικό τους δίκαιο - και, πράγματι, το έχουν πράξει με νόμους τους - και προβλέπει τη θέσπιση μιας ανεξάρτητης αρχής η οποία θα εγγυάται το σεβασμό εκείνων των κανόνων σύμφωνα με την αρχή της αυτοδιάθεσης της πληροφορίας: το υποκείμενο το οποίο αφορούν τα δεδομένα πρέπει δηλαδή να μπορεί να επιλέγει εάν θα επιτρέψει ή όχι την επεξεργασία των δεδομένων, σε ποιον θα το επιτρέψει, για ποιο σκοπό.
Συνεπώς, προβλέπεται για τον ενδιαφερόμενο πέρα από τη προσφυγή στην αρχή προστασίας και το δικαίωμα μιας δικαστικής προσφυγής στην περίπτωση παραβίασης των δικαιωμάτων που του εγγυάται ο νόμος.
Για τη μεταβίβαση των δεδομένων προς τρίτες χώρες, πρέπει να διαπιστωθεί το εάν αυτές οι χώρες εγγυούνται έναν ικανοποιητικό βαθμό προστασίας.
Όταν δεν εξασφαλίζεται αυτή η προστασία, είναι εξίσου εφικτή αυτή η μεταβίβαση χάρις σε κατάλληλες συμβατικές ρήτρες: πράγματι μελετούνται, και από το Συμβούλιο της Ευρώπης, τυποποιημένες συμβατικές ρήτρες για να διευκολυνθούν οι συμφωνίες με χώρες που δεν εγγυούνται νομική προστασία.
Η επάρκεια της προστασίας στην τρίτη χώρα πιστοποιείται από την Ευρωπαϊκή Επιτροπή που υποχρεώνει τα κράτη μέλη να συμμορφωθούν.
Τώρα, δεν δημιουργούνται προβλήματα όταν η τρίτη χώρα εγγυάται την προστασία των δεδομένων με τους νόμους της.
Αυτή είναι η περίπτωση, αυτές τις ημέρες, της Ελβετίας και της Ουγγαρίας για τις οποίες το Ευρωπαϊκό Κοινοβούλιο δεν χρειάζεται να παρέμβει από τη στιγμή που δεν έχει να προτείνει καμιά παρατήρηση.
Διαφορετική είναι η περίπτωση των Ηνωμένων Πολιτειών της Αμερικής, όπου δεν υπάρχει μια γενική νομοθεσία προστασίας των δεδομένων στον ιδιωτικό τομέα.
Λοιπόν, στην διάρκεια επισταμένων διαπραγματεύσεων μεταξύ της Επιτροπής και του Αμερικάνικου Υπουργείου Εμπορίου έγινε μια προσπάθεια να βρεθεί μια λύση που θα επέτρεπε τη μεταβίβαση των δεδομένων σε εκείνες τις ιδιωτικές εταιρείες που θα αποδεχόντουσαν με τη θέλησή τους ένα σύστημα αυτορρύθμισης το οποίο λέγεται "ασφαλής λιμένας" .
Πρόσφατα, στις 6 Ιουνίου, η Ευρωπαϊκή Επιτροπή μάς μεταβίβασε τα πρακτικά σχετικά με τις συμφωνίες που επιτεύχθηκαν, οι οποίες σύμφωνα με την Επιτροπή αποτελούν μια επαρκή προστασία.
Η επιτροπή, που αποτελείται από αντιπροσώπους των κρατών μελών, γνωμοδότησε θετικά, αλλά η επιτροπή που αποτελείται από τις αρχές προστασίας των κρατών μελών, αντιθέτως, διατύπωσε κριτικές παρατηρήσεις.
Ορισμένες από τις ανησυχίες που διατύπωσε η επιτροπή των αρχών προστασίας μπορεί να θεωρηθούν ξεπερασμένες από μετέπειτα διευκρινίσεις που παρείχε η Επιτροπή, παραδείγματος χάριν, στο πεδίο της εφαρμογής του συστήματος.
Παραμένουν, εν τούτοις, ανοικτά προβλήματα, ιδιαιτέρως ένα θεμελιώδες ζήτημα, εκείνο της επιβολής, δηλαδή της εγγύησης του σεβασμού των υποχρεώσεων που θα αναλάβουν οι επιχειρήσεις που θα προσχωρήσουν στον "ασφαλή λιμένα" .
Πράγματι, επειδή δεν υπάρχει ένας νόμος, ούτε ένα συμβόλαιο, δεν υπάρχουν δικαιώματα των ατόμων που μπορεί να τα υπερασπιστούν ενώπιον ενός δικαστηρίου.
Στο σύστημα "ασφαλής λιμένας" υπάρχουν μορφές ελέγχου με τη δυνατότητα να επιβληθούν κυρώσεις, αλλά μόνο στις περιπτώσεις αθέμιτων ή απατηλών πρακτικών που η Ομοσπονδιακή Επιτροπή Εμπορίου μπορεί να εξετάσει κατά την κρίση της, υπάρχει, επίσης, η δυνατότητα να παρουσιασθεί μια προσφυγή σε ιδιωτικούς οργανισμούς επίλυσης διαφορών, οι οποίοι θα επιλεγούν από την επιχείρηση που είναι υπεύθυνη για την επεξεργασία των δεδομένων, αλλά δεν υπάρχει το δικαίωμα προσφυγής για το άτομο που θεωρεί ότι παραβιάσθηκαν τα δικαιώματά του.
Θα μπορέσουμε να θεωρήσουμε ότι το σύστημα "ασφαλής λιμένας" εγγυάται ένα ικανοποιητικό βαθμό προστασίας, σύμφωνα με το άρθρο 25 της οδηγίας, μόνον αν εξασφαλισθεί μια δυνατότητα πραγματικής προστασίας του ευρωπαίου πολίτη που θα δει τα δικαιώματά του να παραβιάζονται, εάν υπήρχε, δηλαδή, η δυνατότητα να επιτευχθεί η διαγραφή των παράνομα επεξεργασμένων δεδομένων, η αποζημίωση για τις ζημίες που υπέστη μέσω της προσφυγής σε ένα δικαστήριο ή σε μια διαιτησία ή σε οποιαδήποτε άλλον ανεξάρτητο τρίτο που θα έχει την αρμοδιότητα να διασφαλίσει την επανόρθωση της ενδεχόμενης αδικίας που υπέστη ο πολίτης.
Με το ψήφισμα θα ζητείται να επιτρέπεται η μεταβίβαση των δεδομένων μόνο όταν το σύστημα θα είναι πραγματικά λειτουργικό και να επιβλέπεται η εφαρμογή του με τον κατάλληλο έλεγχο.
Με αυτό δεν θέλουμε να απαιτήσουμε να αλλάξουν οι Ηνωμένες Πολιτείες το σύστημά τους, αν και σε εκείνη τη χώρα υπάρχουν πολλές φωνές με κύρος που ζητούν την υιοθέτηση μια κατάλληλης νομοθεσίας για αυτό το θέμα, θέλουμε απλώς να προστατεύονται κατάλληλα οι ευρωπαίοι πολίτες, όπως απαιτούν οι ενώσεις των ευρωπαίων καταναλωτών και όπως θα ήθελαν και για τον εαυτό τους οι αμερικάνοι καταναλωτές.
Αυτό είναι το νόημα του ψηφίσματος σας τέθηκε υπό εξέταση και σας ζητώ να το εγκρίνετε ώστε να μην εισαχθεί σε αυτό το ευαίσθητο ζήτημα ένα διεθνές πρότυπο που θα παρέχει λιγότερες εγγυήσεις, που άλλα κράτη θα μπορούσαν να ζητήσουν να εφαρμοσθεί, αλλά προπαντός ώστε να αποδείξει το Ευρωπαϊκό Κοινοβούλιο ότι είναι προσεκτικός υπερασπιστής των δικαιωμάτων των πολιτών, δικαιωμάτων που τους αναγνωρίζονται από την κοινοτική νομοθεσία.
Κύριε Πρόεδρε, κύριε Επίτροπε, με όλο τον σεβασμό που έχω για την κυρία Paciotti θα πρέπει να αρχίσω να την φέρνω αντιμέτωπη με την ασάφειά της.
Για να δούμε, σαφώς αυτό που προτείνετε δεν είναι ένα "yes, but"; (ναι, αλλά), όπως υποστηρίζετε, αλλά ένα "no and less"; (όχι και λιγότερο), αυτό να το γνωρίζει το Κοινοβούλιο.
"No and less";, όπως πολύ καλά είπατε, αν το σύστημα δεν είναι λειτουργικό πριν επιβεβαιωθεί η κρίση της επάρκειας, αν δεν διεξαχθούν αυτές οι τροποποιήσεις σχετικά με την αποζημίωση ηθικής βλάβης ή ζημιάς περιουσίας, αν δεν θεσπιστεί ένα δικαίωμα διαγραφής των δεδομένων και αν δεν θεσπιστεί ένα προσωπικό δικαίωμα δικαστικής προσφυγής.
Λοιπόν, σχετικά με αυτό εγώ υπερασπίζομαι και ελπίζω πως το Σώμα στην πλειοψηφία του θα το ψηφίσει μέσω των τροπολογιών που έχει προτείνει η πολιτική μου ομάδα και κάποια άλλη ομάδα, ένα "ναι"; υπό αυστηρή επιτήρηση, λόγω ρεαλισμού, σεβασμού προς το δίκαιο, προς τη διοργανική ισορροπία, αλλά, κύριε Πρόεδρε, κυρίως λόγω σεβασμού προς τους πολίτες και προς όφελος των τελευταίων.
Κατηγορώ όσους τηρούν την αντίθετη στάση για έλλειψη ρεαλισμού.
Έλλειψη ρεαλισμού ενώπιον μιας ικανοποιητικής διαπραγμάτευσης, αν λάβουμε υπόψη το πλαίσιο, τον αντίπαλο ή την αντίθετη πλευρά και το νομικό πλαίσιο, σχετικά με το οποίο θα επανέλθω.
Μιλώ για ένα σοβαρό διοργανικό πρόβλημα δεδομένου ότι εδώ το Κοινοβούλιο δεν ασκεί συναπόφαση, δεν υποβάλει τροπολογίες, δεν έχουμε αυτή τη δυνατότητα.
Αυτό που έχουμε είναι η εξουσία που έχουμε δώσει στην Επιτροπή και σε κάποια κράτη μέλη που ομόφωνα υποστήριξαν αυτήν τη στάση.
Που αποσκοπούμε;
Να σώσουμε την ευθύνη μας όπως λέγεται στην πολύ ασαφή τροπολογία αριθ.
6.
Γιατί, κυρία Paciotti, πρόκειται για τη δική μας οδηγία, εμείς την ψηφίσαμε, εμείς θεσπίσαμε όχι κάποιο κριτήριο αντιστοιχίας, αλλά ένα κριτήριο επάρκειας, και ότι η Επιτροπή ήταν υπεύθυνη για την αξιολόγηση αυτού του κριτηρίου επάρκειας και θεσπίστηκε μια επιτροπή των κρατών μελών που ομόφωνα υιοθέτησε αυτήν τη στάση.
Κυρία Paciotti, αν θέλουμε να αλλάξουμε κάτι, ας αλλάξουμε την οδηγία, αλλά ας μην προσπαθούμε να φτάσουμε σε μια κατάσταση που δεν θα ωφελήσει τους πολίτες μέσω μιας διόδου που είναι άκρως αντίθετη προς το δίκαιο, γιατί αν αυτές ήταν οι μοναδικές κριτικές που γίνονται, εγώ θα σας υποστήριζα, θα υποστήριζα αυτήν την κατεύθυνση μεταρρύθμισης της οδηγίας.
Θα την υποστήριζα.
Αλλά δεν είναι προς όφελος των πολιτών.
Εσείς λετε πως αυτήν τη στιγμή τα δεδομένα μπορούν να αποσταλούν μέσω σύμβασης.
Αυτό δεν είναι ρεαλιστικό, κυρία Paciotti, δεν είναι ρεαλιστικό και το ξέρετε.
Αυτήν τη στιγμή τα δεδομένα κυκλοφορούν χωρίς καμία εγγύηση.
Και τώρα ας μιλήσουμε για το σύστημα ασφαλούς λιμένα.
Το να λέμε ότι το σύστημα ασφαλούς λιμένα πρέπει να είναι λειτουργικό πριν να γνωμοδοτήσουμε ως προς την επάρκεια θα σήμαινε την καταστροφή του.
Γιατί καμία επιχείρηση δεν θα ασχοληθεί με αυτές τις επενδύσεις και αλλαγές που αυτό συνεπάγεται, εκτός αν γνωρίζει ότι θα εξασφαλίσει πρόσβαση στην ελεύθερη κυκλοφορία των δεδομένων.
Και πρέπει να σας πω πως στις Ηνωμένες Πολιτείες υπάρχει εμπειρία τουλάχιστον 25 χρόνων σε αυτού του είδους τα συστήματα η οποία δείχνει ότι μπορεί να λειτουργήσει και θα λειτουργήσει.
Θα λειτουργήσει.
Όσον αφορά τις προσφυγές και τις ζημίες.
Εσείς που είστε μια θαυμάσια νομικός γνωρίζετε πως δεν μπορούμε να αναλύουμε έναν θεσμό ξεχωριστά από το πλαίσιό του.
Αναλύστε το λοιπόν εντός του νομικού και δικαστικού συστήματος των Ηνωμένων Πολιτειών και η ανάλυση που θα πάρετε θα είναι τελείως διαφορετική από αυτήν που κάνατε.
Γιατί για ένα μεγάλο μέρος, και δεν λεω για όλα, απλά για να μεγάλο μέρος των δικαιωμάτων αυτών υπάρχει δικαστική προσφυγή, σε τελική φάση, αφού περάσουν από την καταγγελία προς τον αρμόδιο κυβερνητικό φορέα.
Και ούτε αυτό σας απαγορεύει να απευθυνθείτε στη δικαιοσύνη.
Αυτό όσον αφορά τις οικονομικές ζημίες, γιατί η αμερικανική νομοθεσία δεν υπολογίζει τις ηθικές βλάβες και δεν μπορούμε να απαιτήσουμε να αλλάξουν τη νομοθεσία τους.
Τέλος, η διαγραφή.
Αυτό είναι αντίθετο στις αρχές που θέσπισε ο ΟΟΣΑ το 1980.
Κύριε Πρόεδρε, τελειώνω.
Ελπίζω ότι αύριο το Σώμα θα υποστηρίξει αυτήν τη θέση η οποία, όπως προείπα, είναι σαφώς αυτή που είναι προς συμφέρον των ευρωπαίων πολιτών.
Κύριε Πρόεδρε, θα ήθελα να συγχαρώ την Επιτροπή που επέμεινε στις διαπραγματεύσεις με τις ΗΠΑ τα τελευταία δύο χρόνια.
Η πραγματικότητα είναι ότι διάφορα δεδομένα πηγαινοέρχονται πάνω από τον Ατλαντικό χωρίς εμείς και οι πολίτες μας να έχουμε καμία προστασία προς το παρόν.
Οπότε η ερώτηση για εμάς πρέπει να είναι: τους δίνουμε την προστασία που μας προσφέρεται ή λέμε ότι δεν αρκεί;
Εάν πούμε κάτι τέτοιο τι θα γίνει;
Πολύ σωστά έχουν εκφραστεί ανησυχίες για τη δυνατότητα των πολιτών να ζητήσουν επανόρθωση και αποζημίωση.
Ωστόσο αυτό εγείρει τη θεμελιώδη συζήτηση για τη σύγκρουση ανάμεσα στις νομικές κουλτούρες που ήταν τόσο κομβική κατά τη διάρκεια των εν λόγω διαπραγματεύσεων.
Προφανώς, ως εκλεγμένο Κοινοβούλιο έχουμε καθήκον να προστατέψουμε τους πολίτες μας, αλλά φοβάμαι ότι η προϋπόθεση στην παράγραφο 7 της έκθεσης της κυρίας Paciotti θέτει σε κίνδυνο ολόκληρη τη συμφωνία, διότι τι πιο θεμελιώδες στην προκείμενη συζήτηση για την επάρκεια ή την αναλογία;
Μιλάμε για παγκόσμιο πλαίσιο εδώ και το ηλεκτρονικό εμπόριο θα συνεχίσει να μας φέρνει αντιμέτωπους με συγκρούσεις των νομικών συστημάτων μας και των μεθόδων μας.
Ωστόσο δεν μπορούμε να επιχειρήσουμε να αλλάξουμε τον τρόπο που έχουν οι Αμερικανοί να βλέπουν τη δική τους εθνική νομοθεσία και το νομικό σύστημα.
Εκείνοι έχουν τον δικό τους τρόπο κι εμείς τον δικό μας.
Θα φτάσουν στα δικά τους συμπεράσματα για το πώς θα αλλάξουν το σύστημά τους.
Ναι, το σκέφτονται.
Ναι, έχουν πολλές ετήσιες εκθέσεις για την προστασία των προσωπικών δεδομένων.
Μακάρι να τις είχαμε και στην Ευρωπαϊκή Ένωση.
Καλώ ένθερμα τους συναδέλφους κατά την ψηφοφορία αύριο να παράσχουν προστασία στους πολίτες μας τώρα.
Η προϋπόθεση δεν σημαίνει προστασία τώρα.
Αλλά εάν εκφράσουμε τις πολύ ισχυρές επιφυλάξεις μας και ζητήσουμε ξεκάθαρη επαναξιολόγηση, θα δοθεί προστασία στους πολίτες μας τώρα και θα σημειωθεί πρόοδος σε αυτόν τον τόσο δύσκολο τομέα.
Κύριε Πρόεδρε, αγαπητοί συνάδελφοι, η κ. Paciotti παρήγαγε μια άριστη εργασία, πολύ συνεπή, ακριβή στις απόψεις της και ισορροπημένη στα συμπεράσματά της.
Λαμβάνει υπόψη της τόσο την αναγκαία προστασία των ατόμων ενάντια σε οποιαδήποτε κατάχρηση ως προς τη χρήση πληροφοριών που τους αφορούν, όσο και την ανάγκη άμεσης σύναψης μιας συμφωνίας με τις Ηνωμένες Πολιτείες προκειμένου να μην εμποδιστεί η ανάπτυξη του εμπορίου.
Την εποχή που η ανάπτυξη μιας κοινωνίας της πληροφορίας χάρη στις νέες τεχνολογίες παρουσιάζεται ως βεβαιότητα, κατά τη γνώμη μας είναι κεφαλαιώδους σημασίας να θεσπίσουμε από τώρα τα όργανα που απαιτούνται για την προστασία του καταναλωτή και τον πολίτη από τις εγγενείς παραβιάσεις στις τεχνικές του μάρκετινγκ και στις καινοτόμες τεχνικές, οι οποίες διψούν για ακριβείς πληροφορίες.
Η εισηγήτριά μας τόνισε, στο πλαίσιο μιας συμφωνίας με τις Ηνωμένες Πολιτείες, πόσο αυτή η χώρα στερείται οποιουδήποτε νομικά περιοριστικού κανόνα όσον αφορά την προστασία των δεδομένων προσωπικού χαρακτήρα.
Οι αμερικανικές επιχειρήσεις επομένως μπορούν να χρησιμοποιούν όσα δεδομένα επιθυμούν χωρίς η Ομοσπονδιακή Πολιτεία να μπορεί να καταδικάσει αυτή την πρακτική.
Κατά τη γνώμη μας είναι ιδιαίτερα επικίνδυνο το γεγονός ότι η Επιτροπή είναι έτοιμη να επικυρώσει μια συμφωνία η οποία παρέχει ελάχιστες εγγυήσεις για τον πολίτη.
Ο ασφαλής λιμένας που μας προτείνουν οι αμερικανικές αρχές δεν παρέχει καμία προστασία.
Στην πραγματικότητα, πρόκειται για έναν εθελοντικό κανόνα που θα εφαρμόσουν από μόνες τους οι αμερικανικές επιχειρήσεις και μάλιστα μόνο έναντι των Ευρωπαίων.
Επιπλέον, αυτό το κείμενο δεν δίνει στους πολίτες τη δυνατότητα να παρίστανται ενώπιον των δικαστηρίων σε περίπτωση καταπάτησης των δικαιωμάτων τους.
Τη στιγμή που, μετά από χρόνια συζητήσεων, το Συμβούλιο δείχνει έτοιμο να εφαρμόσει μια πραγματική ευρωπαϊκή αρχή ελέγχου της χρήσης των δεδομένων προσωπικού χαρακτήρα, θα ήταν πράγματι θλιβερό να χαλαρώσουμε την πίεση ως προς τις απαιτήσεις μας επί του θέματος έναντι των τρίτων χωρών γενικά και των Ηνωμένων Πολιτειών ειδικότερα.
Πρόκειται για έναν όρο εκ των ων ουκ άνευ για μια ουσιαστική προστασία των ατομικών ελευθεριών των πολιτών.
Τελειώνοντας, θα υπενθυμίσω στην Επιτροπή ότι η προστασία δεδομένων προσωπικού χαρακτήρα αποτελεί αναπόσπαστο μέρος...
(Ο Πρόεδρος αφαιρεί τον λόγο από την ομιλήτρια)
Κύριε Πρόεδρε, συμμεριζόμαστε απολύτως την έκθεση της αξιότιμης κύριας Paciotti και υποστηρίζουμε τα συμπεράσματά της.
Με τη συμφωνία "ασφαλής λιμένας" θα έχουμε μια μεταβίβαση δεδομένων σε αμερικάνικες επιχειρήσεις, εταιρίες και ομίλους επιχειρήσεων χωρίς απολύτως καμία δυνατότητα προσφυγής σε μια ανεξάρτητη αρχή στην περίπτωση μη αρμόζουσας ή παράνομης χρήσης τους, εκμηδενίζοντας έτσι ακόμα και εκείνες τις ελάχιστες εγγυήσεις τις οποίες απολαμβάνουμε στην Ένωση.
Κατά τη διάρκεια της ακρόασης της Επιτροπής Ελευθεριών και Δικαιωμάτων των Πολιτών, δεχθήκαμε τις ανησυχίες εκπροσώπων των αμερικάνων καταναλωτών σχετικά με την ακαταλληλότητα του συστήματος προστασίας στη χώρα τους και, τέλος, συνειδητοποιήσαμε την αναγκαιότητα, που εξέφρασε ο Πρόεδρος Κλίντον, να εισαγάγουν οι Ηνωμένες Πολιτείες μια οργανική νομοθεσία για τη προστασία των προσωπικών δεδομένων.
Εγκρίνοντας αυτή την έκθεση όχι μόνο εκφράζουμε την πολιτική θέληση να φτάσουμε σε μια συμφωνία που θα περιλαμβάνει ρήτρες προστασίας που θα σέβονται την ευρωπαϊκή νομοθεσία, αλλά ενθαρρύνουμε και ένα μεγάλο τμήμα της κοινής γνώμης στις Ηνωμένες Πολιτείες και της Γερουσίας της να δημιουργήσει ένα σύστημα νόμων για την προστασία των προσωπικών δεδομένων.
Ελλείψει ενός τέτοιου συστήματος και χωρίς τις τροποποιήσεις που ζητά η έκθεση Paciotti, θα ήταν καλύτερο να ονομάσουμε τη συμφωνία με τις Ηνωμένες πολιτείες "επικίνδυνος λιμένας" .
Κύριε Πρόεδρε, θα ήθελα να συγχαρώ την κυρία Paciotti για το έργο που επιτέλεσε με αυτή την έκθεση και να ευχαριστήσω τον Επίτροπο κύριο Bolkestein που έστελνε τακτικά τους αξιωματούχους του για να επικουρήσουν το έργο της επιτροπής της οποίας έχω την τιμή να προεδρεύω κατά την επεξεργασία αυτής της έκθεσης.
Η προστασία δεδομένων, που είναι ουσιώδους σημασίας για το απόρρητο της ιδιωτικής ζωής, εγείρει τεράστιες προκλήσεις στην εποχή της ηλεκτρονική επικοινωνίας.
Αν θέλουμε να είμαστε ειλικρινείς, θα πρέπει να παραδεχτούμε ότι καμία κυβέρνηση δεν έχει ακόμη βρει τρόπο να προσφέρει επαρκή προστασία στους πολίτες της.
Στην Ευρωπαϊκή Ένωση η οδός της θέσπισης ρυθμίσεων μέσω νομοθεσίας αποδείχθηκε κάθε άλλο παρά τέλεια.
Στις ΗΠΑ, η οδός της αυτορρύθμισης έχει και αυτή προκαλέσει σοβαρά προβλήματα, όπως έδειξε τον περασμένο μήνα η έκθεση της Επιτροπής Ομοσπονδιακού Εμπορίου προς το Κογκρέσο.
Οι Φιλελεύθεροι Δημοκράτες έχουν υιοθετήσει την άποψη ότι οι προτάσεις σε αυτό το προσχέδιο συμφωνίας εγείρουν πολλές ερωτήσεις, εκτός από αυτήν σχετικά με την ισορροπία, και εφόσον αυτή είναι η συμφωνία που μας προσφέρεται, είναι καλύτερο να έχουμε ρυθμίσεις που θα επιτρέπουν την ανάπτυξη αυτού του πολύτιμου εμπορίου αντί να επιτρέπουμε να κυριαρχεί η αναρχία.
Έχουν διεξαχθεί συζητήσεις επί συζητήσεων στην Ομάδα μου για τις επιπτώσεις και τη νομική ισχύ αυτής της έκθεσης.
Είμαι της άποψης ότι η έκθεση λέει ναι, αλλά - και πολύ σωστά - απαιτεί από τις εταιρίες που συμμετέχουν στον ασφαλή λιμένα να συμφωνούν να πληρώνουν αποζημίωση σε περίπτωση που κάποιο άτομο υποστεί ζημία από την κατάχρηση των δεδομένων που η εταιρία έχει για αυτό.
Κατά την άποψή μου, κάτι τέτοιο είναι απαραίτητο για την εμπιστοσύνη των καταναλωτών, πράγμα έτσι κι αλλιώς ευμετάβλητο, ωστόσο άλλοι, μάλλον η πλειοψηφία της Ομάδας μου, θα υποστηρίξουν τις τροπολογίες υπ' αριθμόν 1 και 2, οι οποίες πιστεύουν πως ξεκαθαρίζουν κάθε νομική αβεβαιότητα.
Προφανώς δεν μπορούμε να ξέρουμε πώς θα αντιδράσουν οι Ηνωμένες Πολιτείες στις ανησυχίες μας.
Με καθοδηγεί το σεβαστό οικονομικό συμφέρον των ΗΠΑ να αποκτήσουν αυτή τη συμφωνία, αλλά αναγνωρίζω ότι άλλοι καθοδηγούνται από μια βαθιά ανησυχία για την τρέχουσα έλλειψη προστασίας και μια διακαή επιθυμία να δουν έστω και την περιορισμένη προστασία που προσφέρει η περί ης ο λόγος συμφωνία.
Όπως και να έχει, παραμένει ελπίδα μας οι νομοθετικές εξελίξεις στην άλλη πλευρά του Ατλαντικού να καταστήσουν τον ασφαλή λιμένα ξεπερασμένο και χαιρετίζουμε την Επιτροπή για το έργο που έχει επιτελέσει για να πετύχει αυτό που αναμφισβήτητα πιστεύει πως είναι το καλύτερο εφικτό αποτέλεσμα.
Σας ευχαριστώ, κύριε Πρόεδρε, που μου δίνετε το λόγο για αυτό το σημαντικό θέμα.
Λαμβανομένου υπόψη του χρόνου που είναι διαθέσιμος και της πολλής εργασίας, η οποία πρέπει να πραγματοποιηθεί αυτό το απόγευμα, θα περιοριστώ μόνο σε ορισμένα σημαντικά σημεία.
Βάσει αυτού του σχεδίου ψηφίσματος, κατά τη γνώμη μου, δεν είναι σαφές κατά πόσο το Κοινοβούλιο σχεδιάζει να λάβει μια απόφαση σχετικά με το εάν η Επιτροπή υπερέβη τις αρμοδιότητές της.
Για το λόγο αυτό, θα επιθυμούσα να ζητήσω από το Κοινοβούλιο να είναι σαφέστερο σχετικά με το ψήφισμά του.
Φυσικά, η Επιτροπή είναι της γνώμης ότι, με την πρότασή της για τη διάταξη σχετικά με τον ασφαλή λιμένα, χρησιμοποίησε ορθά τις αρμοδιότητές της και ελπίζω ότι το Κοινοβούλιο πιστεύει το ίδιο.
Το Κοινοβούλιο θα έφερνε την Επιτροπή σε ιδιαίτερα δύσκολη θέση εάν ενέκρινε ένα ασαφές ή αρνητικό ψήφισμα.
Θα ήθελα να προσθέσω ότι η υποστήριξη της τροπολογίας 1 θα απέτρεπε αυτό το ανεπιθύμητο αποτέλεσμα.
Στο εξεταζόμενο επί του παρόντος ψήφισμα, στην παράγραφο 8 αναφέρεται ότι η ελεύθερη κυκλοφορία των δεδομένων μπορεί να εφαρμοστεί εφόσον όλες οι συνιστώσες του κανονισμού για τον ασφαλή λιμένα είναι σε ισχύ.
Καταλαβαίνω ότι αυτό, για παράδειγμα, σημαίνει ότι τα έγγραφα των ΗΠΑ, τα οποία επί του παρόντος βρίσκονται σε φάση σχεδιασμού, πρέπει επίσημα να δημοσιευτούν πριν να εγκριθεί η διάταξη και η Επιτροπή συμφωνεί με αυτό.
Η Επιτροπή δεν συμφωνεί με την πρόταση ότι πρέπει να διαπιστώνουμε την επάρκεια μετά από ένα διάστημα εφαρμογής του κανονισμού για τον ασφαλή λιμένα.
Και, τουλάχιστον, για ένα λόγο αυτό δεν είναι δυνατό.
Οι αμερικανικές επιχειρήσεις δεν θα είναι διαθέσιμες να πραγματοποιήσουν τις επενδύσεις οι οποίες απαιτούνται για να εκπληρώσουν τις απαιτήσεις για τον ασφαλή λιμένα, εφόσον δεν θα είναι βέβαιες ότι αυτό θεωρείται ως κατάλληλη προστασία.
Επομένως, δεν βρίσκω σημαντικό το ερώτημα για την κότα και το αυγό.
Η απόφασή μας είναι μονομερής, μπορώ αυτό να το επισημάνω, και έναντι της κυρίας Paciotti, την οποία καταρχήν ευχαριστώ θερμά για την εργασία της επ' ευκαιρία αυτού.
Επομένως, το ερώτημα για την κότα και το αυγό δεν είναι σημαντικό.
Η απόφαση είναι μονομερής και, εφόσον ο ασφαλής λιμένας δεν είναι σε συμφωνία με τις απαιτήσεις που αποδέχονται οι ΗΠΑ, μπορούμε την απόφασή μας επίσης μονομερώς να την καταργήσουμε ή να την αποσύρουμε.
Δεν αναμένω ότι πρέπει να πάμε τόσο μακριά, εξαιτίας του γεγονότος ότι είμαστε σε θέση να φροντίσουμε για την ορθή εφαρμογή στις ΗΠΑ.
Στην παράγραφο 7 του σχεδίου ψηφίσματος αναφέρεται ότι πρέπει να πραγματοποιηθούν ορισμένες τροποποιήσεις πριν το Κοινοβούλιο μπορέσει να αποδεχθεί ότι ο κανονισμός για τον ασφαλή λιμένα προσφέρει κατάλληλη προστασία.
Όσον αφορά το ερώτημα κατά πόσο οι επιβολή αυτών των απαιτήσεων αποτελεί καθήκον του Κοινοβουλίου, θα ήθελα, καταρχήν, να επισημάνω ότι κανένα από αυτά τα σημεία δεν είναι καινούργιο για την Επιτροπή.
Αντίθετα, πρόκειται για βελτιώσεις, τις οποίες κατά τις διαπραγματεύσεις μας με τις ΗΠΑ, υποστηρίξαμε πάντα.
Αλλά η κυβέρνηση αυτής της χώρας έχει αρνηθεί να τις αποδεχθεί.
Από μόνη της αυτή η άρνηση αποτελεί μη επαρκή λόγο για να τις εγκαταλείψουμε.
Αλλά το βασικό ερώτημα είναι κατά πόσο αυτές οι τροποποιήσεις αποτελούν εκ των ουκ άνευ προκειμένου να διαπιστώσουμε την επάρκεια;
Η θέση της Επιτροπής, και αυτήν την συμμερίζονται όλα τα κράτη μέλη, είναι ότι καμία από αυτές τις τροποποιήσεις, εάν και είναι επιθυμητή, δεν είναι απαραίτητη.
Επιτρέψτε μου να υπενθυμίσω στους βουλευτές του Ευρωπαϊκού Κοινοβουλίου ότι εμείς πρέπει να διαπιστώσουμε κατά πόσο ο ασφαλής λιμένας προσφέρει την κατάλληλη προστασία και όχι εάν ανταποκρίνεται σε όλες τις απαιτήσεις της οδηγίας.
Η πρώτη τροποποίηση την οποία πρέπει να πραγματοποιήσουμε είναι η αναγνώριση του ατομικού δικαιώματος για την κατάθεση παραπόνων σε ένα ανεξάρτητο δημόσιο όργανο εφόσον οι αρχές για τον ασφαλή λιμένα δεν γίνονται σεβαστές.
Αυτό είναι, επίσης, ένα σημείο το οποίο έθεσε με ιδιαίτερη βαρύτητα η κυρία Paciotti.
Ο κανονισμός για τον ασφαλή λιμένα φροντίζει για την ανεξάρτητη διευθέτηση των διαφορών και αυτό συμβαίνει σε πολυάριθμες περιπτώσεις, χάρη στις ανεξάρτητες οργανώσεις διευθέτησης των διαφορών του ιδιωτικού τομέα.
Για πολλούς λόγους, εμείς πρέπει να υποστηρίξουμε και όχι να εναντιωθούμε σε αυτές τις εναλλακτικές διευθετήσεις των διαφορών, οι οποίες συχνά είναι περισσότερο φιλικές προς τους χρήστες από ό,τι οι δικαστικές διαδικασίες.
Ο κανονισμός για τον ασφαλή λιμένα προβλέπει, επίσης, το χειρισμό των υποθέσεων από ένα δημόσιο όργανο.
Δεν πρόκειται μόνο για αυτορρύθμιση, αλλά για αυτορρύθμιση βασιζόμενη στη νομοθεσία.
Και τα δύο όργανα χειρισμού, τα οποία αναγνωρίζονται, είναι η Ομοσπονδιακή Επιτροπή Εμπορίου και το Υπουργείο Μεταφορών των ΗΠΑ.
Φυσικά, ένας ιδιώτης μπορεί να έχει λόγους να προσφύγει στις ΗΠΑ σε ένα δικαστήριο.
Αλλά οι εναλλακτικές διευθετήσεις των διαφορών δεν πρέπει να αποτελούν εμπόδιο στην προσφυγή ενώπιον του δικαστή.
Η επιβολή περισσοτέρων απαιτήσεων θα ενείχε τον κίνδυνο να θεωρηθεί ότι εμείς επιδιώκουμε να μετατρέψουμε την οδηγία σε ένα σύστημα, ενώ εμείς το μόνο που μπορούμε να απαιτήσουμε είναι η κατάλληλη προστασία.
Οι υπάλληλοι για την προστασία των δεδομένων στην Ευρωπαϊκή Ένωση ανέφεραν σε μια γνωμοδότηση, η οποία ελήφθη υπόψη δεόντως στο σχέδιο του ψηφίσματός σας, ότι τα συστήματα αυτορρύθμισης, καταρχήν, προσφέρουν κατάλληλη προστασία.
Η δεύτερη τροποποίηση προσανατολίζεται προς την κατεύθυνση οι συμμετέχουσες επιχειρήσεις να υποχρεώνονται να καταβάλλουν αποζημιώσεις στους ενδιαφερόμενους για την παραβίαση των αρχών.
Σε πολυάριθμες περιπτώσεις, οι συμμετέχουσες επιχειρήσεις πρέπει να πληρώνουν αποζημίωση, επειδή, για παράδειγμα, οι υποχρεώσεις τους συμφωνούν με τη νομοθεσία στις ΗΠΑ.
Ο κανονισμός για τον ασφαλή λιμένα δεν προσφέρει, πιθανόν, τις ίδιες πλήρεις εγγυήσεις με την οδηγία, αλλά, ωστόσο, δεν έχουμε το δικαίωμα να επεκτείνουμε τις απαιτήσεις στο ίδιο επίπεδο με εκείνο της οδηγίας.
Και δεν νομίζω ότι, στην πραγματικότητα, το θέμα είναι τόσο σημαντικό.
Πρέπει αυτό το θέμα να το θέσουμε στο κατάλληλο πλαίσιο.
Ακόμη και στην Ευρωπαϊκή Ένωση μόνο ένας περιορισμένος αριθμός περιπτώσεων οδήγησε στην καταβολή αποζημιώσεων.
Η τρίτη τροποποίηση, την οποία επιθυμεί το Κοινοβούλιο, είναι το δικαίωμα διαγραφής των δεδομένων, τα οποία αποκτήθηκαν ή έτυχαν επεξεργασίας κατά μη κανονικό τρόπο.
Στον κανονισμός για τον ασφαλή λιμένα η διαγραφή των δεδομένων αποτελεί μια κύρωση την οποία μπορούν να χρησιμοποιούν όλα τα ανεξάρτητα όργανα διευθέτησης των διαφορών, αλλά εναπόκειται σε αυτό τα όργανα να αποφασίζουν σε ποιες περιπτώσεις θα επιβληθεί αυτή η κύρωση.
Οι ΗΠΑ επιχειρηματολογούν ότι η διαγραφή δεν αποτελεί απαίτηση σύμφωνα με τις κατευθυντήριες γραμμές του ΟΟΣΑ.
Εάν και οι κατευθυντήριες γραμμές του ΟΟΣΑ είναι δυνατό να ερμηνευθούν κατά διάφορους τρόπους, στις ΗΠΑ θα ήταν δύσκολο αυτό να αποκλειστεί.
Η ομάδα εργασίας των υπαλλήλων για την προστασία των δεδομένων θεώρησε τη διαγραφή των δεδομένων μη ουσιώδη για την κατάλληλη προστασία των δεδομένων.
Επίσης, η Επιτροπή πιστεύει ότι δεν είναι απαραίτητη η αποδοχή αυτών των τροποποιήσεων για να μπορεί να θεωρηθεί κατάλληλο το επίπεδο προστασίας των ασφαλών λιμένων.
Το να καταστήσουμε προϋποθέσεις αυτές τις τροποποιήσεις, για την έγκριση της διαπίστωσης της επάρκειας, ενέχει τον κίνδυνο να προκαλέσουμε τον καταποντισμό του ασφαλούς λιμένα παρά να φτάσουμε στις επιθυμητές βελτιώσεις.
Σε αυτό θα ήθελα να δώσω ιδιαίτερη έμφαση.
Οι ΗΠΑ δεν θέλουν να επιστρέψουν στις διαπραγματεύσεις και η Επιτροπή είναι της άποψης ότι οι συνομιλίες έχουν ολοκληρωθεί.
Τόσο οι ενδιαφερόμενοι, των οποίων τα στοιχεία διαβιβάζονται, όσο και οι οικονομικοί παράγοντες χρειάζονται τον κανονισμό για τον ασφαλή λιμένα.
Για τις επιχειρήσεις στις δύο πλευρές του Ατλαντικού Ωκεανού αυτό είναι προφανές.
Ο κανονισμός για τον ασφαλή λιμένα πρόκειται να απλουστεύσει τη διαβίβαση δεδομένων και να επιφέρει περισσότερη δικαιοσύνη.
Αλλά ο εν λόγω κανονισμός πρόκειται να βελτιώσει σημαντικά και την προστασία των ενδιαφερομένων.
Τα δεδομένα διαβιβάζονται τώρα στις ΗΠΑ και ένα μεγάλο μέρος αυτών διαβιβάζεται χωρίς την παραμικρή προστασία, όπως ακριβώς επεσήμανε η κυρία Palacio.
Ο κανονισμός για τον ασφαλή λιμένα δεν θα μπορέσει να επιλύσει όλα τα προβλήματα αλλά πρόκειται να ενισχύσει τους κανόνες προστασίας στις ΗΠΑ σε μεγαλύτερο βαθμό από ό,τι οποιαδήποτε άλλη λύση και, μέσω της απλούστευσης της διαβίβασης των δεδομένων, να καταστήσει τη μη εφαρμογή τους λιγότερο θελκτική.
Τέλος, θα ήθελα για άλλη μία φορά να καλέσω το Κοινοβούλιο να εγκρίνει ένα σαφές ψήφισμα, το οποίο θα ενεργοποιήσει τον κανονισμό για τον ασφαλή λιμένα.
Το Κοινοβούλιο, σε αυτή την περίπτωση, θα βρεθεί σε καλή συντροφιά.
Η ομάδα εργασίας των υπαλλήλων επεξεργασίας δεδομένων εξέδωσε γνωμοδότηση στις 16 Μαΐου, την οποία σίγουρα έχετε μελετήσει.
Όλοι επιθυμούν την περαιτέρω βελτίωση του κανονισμού για τον ασφαλή λιμένα, αλλά οι υπάλληλοι ήταν της γνώμης ότι δεν πρέπει να απορριφθεί μια διάταξη της Επιτροπής στην τρέχουσα κατάσταση, επειδή, κατά αυτόν τον τρόπο, ο κανονισμός θα μπορούσε να δοκιμαστεί στην πράξη.
Φυσικά, έδωσαν έμφαση στην ανάγκη στενού ελέγχου και ιδιαίτερης προσοχής σε περίπτωση που εφαρμοστεί η διάταξη.
Τα κράτη μέλη, όπως αναφέρθηκε και σήμερα το απόγευμα., υποστήριξαν το σχέδιο διάταξης της Επιτροπής ομόφωνα όταν ζητήθηκε στα τέλη Μαΐου η γνώμη τους.
Ορισμένα κράτη μέλη είχαν τις ίδιες ανησυχίες, όπως αυτές που ακούστηκαν σήμερα το απόγευμα από το Κοινοβούλιο για το σχέδιο ψηφίσματος.
Αλλά ήταν όλα σύμφωνα ότι ήρθε ο καιρός να δοθεί η ευκαιρία εφαρμογής του κανονισμού.
Τέλος, με την υποστήριξη της πρόταση της Επιτροπής, το Κοινοβούλιο δεν θα βρεθεί μόνο του.
Με την έκφραση της ανησυχίας και την προειδοποίηση προς την Επιτροπή να είναι σε επιφυλακή, το Κοινοβούλιο θα συνταχθεί με τους υπαλλήλους για την προστασία των δεδομένων, ενώ με το να θέσει εμπόδια το Κοινοβούλιο δεν θα βελτιώσει τον κανονισμό για τον ασφαλή λιμένα, αλλά θα παρατείνει την υπάρχουσα κατάσταση, η οποία δεν είναι η καλύτερη για τους ενδιαφερόμενους και για τις επιχειρήσεις.
Ο κανονισμός για τον ασφαλή λιμένα δεν είναι τέλειος, αλλά οι εναλλακτικές λύσεις δεν είναι καλύτερες.
Σε αυτό το σημείο θα ήθελα να σας αφήσω.
Αλλά θα ήθελα, ακόμη μία φορά, να ευχαριστήσω, για την εποικοδομητική εργασία τους σε αυτή την υπόθεση, την εισηγήτρια κυρία Paciotti και τις επιτροπές, οι οποίες ασχολήθηκαν με αυτήν, καθώς και τους προέδρους τους, δηλαδή την κυρία Palacio και τον κύριο Watson.
Πρόκειται να αντιμετωπίσω με εμπιστοσύνη την ψηφοφορία του Κοινοβουλίου για το θέμα αυτό.
Ευχαριστώ πολύ, κύριε Επίτροπε.
Η συζήτηση έληξε.
Η ψηφοφορία θα διεξαχθεί την Τετάρτη, στις 11.30.
Θεωρήσεις διαβατηρίων
Η ημερήσια διάταξη προβλέπει τη συζήτηση της έκθεσης (A5-0179/2000) του κυρίου Lehne, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με την πρόταση κανονισμού του Συμβουλίου που αφορά τον καθορισμό του καταλόγου των τρίτων χωρών, οι υπήκοοι των οποίων υπόκεινται στην υποχρέωση θεώρησης για τη διέλευση των εξωτερικών συνόρων, και τον καθορισμό του καταλόγου των χωρών, οι υπήκοοι των οποίων απαλλάσσονται από την υποχρέωση αυτή
, εισηγητής.
(DE) Κύριε Πρόεδρε, κυρίες και κύριοι συνάδελφοι, και αυτός ο κανονισμός έχει μια προϊστορία, που καλύπτει ήδη ολόκληρη την τελευταία κοινοβουλευτική περίοδο.
Θα θυμόσαστε ότι όταν τέθηκε εν ισχύι η Συνθήκη του Μάαστριχτ επρόκειτο για πρώτη φορά να καθιερωθεί ενιαία ρύθμιση για τις θεωρήσεις διαβατηρίων εντός της Ευρωπαϊκής Ένωσης.
Δηλαδή σε όλα τα κράτη της ΕΕ θα ισχύουν κατά βάσιν ενιαίες υποχρεώσεις ως προς τη θεώρηση διαβατηρίων για τους υπηκόους τρίτων χωρών που περνούν τα εξωτερικά σύνορα.
Τότε η Επιτροπή είχε ήδη υποβάλει μια πρόταση που ήταν σε γενικές γραμμές πολύ καλή και υποστηρίχθηκε επίσης από το Κοινοβούλιο.
Δυστυχώς, το Συμβούλιο τότε είχε επιφέρει θεμελιώδεις τροποποιήσεις στη συγκεκριμένη πρόταση και είχε κατά κάποιον τρόπο καταστήσει μη υποχρεωτικά όλα όσα περιείχε ο συγκεκριμένος κατάλογος, λέγοντας ότι ο καθένας μπορεί να επεκτείνει τον κατάλογο υποχρεώνοντας και υπηκόους άλλων χωρών σε θεώρηση διαβατηρίου ή να μην το κάνει, αρκεί να το κοινοποιήσει.
Η τότε άποψη του Ευρωπαϊκού Κοινοβουλίου ήταν ότι δεν έγινε η αντίστοιχη κανονική ακρόαση και ότι πέρα από αυτό η απόφαση αυτή έρχεται και σε αντίφαση με τους ουσιαστικούς στόχους της Συνθήκης του Μάαστριχτ.
Τότε είχαμε καταθέσει προσφυγή στο Ευρωπαϊκό Δικαστήριο και την κερδίσαμε.
Η σχετική απόφαση του Συμβουλίου είχε χαρακτηριστεί άκυρη.
Αποτέλεσμα ήταν να μας υποβάλει η Επιτροπή νέα πρόταση που έμοιαζε πολύ με την πρώτη.
Η πρόταση αυτή έτυχε και πάλι κατ' αρχήν θετικής αντιμετώπισης στο Κοινοβούλιο και εν συνεχεία κατέληξε αναγκαστικά εξαιτίας της μεταβολής της νομικής κατάστασης - το Μάαστριχτ έγινε Αμστερνταμ - στη νέα πρόταση που έχει υποβληθεί σήμερα και για την οποία πρέπει να διεξαγάγουμε νέα συζήτηση.
Το Κοινοβούλιο εξακολουθεί να είναι της γνώμης ότι ο κατάλογος για την θεώρηση διαβατηρίων της συγκεκριμένης οδηγίας πρέπει να είναι ο τελικός, ότι δηλαδή δεν πρέπει να υπάρξουν πλέον άλλες εξαιρέσεις, δηλαδή μαύροι, πράσινοι, μπλε, κίτρινοι ή γκρίζοι κατάλογοι, παρά μόνον ένας, που θα είναι δεσμευτικός και τίποτα άλλο.
Η πτυχή αυτή είναι αποφασιστικής σημασίας προκειμένου να αποκτήσουμε επιτέλους μια ενιαία ρύθμιση για τις θεωρήσεις στην Ευρωπαϊκή Ένωση.
Πέρα από αυτό, η Επιτροπή κινητοποιήθηκε για ένα σημαντικό ζήτημα που το Κοινοβούλιο ήδη από τότε θεωρούσε ουσιώδες.
Πρόκειται συγκεκριμένα για την υποχρέωση θεώρησης των συνδεδεμένων χωρών που ως γνωστόν αυτήν τη στιγμή βρίσκονται ήδη πολύ κοντά στην διαδικασία ένταξης, δηλαδή της Βουλγαρίας και της Ρουμανίας.
Το Κοινοβούλιο εκπροσωπούσε πάντοτε την άποψη ότι για τα κράτη αυτά δεν πρέπει να ισχύει η υποχρέωση θεώρησης.
Στο συμπέρασμα αυτό καταλήξαμε επειδή στα εν λόγω κράτη έχουν σημειωθεί μεγάλες πρόοδοι ως προς την εσωτερική ασφάλεια και πολλά άλλα ζητήματα.
Στο μεταξύ, την άποψή μας υιοθέτησε και η Επιτροπή που προτείνει να περιληφθούν και η Βουλγαρία και η Ρουμανία στον κατάλογο των χωρών που απαλλάσσονται από την υποχρέωση θεώρησης.
Θεωρούμε ότι αυτό συνιστά πρόοδο.
Φαίνεται ότι στο μεσοδιάστημα οι συγκεκριμένες χώρες κατόρθωσαν να πείσουν και την Επιτροπή.
Το μόνο που μπορούμε τώρα να ελπίζουμε είναι πως το Συμβούλιο μετά την ακρόαση του Ευρωπαϊκού Κοινοβουλίου θα αποφασίσει κατά το δυνατόν με τον ίδιο τρόπο και θα σημειωθούν και εδώ σημαντικές πρόοδοι.
Παράκλησή μου είναι να αποφασίσει και το Συμβούλιο όσο πιο σύντομα γίνεται για τη συγκεκριμένη οδηγία.
Ευχαριστώ γι' άλλη μια φορά την Ολομέλεια, αυτήν τη φορά όμως ευχαριστώ και τη Διάσκεψη των Προέδρων που συμπεριέλαβαν στη σημερινή ημερήσια διάταξη την έκθεση, μολονότι αυτό δεν συμφωνούσε με το αρχικό πρόγραμμα, επειδή αυτό μας δίνει και τη δυνατότητα να τελειώσουμε γρήγορα με το ζήτημα αυτό και να δώσουμε το ανάλογο μήνυμα.
Κατά την προπαρασκευαστική φάση έφθασε ως εμένα από το Συμβούλιο μια σειρά επιθυμιών και αιτημάτων για να συμπεριληφθούν στην έκθεση.
Έτσι, υπήρχε π.χ. η πρόταση να καθιερωθεί η επονομαζόμενη αμοιβαιότητα.
Τι είναι αυτό;
Πολύ απλά, για πολίτες επιμέρους κρατών μελών ισχύει σε ορισμένες τρίτες χώρες υποχρέωση θεώρησης.
Στις περιπτώσεις αυτές, τα κράτη μέλη θα έπρεπε να έχουν τη δυνατότητα να ζητήσουν θεώρηση από τους πολίτες των συγκεκριμένων χωρών.
Το αρνήθηκα.
Όχι επειδή δεν κατανοώ το αίτημα των συγκεκριμένων κρατών μελών, αλλά επειδή πιστεύω ότι έτσι θα παραβιάζαμε και πάλι την αρχή μας και τις διατάξεις της Συνθήκης που προβλέπει έναν ενιαίο κατάλογο χωρών για τις οποίες ισχύει η υποχρέωση θεώρησης και έναν άλλο για εκείνες όπου αυτό δεν ισχύει.
Για τον λόγο αυτόν θεωρώ ότι δεν μπορούμε να κάνουμε κάτι τέτοιο.
Στην Ευρώπη έχουμε φθάσει σε ένα τέτοιο σημείο - αναφέρω μόνο τη μεταφορά του Σένγκεν, δηλαδή την απουσία ελέγχου στα περισσότερα σύνορα - ώστε δεν μπορούμε πλέον να κάνουμε διαφορετικά.
Χρειαζόμαστε ενιαία ρύθμιση για την υποχρέωση θεώρησης και θεωρώ ότι η πρόταση που υπέβαλε η Επιτροπή είναι καλή.
Με το πνεύμα αυτό άλλωστε συζήτησε την πρόταση και το Κοινοβούλιο - ελπίζω, όπως περίμενε η Επιτροπή.
Τώρα είναι η σειρά του Συμβουλίου, που πρέπει να καταλήξει το συντομότερο σε ένα κατά το δυνατόν εποικοδομητικό και γρήγορο αποτέλεσμα.
Κύριε Πρόεδρε, κατ' αρχάς θα ήθελα να υποβάλω τα σέβη μου στον εισηγητή, ο οποίος ετοίμασε μια πολύ συνοπτική και καλογραμμένη έκθεση την οποία μετά χαράς θα υποστηρίξουμε.
Θα ήθελα να επιστήσω την προσοχή σας σε ένα δύο σημεία της.
Ελπίζω ότι τα περισσότερα μέλη του Σώματος θα συμφωνήσουν μαζί μου ότι θα έπρεπε να κινούμαστε προς μια Ευρώπη χωρίς θεωρήσεις, μια Ευρώπη χωρίς φραγμούς, χαλαρή με τον εαυτό της και με τον κόσμο.
Γνωρίζω ότι ακόμη αντιμετωπίζουμε κάποια εμπόδια και ότι η Ευρώπη και ο κόσμος δεν είναι προς το παρόν εντελώς έτοιμοι για κάτι τέτοιο.
Όμως ο εισηγητής μίλησε για καθόλου εξαιρέσεις και θα τον υποστηρίξω με πάρα πολύ μεγάλη χαρά για τη θέσπιση ενιαίου καταλόγου.
Θα ήθελα επίσης να επιστήσω την προσοχή σας σε ορισμένες τροπολογίες.
Η τροπολογία αριθ.
2 είναι σημαντική.
Λέει ότι είναι πολύ σημαντικό οι διαδικασίες να είναι όσο το δυνατόν ομαλότερες και απλούστερες και να μην απαιτούν υπερβολικές δαπάνες εκ μέρους των αιτούντων.
Πολλοί από εμάς γνωρίζουμε εξίσου καλά με τον υπόλοιπο κόσμο πόσο χρονοβόρα και πανάκριβη δουλειά είναι να πάρει κανείς θεώρηση.
Θέλουμε να εξασφαλίσουμε στην Ευρώπη ότι δεν θα οδηγηθούμε προς την αντίθετη κατεύθυνση.
Παρομοίως, η τροπολογία υπ' αριθ.
6 αναφέρεται στους νέους ανθρώπους και τους ενθαρρύνει να συμμετέχουν σε προγράμματα της ΕΕ για τη νεολαία χωρίς να τους υποχρεώνει να επωμιστούν το βάρος έκδοσης θεώρησης.
Αυτό είναι σημαντικό γιατί οι νέοι είναι ενθουσιώδεις για τα ευρωπαϊκά ιδανικά και δεν θέλουμε να τους βάλουμε κανένα εμπόδιο που θα τους οδηγήσει να σκεφτούν ότι η Ευρώπη δεν τους καλοδέχεται και δεν οδεύει προς τη σωστή κατεύθυνση.
Το τελευταίο θέμα μου αφορά τη Ρουμανία και τη Βουλγαρία, κυρίως τη Ρουμανία, χώρα που γνωρίζω καλά.
Κάθε φορά που πάω εκεί αναγκάζομαι να υποστώ τη διαδικασία έκδοσης θεώρησης και οι Ρουμάνοι λένε ότι όσο καιρό η Ευρωπαϊκή Ένωση απαιτεί θεώρηση από αυτούς τόσο θα απαιτούν κι εκείνοι θεώρηση από εμάς.
Οπότε κάνουμε ένα βήμα προς τη σωστή κατεύθυνση και χαίρομαι που θα υποστηρίξω τις τροπολογίες και την έκθεση.
Κύριε Πρόεδρε, με τη θέσπιση μιας ευρωπαϊκής πολιτικής για τις θεωρήσεις διαπραγματευόμαστε ένα σημαντικό ζήτημα και αυτόν τον καιρό συζητούμε στο Σώμα τις νεότερες εξελίξεις αυτής της πολιτικής για τη θεώρηση διαβατηρίων.
Η έκθεση του συναδέλφου Lehne προσφέρει σημαντικά ερεθίσματα για το ζήτημα και θα την υποστηρίξουμε.
Αυτό άλλωστε είναι στο μεταξύ γνωστό και δεν χρειάζεται να ευχαριστήσω ξανά τον εισηγητή, αφού το έκανα ήδη προσωπικά.
Αυτό που θέλω να πω εδώ και τώρα, και το σκέφτηκα πολύ καλά πριν το πω, επειδή έχω τουρκική καταγωγή, είναι το εξής: Όταν εξετάζαμε αν πρέπει να υποβάλουμε τροπολογίες, τελικά δεν το κάναμε.
Επομένως δεν θα κάνουμε βέβαια προτάσεις στον τομέα αυτόν, αναφορικά με την επεξεργασία της έκθεσης.
Ωστόσο θέλω να εκμεταλλευθώ τη σημερινή ευκαιρία, αφού κατά τα άλλα δεν με ακούει κανείς, για να τοποθετηθώ σε κάτι που δεν μου πολυαρέσει.
Κατά τη γνώμη μου, δεν είναι σωστό να προσφέρει η ΕΕ την ένταξη στην Τουρκία ενώ παράλληλα διατηρεί τους περιορισμούς για τη διέλευση των συνόρων.
Με παραξενεύει που δεν καταφέρνουμε να αντιμετωπίσουμε με διαφορετικό τρόπο το θέμα της Τουρκίας ειδικά ως προς τον ενιαίο κατάλογο.
Γνωρίζω τους λόγους, θέλω όμως παρ' όλα αυτά να χρησιμοποιήσω το Σώμα ως βήμα.
Στην Ευρώπη ζουν περίπου 3 εκατομμύρια άνθρωποι τουρκικής καταγωγής και ειδικά γι' αυτό θα έπρεπε ίσως ο Επίτροπός μας να προβληματιστεί στο μέλλον για το πώς θα αντιμετωπίσουμε την προβληματική αυτή τα επόμενα χρόνια με τρόπο λογικό κι ανθρώπινο.
(ΕΝ) Κύριε Πρόεδρε, την πρόταση της Επιτροπής που τώρα συζητάμε πρέπει να τη δούμε υπό το πρίσμα της νέας αρχιτεκτονικής που προέκυψε ύστερα από τη θέση σε ισχύ της Συνθήκης του Αμστερνταμ.
Η εν λόγω αρχιτεκτονική εδράζεται σε δύο θεμέλιους λίθους, τουτέστιν τη δημιουργία ενός χώρου ελευθερίας, ασφάλειας και δικαιοσύνης σύμφωνα με τον νέο Τίτλο ΙV που εισήχθηκε στη Συνθήκη της Ευρωπαϊκής Ένωσης, και την ολοκλήρωση του κεκτημένου Σένγκεν στο πλαίσιο της Ένωσης, στο οποίο προστίθεται η διάσταση της μεταβλητής γεωμετρίας που προκύπτει από τα διαφορετικά πρωτόκολλα που συνάπτουν τα διάφορα κράτη μέλη στη Συνθήκη του Αμστερνταμ.
Η πρόταση της Επιτροπής έχει νομική βάση που προέρχεται από τη Συνθήκη του Αμστερνταμ, και το περιεχόμενο και η διατύπωσή της λαμβάνουν υπόψη τους θεσμικούς περιορισμούς που μόλις ανέφερα.
Η Επιτροπή εξέτασε προσεκτικά την έκθεση του κυρίου Lehne, τον οποίο θα ήθελα να συγχαρώ.
Στο παρελθόν, ως εισηγητής, ο κύριος Lehne είχε ήδη την ευκαιρία να δείξει το ενδιαφέρον, την εμπειρογνωμοσύνη και τη δέσμευσή του για το συγκεκριμένο θέμα που μόλις μας παρουσίασε.
Η Επιτροπή με χαρά σημειώνει ότι η έκθεση που εγκρίθηκε από την Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων σε γενικές γραμμές υποστηρίζει την πρόταση της Επιτροπής.
Ωστόσο δεν μας προκαλεί καμία έκπληξη αυτό, αφού, όπως ο ίδιος ο κύριος Lehne επισήμανε, η πρόταση πληροί αρκετές από τις απαιτήσεις που έθεσε το ίδιο το Ευρωπαϊκό Κοινοβούλιο με διάφορα ψηφίσματα.
Όσον αφορά τις τροπολογίες επί της πρότασης, η Επιτροπή εκτιμά δεόντως την εποικοδομητική συμβολή του Κοινοβουλίου.
Για να αποσαφηνίσουμε τη θέση μας: οι τροπολογίες αριθ.
3 και 4 γίνονται δεκτές, καθώς οι αλλαγές που εισάγουν στη διατύπωση βοηθούν να αποφευχθεί οιαδήποτε σύγκρουση με άλλες διατάξεις του κανονισμού.
Δεχόμαστε επίσης τις τροπολογίες αριθ.
1 και 5.
Οι τροπολογίες 7 και 8 ωθούνται από την επιθυμία να διασαφηνιστεί η διαχωριστική γραμμή ανάμεσα στο πεδίο του κανονισμού και άλλα ζητήματα, μερικά από τα οποία διέπονται από το κεκτημένο Σένγκεν που έχει ενσωματωθεί στην Κοινότητα.
Η Επιτροπή αντιμετωπίζει με ευαισθησία την επιθυμία για διασαφήνιση, την οποία έλαβε επίσης υπόψη της στο επεξηγητικό υπόμνημά της.
Είναι ωστόσο της άποψης ότι ένα άρθρο του κανονισμού δεν είναι η κατάλληλη θέση για μια τέτοια διασαφήνιση και είναι έτοιμη να καταρτίσει νέα αιτιολογική σκέψη βασιζόμενη στο νόημα αυτών των τροπολογιών.
Η τροπολογία αριθ.
2 δεν μπορεί να γίνει δεκτή κατά τη γνώμη μας, δεδομένου ότι αφορά τις συνθήκες για την έκδοση θεώρησης, οι οποίες δεν υπάγονται στο πλαίσιο αυτού του κανονισμού αλλά θα πρέπει να τις επεξεργαστούμε με διαφορετικό μέσο.
Τέλος, η Επιτροπή αδυνατεί να δεχτεί και την τροπολογία αριθ.
6.
Παρά την κατανόηση που αισθανόμαστε για την πιθανότητα να εξαιρέσουμε τους νέους ανθρώπους που συμμετέχουν σε προγράμματα της Ευρωπαϊκής Ένωσης για τη νεολαία από την απαίτηση θεώρησης, η Επιτροπή πρέπει να εμμείνει στον στόχο της για μέγιστη εναρμόνιση και να αποφύγει περιπτώσεις δημιουργίας παρεκκλίσεων ή εξαιρέσεων στην απαίτηση για έκδοση θεώρησης.
Η Επιτροπή είναι πεπεισμένη ότι χρειάζεται να γίνουν προσπάθειες στους κανόνες για τις συνθήκες έκδοσης θεώρησης οι οποίες θα εξασφαλίζουν ότι η ανάγκη έκδοσης θεώρησης δεν θα προκαλεί εμπόδια στους νέους που θέλουν να συμμετάσχουν σε προγράμματα της Ευρωπαϊκής Ένωσης.
Οι κανόνες αυτοί θα υπαχθούν σε διαφορετικό μέσο και δεν καλύπτονται από τον συγκεκριμένο κανονισμό.
Ολοκληρώνοντας, θα ήθελα να ευχαριστήσω το Κοινοβούλιο, την Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων και τον εισηγητή κ. Lehne για την εποικοδομητική τους προσέγγιση, αλλά ιδίως για το γεγονός ότι εξέτασαν την πρόταση της Επιτροπής ταχύτατα.
Η Επιτροπή εκτιμά την ταχύτητα του Κοινοβουλίου, αφού τη βοηθά στον τομέα της θεώρησης να τηρήσει τις προθεσμίες που έχουν τεθεί στο σχέδιο δράσης που υιοθετήθηκε στη Βιέννη και που επαναλήφθηκε στον πίνακα επιδόσεων που καταρτίστηκε μετά από το Ευρωπαϊκό Συμβούλιο του Τάμπερε.
Ευχαριστώ πολύ, κύριε Επίτροπε.
Η συζήτηση έληξε.
Η ψηφοφορία θα διεξαχθεί την Τετάρτη, στις 11.30.
( Η συνεδρίαση λήγει στις 21.45)