# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Αρχές καταγραφής των φόρων και των κοινωνικών εισφορών
Η ημερήσια διάταξη προβλέπει τη συζήτηση της έκθεσης (A5-0073/2000) του κ. Knφrr Borrΰs, εξ ονόματος της Επιτροπής Οικονομικής και Νομισματικής Πολιτικής, σχετικά με την πρόταση κανονισμού του Ευρωπαϊκού Κοινοβουλίου και του Συμβουλίου (COM(1999) 488 - C5-0220/1999 - 1999/0200(COD)) για τη διευκρίνιση του κανονισμού (ΕΚ) του Συμβουλίου αριθ.
2223/96 όσον αφορά τις αρχές που διέπουν την καταγραφή των φόρων και των κοινωνικών εισφορών.
Κύριε Πρόεδρε, κυρίες και κύριοι συνάδελφοι, μιλάμε σήμερα εδώ για ένα ζήτημα εξαιρετικά τεχνικής φύσεως, από εκείνα που εκ πρώτης όψης μοιάζουν να αναφέρονται, χωρίς άλλη σκέψη, σε θέματα υιοθέτησης ή μεταφοράς διαδικασιών ή ορολογίας στο περιβάλλον της Ευρωπαϊκής Ένωσης, στο πολιτικό πλαίσιο όπου επιχειρείται η προσαρμογή τους, όπως είναι η περίπτωση συγκεκριμένων μέσων στη στατιστική.
Όλοι έχουμε επίγνωση, ή τουλάχιστον έτσι πιστεύω προσωπικά, ότι είναι σημαντικό τα στατιστικά στοιχεία να είναι όχι μόνο αξιόπιστα, να συλλέγονται δηλαδή με επιστημονικό και ακριβή τρόπο, αλλά πρωτίστως να είναι συγκρίσιμα.
Αυτή η διαπίστωση αποκτά τη μέγιστη ισχύ της όταν επιχειρούμε να διαμορφώσουμε την ενιαία ευρωπαϊκή αγορά, ένα πλαίσιο στο οποίο απαιτούνται στατιστικές πληροφορίες συγκρίσιμες και συμβατές ανάμεσα στα διάφορα κράτη μέλη.
Θα τολμούσα να πω ότι αυτή η διαπίστωση ισχύει ακόμη περισσότερο - εάν μπορεί να λεχθεί κάτι τέτοιο - εφόσον λάβουμε υπόψη τη διεύρυνση της Ευρωπαϊκής Ένωσης, μια διαδικασία για την οποία η διαθεσιμότητα και η συμβατότητα των πληροφοριών, ιδιαίτερα σε οικονομικά και στατιστικά θέματα πρέπει να αποτελεί θέμα απολύτως καίριας σημασίας.
Δεν επιδιώκω να πλειοδοτήσω για τις ευεργετικές επιπτώσεις του ΕΣΟΛ 95 - του Ευρωπαϊκού Συστήματος Ολοκληρωμένων Οικονομικών Λογαριασμών - ούτε για την πρόοδο που σημείωσε αυτό σε σχέση με το προηγούμενο σύστημα του 1979, θέμα για το οποίο μίλησα ήδη σε αυτό το Σώμα με την ευκαιρία της έκθεσής μου, σχετικά με την πρόταση κανονισμού του Συμβουλίου με την οποία τροποποιείται ο κανονισμός αναφορικά με την εφαρμογή του Πρωτοκόλλου για τη διαδικασία, που εφαρμόζεται στην περίπτωση υπερβολικού ελλείμματος.
Αυτό το οποίο πραγματικά πρέπει να υπογραμμιστεί είναι ότι, κατά την άποψή μου, πρέπει να υποστηριχθεί σθεναρά μια πρόταση της Επιτροπής που επιδιώκει, πριν απ' όλα και σε ένα θέμα τόσο σοβαρό όπως αυτό των προϋπολογισμών των κρατών μελών, να προσδώσει προτεραιότητα στα έσοδα που όντως πραγματοποιήθηκαν έναντι κριτηρίων όπως αυτό των οφειλόμενων ποσών από τη φορολογία και τις κοινωνικές εισφορές.
Ας μην αποκρύπτεται από κανέναν, ή δεν πρέπει να αποκρύπτεται από κανέναν, ότι ενδέχεται να υπάρξουν περιπτώσεις αρχών που να αναγνωρίζουν οφειλόμενα ποσά που ποτέ δεν θα μπορέσουν να εισπράξουν όσο και να αναλύουν τις δυνατότητες είσπραξης, και κατά συνέπεια θα ανοίξει ο λίγο πολύ συγκεκαλυμμένος δρόμος της παραποίησης του δημοσιονομικού ελλείμματος.
Πρόκειται για ένα σοβαρό θέμα που αποτέλεσε αντικείμενο συζήτησης.
Μπορούμε να θυμηθούμε ότι ακόμα και στο κοινοβούλιο ενός κράτους μέλους της Ένωσης διεξήχθη ευρεία συζήτηση μεταξύ ενός εκ των υποψηφίων για την προεδρία και του αντιπάλου του και σημερινού προέδρου, όπου ο υποψήφιος κ. Borell κατήγγειλε, ορθώς, γενικευμένες πρακτικές χρήσης του κριτηρίου των εσόδων οι οποίες, επειδή δεν υφίσταντο τις απαραίτητες διορθώσεις μετατρέπονταν στην πράξη σε απόκρυψη του ελλείμματος των δημόσιων λογαριασμών.
Ο τερματισμός αυτού του είδους πρακτικών απαιτεί σαφή κριτήρια, όπως αυτό που μας προτείνει η Επιτροπή, που επιτρέπει εκτός των άλλων, πολύ ορθά κατά τη γνώμη μου, να υπολογίζουμε τα έσοδα επιτρέποντας την εναλλακτική λύση της χρήσης των εισπράξεων ή των ποσών που διαμορφώνονται σε ένα φορολογικό έγγραφο ή έγγραφο είσπραξης.
Αυτή η διαδικασία της Επιτροπής, που μερικοί επικρίνουν προκειμένου τελικά να εναντιωθούν στον οριστικό τερματισμό των πρακτικών απόκρυψης του ελλείμματος, δεν επιδιώκει κατά κανένα τρόπο τη στρέβλωση του υπολογισμού των μεγεθών που συμπεριλαμβάνουν οι εθνικοί λογαριασμοί, αλλά τουναντίον να καταλήξουμε στον ίδιο αριθμό με δύο διαφορετικούς τρόπους.
Ο ένας - και κατά την κρίση μου ο ορθότερος ή τουλάχιστον ο ακαδημαϊκότερος - είναι το κριτήριο των εσόδων με την αντίστοιχη διάταξη της δυνατότητας είσπραξης όπως προβλέπεται στο εδάφιο α) του άρθρου 3 που έχει προτείνει η Επιτροπή και ο άλλος τρόπος, αυτός που αναφέρεται στην παράγραφο β) του άρθρου 3, το κριτήριο των ταμειακών εισπράξεων που έχει αναπροσαρμοσθεί ώστε να ληφθεί υπόψη το πραγματικό ποσό εισπράξεων που εκκρεμεί κατά τη λήξη του οικονομικού έτους.
Αμφότερες οι διαδικασίες υπολογισμού πρέπει να μας οδηγήσουν αναγκαστικά στον ίδιο αριθμό, που θα είναι το αποτέλεσμα αυτού του φόρου στο οικονομικό έτος.
Θα προσέθετα επιπλέον ότι δεν υπάρχει άλλος τρόπος ορθής περάτωσης της λογιστικής καταχώρισης των εσόδων σε έναν προϋπολογισμό.
Είναι προφανές από την άλλη ότι η δυνατότητα υπαγωγής σε οιοδήποτε από τα δύο κριτήρια παρουσιάζει το πλεονέκτημα ταχύτερης προσαρμογής εκείνων που χρησιμοποιούν το ένα ή το άλλο σύστημα.
Συνεπώς, θεωρώ ότι η πρόταση της Επιτροπής σχετικά με τη λογιστική καταχώριση στον προϋπολογισμό των φόρων και των κοινωνικών εισφορών όχι μόνο είναι η πλέον ορθή, αλλά επιπλέον είναι από πάσης απόψεως αποτελεσματική σε ό,τι αφορά τη δυνατότητα άμεσης εφαρμογής.
Παρά ταύτα, αντιλαμβανόμαστε ότι προκειμένου να ενθαρρύνουμε τα κράτη μέλη να διαθέτουν στατιστικά στοιχεία, έστω και συνοψισμένα, για τους φόρους επί προϊόντων το άρθρο 3 της πρότασης της Επιτροπής θα έπρεπε να εξετάσει αυτό το θέμα θεσπίζοντας έναν παρεμφερή μηχανισμό για την καταγραφή και την αναπροσαρμογή των φόρων επί των προϊόντων.
Κατά συνέπεια, αξιολογώ θετικά την πρόταση και συγχαίρω την Επιτροπή γι' αυτή.
Επαναλαμβάνω ότι η πρόταση υπογραμμίζει ορθά ότι πρέπει να δοθεί προτεραιότητα στα έσοδα που όντως πραγματοποιούνται σε σχέση με τους οφειλόμενους φόρους και τις κοινωνικές εισφορές στα κράτη μέλη, και επιτρέπει αυτούς τους δύο τρόπους υπολογισμού που καθιστούν δυνατή την προσαρμογή των συστημάτων που χρησιμοποιούν τα κράτη μέλη.
Απαξ και εξεταστεί η πρόταση της Επιτροπής, δεν θα νοείτο μια λογιστική καταχώριση των φόρων και των κοινωνικών εισφορών η οποία δεν θα γινόταν με τους δύο αυτούς προτεινόμενους τρόπους.
Τέλος, θα ήθελα επίσης να υπογραμμίσω πως σύμφωνα με την άποψή μας ότι η πρόταση της Επιτροπής συνιστά μάλλον τροποποίηση παρά διευκρίνιση και ότι επιπλέον επηρεάζει βασικές αντιλήψεις, αντί να ακολουθηθεί ο τρόπος της παραγράφου 2 του άρθρου 2 του κανονισμού αριθ.
2236/96 του Συμβουλίου της 25ης Ιουνίου 1996, που προβλέπεται για την έγκριση μεθοδολογικών μεταβολών που στοχεύουν στη διευκρίνηση και τη βελτίωση του περιεχομένου του ΕΣΟΛ 95, θα πρέπει να ακολουθηθεί αντίθετα η διαδικασία καθιέρωσης του Παραρτήματος Α στον εν λόγω κανονισμό.
Αγαπητοί συνάδελφοι θα ήθελα να παρακαλέσω τόσο εσάς όσο και την Επιτροπή να βοηθήσετε τον Πρόεδρο.
Το χρονοδιάγραμμά μας είναι πολύ σφικτό και κατά συνέπεια σας παρακαλώ να τηρήσετε τον χρόνο ομιλίας σας.
Μολονότι η Επιτροπή έχει φυσικά το δικαίωμα να παίρνει τον λόγο για όσο διάστημα επιθυμεί, την παρακαλώ επίσης να βοηθήσει τον Πρόεδρο, ώστε να τελειώσουμε έγκαιρα.
Κύριε Πρόεδρε, μία ορθά λειτουργούσα Ευρώπη χρειάζεται διαφανή και συγκρίσιμα στατιστικά στοιχεία όσον αφορά τα κράτη μέλη της και αυτό οπωσδήποτε όσον αφορά την καταγραφή των φόρων και των κοινωνικών εισφορών.
Επομένως, σωστά αναφερθήκαμε στο ευρωπαϊκό σύστημα εθνικών και περιφερειακών λογαριασμών, το ΕΣΟΛ 95.
Eάν εξετάσουμε το θέμα καλύτερα, διαπιστώνεται ότι τα καταγεγραμμένα στοιχεία για τους φόρους και τις κοινωνικές εισφορές δεν είναι πάντοτε ακριβή, όπως θα επιθυμούσαμε, επειδή δεν αντιστοιχούν πάντα στα πραγματικά ποσά που εισπράττονται κατά τη διάρκεια ενός συγκεκριμένου φορολογικού έτους, ή με τα πραγματικά εισπρακτέα ποσά.
Ο σκοπός της πρότασης, για την οποία συζητούμε τώρα, είναι η βελτίωση της καταγραφής με την εισαγωγή ενός διορθωτικού παράγοντα τόσο επί των ταμειακών στοιχείων όσο και επί των στοιχείων που βασίζονται στα φορολογικά δελτία και μητρώα.
Η Ομάδα του Ευρωπαϊκού Λαϊκού Κόμματος υπερψηφίζει την πρόταση της Επιτροπής, από αυτήν την άποψη.
Εντούτοις, παραμένουν δύο ερωτήματα.
Δεδομένου ότι η πρόταση περιλαμβάνει πράγματι μία τροποποίηση του κανονισμού για το ΕΣΟΛ 95, και αυτό αναγνωρίζεται ρητά, βάσει του γεγονότος ότι εφαρμόζουμε τη διαδικασία συναπόφασης, δεν φαίνεται παράλογο να υπάρξει για τα κράτη μέλη μια μεταβατική περίοδος.
Τα κράτη μέλη έχουν, επίσης, ανάγκη χρόνου για να προσαρμοστούν στους νέους κανόνες.
Ως εκ τούτου, εξ ονόματος της Ομάδας του Ευρωπαϊκού Λαϊκού Κόμματος υποβάλαμε μία τροπολογία και ζητούμε από τους συναδέλφους του Κοινοβουλίου, αλλά και από την Επιτροπή, να την υποστηρίξουν.
Το δεύτερο ερώτημα προς την Επιτροπή αφορά τις τροπολογίες της Επιτροπής Οικονομικής Πολιτικής όσον αφορά το ΦΠA ως βάση για τον υπολογισμό της τρίτης πηγής των ιδίων πόρων.
Ακουσα με ευχαρίστηση από τον αρμόδιο Επίτροπο ότι η Επιτροπή πράγματι ετοιμάζει πρόταση για την τροποποίηση του άρθρου 8 του κανονισμού ΕΣΟΛ 95, προκειμένου τα κράτη μέλη στο μέλλον να διαθέτουν μία ικανοποιητική νομική βάση για τον υπολογισμό της τρίτης πηγής των ιδίων πόρων, δηλαδή του ΦΠΑ, με τη χρησιμοποίηση του ΕΣΟΛ 95.
Θα επιθυμούσα να ακούσω την απάντηση του Επιτρόπου και φυσικά την αντίδραση του Επιτρόπου για την τροπολογία μας.
Κύριε Πρόεδρε, κυρίες και κύριοι συνάδελφοι, η πρωτοβουλία της Επιτροπής να παρουσιάσει αυτόν τον κανονισμό με τον οποίο επιδιώκεται η ενοποίηση των αρχών καταγραφής των φόρων και των κοινωνικών εισφορών πρέπει να χαρακτηριστεί ως πολύ ορθή.
Προκειμένου, όπως αναγνώρισε ο ίδιος ο εισηγητής, οι λογιστικές καταχωρίσεις στους προϋπολογισμούς των διαφόρων κρατών μελών να είναι ομοιογενείς, πρέπει να ανταποκρίνονται σε κάποιες ενιαίες αρχές.
Είναι γεγονός ότι από λογιστικής άποψης μπορούν να γίνουν αποδεκτά τόσο το κριτήριο των ταμειακών εισπράξεων όσο και το κριτήριο των εσόδων, είναι όμως εξίσου γεγονός ότι το πρώτο εξ αυτών επιτρέπει λιγότερες αλχημείες με τους αριθμούς με σκοπό τη στρέβλωση της πραγματικής κατάστασης των λογαριασμών μιας χώρας.
Τελικά, με το κριτήριο των ταμειακών εισπράξεων γίνονται πιο δύσκολες εκείνες οι τεχνητές λογιστικές αλχημείες που άλλοτε ονομάζονταν κατ' ευφημισμό "δημιουργική λογιστική" .
Είναι γεγονός ότι η χρήση αυτών των συστημάτων επέτρεψε για παράδειγμα σε ορισμένες χώρες να εκπληρώσουν τα κριτήρια του Μάαστριχτ, είναι όμως εξίσου γεγονός ότι η κατάχρησή τους μπορεί να στρεβλώσει την πραγματική κατάσταση των λογαριασμών μιας χώρας.
Και όπως γνωρίζουν οι συνάδελφοι, μια λογιστική που δεν παρέχει πιστή εικόνα μπορεί να ονομαστεί με οποιονδήποτε άλλον τρόπο εκτός από λογιστική.
Το κριτήριο των εσόδων, εάν δεν διορθωθεί π.χ. μέσω της απαίτησης για πραγματοποίηση προβλέψεων σε ό,τι αφορά μη εισπραχθείσες πληρωμές καταλήγει να είναι ένα ακατάλληλο κριτήριο.
Ο εισηγητής αναφέρθηκε σε μια συζήτηση που πραγματοποιήθηκε στην Ισπανία, η οποία τελικά οφειλόταν στο γεγονός ότι το 1997 η κυβέρνηση υπολόγισε ως έσοδα κοινωνικής ασφάλισης 750.000 εκατομμύρια πεσέτες που ήταν προς εκτέλεση και που ο καθένας γνώριζε ότι δεν θα μπορούσαν να εισπραχθούν.
Χάρη σε αυτές τις λογιστικές αλχημείες, σε αυτή τη "δημιουργική λογιστική" , εκπληρώθηκε το κριτήριο του ελλείμματος για την ένταξη στην πρώτη φάση της Οικονομικής και Νομισματικής Ένωσης.
Προφανώς, αυτές οι λογιστικές αλχημείες δεν θα είναι δυνατές εφόσον εγκριθεί η πρόταση της Επιτροπής.
Ίσως για τον λόγο αυτό οι ισπανοί βουλευτές της Ομάδας του Ευρωπαϊκού Λαϊκού Κόμματος υπέβαλαν συγκεκριμένες τροπολογίες και προσπάθησαν να καθυστερήσουν την έγκριση αυτής της έκθεσης.
Δεν τίθεται τώρα θέμα ελέγχου των όσων έγιναν στο παρελθόν.
Κυρίες και κύριοι συνάδελφοι, ό,τι έγινε, έγινε.
Πρόκειται για την απαίτηση ύπαρξης μεγαλύτερης ακρίβειας εφεξής· πρόκειται για την απαίτηση η λογιστική να δίνει την πιστή εικόνα των λογαριασμών μιας χώρας.
Συνεπώς, εγκρίνουμε την πρόταση της Επιτροπής και δεν εγκρίνουμε ούτε την πρόταση της Ομάδας του Ευρωπαϊκού Λαϊκού Κόμματος, που στοχεύει στην καθυστέρηση έναρξης ισχύος αυτού του κανονισμού, ούτε τις τροπολογίες της Επιτροπής Οικονομικής Πολιτικής που, θεωρώντας ότι ο κανονισμός εμπεριέχει μια τροποποίηση και όχι μια απλή διευκρίνιση, καθυστερούν στην πράξη την έναρξη ισχύος του.
Κυρίες και κύριοι, εάν επιβάλλεται η δημοσιονομική πειθαρχία αυτό θα πρέπει να γίνεται ήδη εξαρχής.
Κύριε Πρόεδρε, θέλω κατ' αρχάς να ευχαριστήσω την κυρία Thyssen για τη χειρονομία της και για την υποστήριξη της τροπολογίας που υποβάλλουμε.
Θέλω επίσης να ευχαριστήσω και να υπογραμμίσω τον πατριωτισμό του κ. Berenguer και του κ. Knφrr.
Έναν πατριωτισμό πολύ συναφή διότι το ΕΣΟΛ 95 εγκρίθηκε από τη σοσιαλιστική κυβέρνηση, στο κόμμα της οποίας ανήκει ο πρώτος.
Κατόπιν τούτου, και αφήνοντας κατά μέρος εκτιμήσεις πραγματικά συκοφαντικές αυτή τη στιγμή, θέλω να συνηγορήσω υπέρ του κριτηρίου της παρατεινόμενης χρονικής εφαρμογής, υπέρ της διετούς μεταβατικής περιόδου.
Όποιος έχει έστω μια ιδέα λογιστικής και μελετήσει αυτό το κείμενο με καθαρό μυαλό θα ξέρει ότι, εν προκειμένω, αντιμετωπίζουμε μια βαθιά αλλαγή στις έννοιες και στα στοιχεία των πόρων των θεσμικών τομέων που έχουν επιπτώσεις στις χρηματοπιστωτικές και μη εταιρείες, στις δημόσιες διοικήσεις και στα νοικοκυριά.
Πρόκειται για μια πολύπλοκη αλλαγή.
Όπως γνωρίζει κάθε ειδικός, οι υπολογισμοί βάσει του ΕΣΟΛ 95 απαιτούν προσθαφαιρέσεις που αφορούν όχι λιγότερες από 60 λογιστικές κατηγορίες.
Δεύτερον, αυτή η βαθιά και πολύπλοκη αλλαγή πρέπει να γίνει σταδιακά.
Όπως επεσήμανε η κυρία Thyssen, η αλλαγή και η προσαρμογή των κανόνων λογιστικής απαιτεί κάποιο χρονικό διάστημα.
Είναι τελικά μια δίκαιη αλλαγή, διότι η αιφνίδια αλλαγή θα έβλαπτε εκείνα τα κράτη που εφάρμοσαν το κριτήριο των εσόδων, που τήρησαν δηλαδή περισσότερο τον κανονισμό που τέθηκε σε ισχύ το 1999.
Μας ζητείται η αλλαγή ενός κανονισμού που τέθηκε σε ισχύ πριν από λίγους μήνες.
Η τροπολογία της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών ζητεί να γίνει αυτή η αλλαγή σταδιακά.
Κύριε Πρόεδρε, θεωρώ ότι όλοι θα συμφωνήσουμε πως, εάν θέλουμε να διοικούμε σωστά την Κοινότητα χρειαζόμαστε μια υψηλής ποιότητας στατιστική βάση στην Κοινότητα και στις υποψήφιες χώρες.
Υπήρξε ευρεία επιδοκιμασία στο Σώμα γι' αυτή την πρόταση και την προφανή δυνατότητα να προσδώσουμε προτεραιότητα στα έσοδα που πραγματικά εισπράττονται, παρά στις περισσότερο ενδεικτικές εισφορές που ενδεχομένως οφείλονται.
Αυτό είναι σίγουρα ένα βήμα προς τα εμπρός.
Φαίνεται λογικό να χρησιμοποιήσουμε τα εισπραχθέντα έσοδα ως βάση για τον καθορισμό της πραγματικής αναλογίας του ελλείμματος.
Σε ό,τι αφορά τη μεταβατική περίοδο, πολλοί από μας κατανοούμε την ανάγκη για κάποια μορφή μεταβατικής περιόδου, επειδή είναι σαφές ότι, εάν τροποποιηθούν οι κανονισμοί κατά τρόπον ώστε να μεταβούμε από ένα σύστημα που χρησιμοποιείται για μεγάλο χρονικό διάστημα σε ένα εντελώς νέο σύστημα, θα απαιτηθεί κάποιος καιρός.
Ωστόσο, ελπίζω ότι, εάν εγκριθεί το νέο σύστημα, οι χώρες της Ένωσης δεν θα το χρησιμοποιήσουν ως δικαιολογία, αλλά θα επιδιώξουν την εφαρμογή του το ταχύτερο δυνατόν - με άλλα λόγια, τα δύο έτη θα πρέπει να θεωρούνται ως εξαίρεση και μέγιστο χρονικό περιθώριο, κι όχι ως το σύνηθες διάστημα για την εφαρμογή του συστήματος.
Ως προς τον τρόπο αντιμετώπισης των φόρων και των κοινωνικών εισφορών, συμφωνώ με τον εισηγητή ότι αυτός είναι ένας σχετικός τρόπος πραγματοποίησης των υπολογισμών και ότι θα πρέπει να αντιμετωπίσουμε ευνοϊκά τα κριτήρια που σκοπεύει να θέσει η Επιτροπή, εξαιτίας του τρόπου στον οποίο προσδίδει προτεραιότητα.
Συνολικά, πρόκειται για ένα χρήσιμο βήμα προς τα εμπρός.
Επιδοκιμάζω τη δέσμευση της Επιτροπής.
Ελπίζω να μπορέσουμε να εργασθούμε από κοινού και να δούμε την πρόταση να λαμβάνει χαρακτήρα κοινοτικής νομοθεσίας με τις κατάλληλες προσαρμογές το συντομότερο δυνατόν.
Κύριε Πρόεδρε, η συζήτηση που διεξάγουμε επιβεβαιώνει το κριτήριο της Επιτροπής σχετικά με την ανάγκη εξασφάλισης στον μέγιστο δυνατό βαθμό συγκρίσιμων και διαφανών στατιστικών στοιχείων, ουσιαστικών για τον καθορισμό κάποιων βασικών γραμμών της δράσης μας, και ειδικά για την ανάγκη χρηματοδότησης που πρέπει να είναι σαφής σε ό,τι αφορά τη νομική διατύπωση.
Προτείνοντας αυτές τις τροπολογίες, η Επιτροπή αποσκοπούσε να διασφαλίσει ότι η καταχώριση των φόρων και των κοινωνικών εισφορών στο ΕΣΟΛ θα πραγματοποιηθεί με ισότιμα μεθοδολογικά κριτήρια και κατά συνέπεια ότι δεν θα υπάρχουν διαφορές στη μεταχείριση των διαφόρων εθνικών δημοσίων διοικήσεων.
Πρόκειται για μια πρόταση ουσιαστικά τεχνικής φύσεως που στοχεύει να καλύψει ένα κενό που υπάρχει στη νομοθεσία, το οποίο θα επέτρεπε διαφορετικές ερμηνείες σε συνάρτηση με τη θέση που θα λάβει καθένα από τα κράτη μέλη.
Η Επιτροπή είναι πολύ ικανοποιημένη για τη συνολική στήριξη που δόθηκε στην πρότασή μας και για την έκθεση που εγκρίθηκε στην Επιτροπή Οικονομικής και Νομισματικής Πολιτικής, για την οποία θα προβώ σε κάποια σχόλια στη συνέχεια.
Θα ήθελα όμως προηγουμένως να εκφράσω τις ευχαριστίες μου ιδιαίτερα για το έργο του εισηγητή, του κ. Knφrr Borrΰs, που σε ένα πολύπλοκο θέμα τεχνικής φύσεως μάς παρείχε μεγάλη στήριξη.
Ο εισηγητής υπογραμμίζει στην έκθεσή του ότι ο στόχος της πρότασης είναι να καταλήγουμε στον ίδιο αριθμό, ανεξάρτητα από το είδος των στατιστικών πηγών, και αυτός είναι πράγματι ο στόχος μας.
Η Επιτροπή Οικονομικής και Νομισματικής Πολιτικής ενέκρινε οκτώ τροπολογίες και η Επιτροπή μπορεί να αποδεχθεί χωρίς δυσκολία τις τροπολογίες αριθ.
1, 2, 3, 7 και 8.
Υπάρχει μια ένατη τροπολογία, που κατατέθηκε εκ των υστέρων, για την οποία θα κάνω επίσης κάποιο σχόλιο.
Η Επιτροπή θα προτιμούσε να αποσυρθούν οι τροπολογίες αριθ.
4, 5 και 6.
Ο σκοπός αυτών των τροπολογιών είναι διαφορετικός από αυτόν του κανονισμού.
Αντιλαμβάνομαι ότι στο μέτρο που τροποποιούνται ορισμένα στοιχεία του κανονισμού, μπορεί επίσης να συζητηθεί το μοντέλο υπολογισμού της βάσης του ΦΠΑ που χρησιμοποιείται προκειμένου να καθοριστούν οι ίδιοι πόροι, μιλάμε όμως για ένα εντελώς διαφορετικό πρόβλημα.
Απαντώντας στις ανησυχίες της Ομάδας του Ευρωπαϊκού Λαϊκού Κόμματος θα έλεγα ότι, λογικά, όταν ζητούμε την απόσυρση αυτών των τροπολογιών, η Επιτροπή οφείλει να δεσμευτεί για την κατάθεση, εν ευθέτω χρόνω, πρότασης για την καθιέρωση αυτής της απολύτως συναφούς τροποποίησης, διαθέτοντας πιο ορθούς αριθμούς, που επιδιώκουμε να χρησιμοποιηθούν μελλοντικά για τον υπολογισμό της βάσης της εισφοράς στους ίδιους πόρους.
Ελπίζουμε αυτό να είναι ένα σχήμα που θα μπορέσει να χρησιμεύσει στη σταδιακή επίλυση του προβλήματος.
Σε ό,τι αφορά την τροπολογία 9, το θέμα εξετάστηκε από τη Γενική Διεύθυνση του ECOFIN και τη Eurostat και αφού ανέλυσαν λεπτομερώς το θέμα, μπορώ να σας πω, κύριε Garcνa-Margallo, ότι ως αρχή, οι εξαιρέσεις σε στατιστικά ζητήματα πρέπει να παραχωρούνται μόνο εφόσον ένα κράτος μέλος δεν έχει την τεχνική ικανότητα να παράσχει τα στοιχεία.
Έτσι έγινε π.χ. στην περίπτωση των εξαιρέσεων που πραγματοποιήθηκαν στους κανόνες του ΕΣΟΛ 95 για μερικά κράτη μέλη.
Μιλάμε συνεπώς για ένα τεχνικό πρόβλημα, όταν δεν υπάρχει η τεχνική ικανότητα παροχής των στοιχείων.
Στην περίπτωση που αναφερόμαστε, δεν υπάρχουν τεχνικές δυσκολίες που να δικαιολογούν αυτή την εξαίρεση, και μάλιστα ο κανονισμός τροποποιήθηκε ουσιαστικά κατά την επεξεργασία του προκειμένου να καταστεί πιο ευέλικτος, ώστε όλες οι δυσκολίες που παρέθεσαν τα διάφορα κράτη μέλη μπορούν, κατά τη γνώμη μας, να επιλυθούν εντός των πλαισίων ευελιξίας που επιδέχεται ο κανονισμός.
Αυτός είναι ο λόγος για τον οποίο η Επιτροπή δεν θεωρεί αποδεκτή την τροπολογία αριθ.
9.
Εάν τα όσα παρουσιάσθηκαν χρησιμεύσουν για να καταστεί εφικτή η προσέγγιση των θέσεων του Κοινοβουλίου και της Επιτροπής, και ο κ. Knφrr Borrΰs και η Ομάδα του Ευρωπαϊκού Λαϊκού Κόμματος μπορέσουν να αποσύρουν τις τροπολογίες που ανέφερα, θεωρούμε πως αυτό θα μας επέτρεπε να προχωρήσουμε στην έγκριση αυτού του κειμένου που αναμφίβολα θα είναι θετικό για την αποσαφήνιση των μελλοντικών λογαριασμών.
Ευχαριστώ πολύ κύριε Επίτροπε.
ΚΟΑ στον τομέα της μπανάνας
Η ημερήσια διάταξη προβλέπει τη συζήτηση της έκθεσης του κ. Dary (A5-0093/2000), εξ ονόματος της Επιτροπής Γεωργίας και Ανάπτυξης της Υπαίθρου, σχετικά με την πρόταση κανονισμού του Συμβουλίου [COM(1999) 582 - C5-0277/1999 - 1999/0235(CNS)] για την τροποποίηση του κανονισμού (ΕΚ) αριθ.
404/93 περί κοινής οργάνωσης των αγορών στον τομέα της μπανάνας.
Κύριε Πρόεδρε, κύριε Επίτροπε, αγαπητοί συνάδελφοι, η μεταρρύθμιση της ΚΟΑ στον τομέα της μπανάνας όπως προτείνεται από την Επιτροπή, η οποία τείνει να αντικαταστήσει το σημερινό σύστημα με την εφαρμογή ενός συστήματος ενιαίων σταθερών τελωνειακών δασμών, ενός συστήματος "tariff only" , εάν καθιερωνόταν ως έχει, θα επέφερε βραχυπρόθεσμα την εξαφάνιση των παραγωγών των χωρών ΑΚΕ και μεσοπρόθεσμα την εξαφάνιση των παραγωγών της Κοινότητας.
Με την ευκαιρία της Διάσκεψης Κορυφής του Seattle, και στη συνέχεια του Davos, οι ευρωπαίοι πολίτες μπόρεσαν να διαπιστώσουν την ανικανότητα του ΠΟΕ να συμβιβάσει τις οικονομικές προτεραιότητες με τα μείζονα συμφέροντα των πολιτών που συνίστανται στο βιοτικό πλαίσιο, στις συνθήκες εργασίας και στην ποιότητα της κατανάλωσης.
Επιπλέον, δεν θα κατανοούσαν σήμερα ότι οι βουλευτές τους επανεξετάζουν όχι μόνο τις αξίες αυτές, αλλά, επιπλέον, αθετούν στην πορεία τη δέσμευση που έλαβε η Ένωση απέναντι στους εταίρους της των χωρών ΑΚΕ.
Το ζήτημα της μπανάνας αποτελεί το τέλειο παράδειγμα όσον αφορά τις δυσκολίες που αντιμετωπίζει η Ένωση για να εδραιώσει το ευρωπαϊκό πρότυπο, παρά τη συχνότατη αναφορά σε αυτό από τα θεσμικά όργανα.
Ως προς αυτό, η ΚΟΑ του 1993 ανταποκρίνεται σε τέσσερις ουσιαστικούς στόχους: τη διασφάλιση της ελεύθερης κυκλοφορίας των μπανανών στην ενιαία αγορά, με παράλληλη διατήρηση λογικών τιμών για τους καταναλωτές, τον σεβασμό των υποχρεώσεων της Ένωσης έναντι των χωρών ΑΚΕ, τη διατήρηση της κοινοτικής προτίμησης για τους παραγωγούς της Ένωσης, όπως η Μαρτινίκα, η Γουαδελούπη, οι Κανάριοι Νήσοι, η Μαδέρα και η Κρήτη και, τέλος, τον σεβασμό των υποχρεώσεων έναντι της GATT.
Ο κανονισμός αυτός δέχθηκε επίθεση ήδη από την καθιέρωσή του και μας οδήγησε τελικά σε πολυάριθμες καταδίκες εκ μέρους του ΠΟΕ, η τελευταία εκ των οποίων πραγματοποιήθηκε τον Απρίλιο του 1999.
Οι Ηνωμένες Πολιτείες, πάντα έτοιμες να ξεσπαθώσουν πρώτες, ενέκριναν αμέσως εμπορικά αντίμετρα κατά των χωρών της Ένωσης.
Η Επιτροπή για να συμμορφωθεί με τους κανόνες του ΠΟΕ προτείνει να περάσουμε σε ένα σύστημα "tariff only" , να καταργήσουμε δηλαδή τις ποσοστώσεις και να καθιερώσουμε έναν ενιαίο τελωνειακό δασμό, το επίπεδο του οποίου αγνοούμε.
Γνωρίζουμε άλλωστε ότι το σύστημα αυτό έχει ήδη τεθεί υπό αμφισβήτηση από μια πλειοψηφία φορέων και παραγωγών, ανεξαρτήτως γεωγραφικής καταγωγής.
Έχουμε το δικαίωμα να αναρωτηθούμε για την ορθότητα της διαδικασίας που συνίσταται στην αλλαγή των κανόνων του παιχνιδιού στην πορεία, υποχρεώνοντας τους παραγωγούς να επανεξετάσουν τα σχέδια εκμετάλλευσης και τις προοπτικές της αγοράς που έχουν και μας οδηγεί στον καθορισμό των όρων μιας μεταρρύθμισης σύμφωνης με τους κανόνες του διεθνούς εμπορίου, οι οποίοι όμως δεν υπαγορεύονται αποκλειστικά από αυτή.
Επί του προκειμένου, διακυβεύονται πολλά.
Από το 1993, η κατάσταση των κοινοτικών παραγωγών επιδεινώνεται διαρκώς.
Το ίδιο ισχύει για πολλές χώρες ΑΚΕ, οι οποίες είναι παραδοσιακοί προμηθευτές.
Είναι αδύνατο για τους παραγωγούς αυτούς να αντέξουν έναν δίκαιο ανταγωνισμό με τους μεγάλους παραγωγούς και φορείς του τομέα σε διεθνές επίπεδο.
Ας υπενθυμίσουμε άλλωστε ότι περισσότερο από το 60% των μπανανών που καταναλώνονται στην Ένωση προέρχονται από τρίτες χώρες, εκτός των χωρών ΑΚΕ.
Δεν τίθεται ζήτημα να ασκήσουμε προστατευτισμό, αλλά μάλλον να προστατεύσουμε τη διαχρονικότητα ενός ορισμένου τρόπου παραγωγής.
Πίσω από την μπανάνα, αυτό που προσπαθούμε να υπερασπιστούμε, είναι ένας ολόκληρος κλάδος παραγωγής, από τον οποίο εξαρτώνται συχνά ολόκληρες περιοχές, καθώς και η ζωτική τους δύναμη.
Τα περιθώρια ελιγμών είναι στενά σε τεχνικό επίπεδο, ωστόσο η επιλογή ενός προτύπου μεταρρύθμισης είναι πολιτική.
Πρέπει να γνωρίζουμε ποιους στόχους επιζητούμε.
Κατ' εμέ, πρόκειται πρωτίστως για την υπεράσπιση του ευρωπαϊκού προτύπου σε διεθνές επίπεδο.
Αυτή είναι όντως η θέση που εγκρίθηκε ομόφωνα από τα μέλη της Επιτροπής Γεωργίας.
Θα ήθελα εν προκειμένω να ευχαριστήσω θερμά τους συναδέλφους μου για την αποτελεσματική τους συνεργασία σε αυτήν την υπόθεση, καθώς και τους κυρίους Westendorp και Fernαndez Martin για την εξαιρετική τους εργασία.
Ελλείψει αντικειμενικών λόγων για την επιλογή του συστήματος "tariff only" , προτείνω να εγκρίνουμε την πρώτη εναλλακτική δυνατότητα της πρότασης της Ευρωπαϊκής Επιτροπής, την αποκαλούμενη "μεταβατική" , και να την εφαρμόσουμε χωρίς αυτόματη μετάβαση στο σύστημα "tariff only" , προβλέποντας όμως μια αξιολόγηση της λειτουργίας της ΚΟΑ, όπως θα έχει τροποποιηθεί, μετά το πέρας μιας δεκαετίας.
Η συμφωνία εταιρικής σχέσης για την ανάπτυξη ΑΚΕ-Ευρωπαϊκής Ένωσης, η οποία αντικαθιστά τη Σύμβαση της Λομέ, προβλέπει μια δεκαετή μεταβατική περίοδο για τις χώρες ΑΚΕ, προκειμένου να τους επιτραπεί να προσαρμοστούν όσο το δυνατόν καλύτερα στα πρότυπα του ΠΟΕ.
Γιατί να μην ισχύει το ίδιο όσον αφορά τη μπανάνα;
Προτείνω επίσης να βεβαιωθούμε ότι το επίπεδο των ποσοστώσεων δεν θα επιδεινώσει την ήδη διαπιστωθείσα κατάσταση πλεονασματικού εφοδιασμού της αγοράς και προτείνω τέλος, γνωρίζοντας ότι η τρίτη ποσόστωση θα είναι εφεξής ανοικτή σε όλους, να αυξήσουμε τουλάχιστον σε 300 ευρώ τον προτιμησιακό δασμό πρόσβασης για τα προϊόντα ΑΚΕ.
Εν πάση περιπτώσει, για να εξασφαλιστεί η διαχρονικότητα και η βιωσιμότητα της παραγωγής της Κοινότητας και των χωρών ΑΚΕ είναι απαραίτητα κάποια συνοδευτικά μέτρα.
Θα πρότεινα τα εξής: ενισχύσεις περιφερειακού χαρακτήρα, ώστε να διορθωθούν οι αποκλίσεις που διαπιστώνονται ανάμεσα στις διάφορες μπανανοπαραγωγές κοινοτικές περιοχές, δημιουργία μηχανισμού αποζημιώσεων έναντι κυκλώνων, ενίσχυση για σκοπούς εμπορίας, ώστε να αποκατασταθεί η ισορροπία με τους κλάδους διανομής των μπανανοδολαρίων, ειδικά μέτρα στήριξης για τις παραγωγές που προέρχονται από βιολογικές καλλιέργειες και, τέλος, επίσπευση της χορήγησης ενισχύσεων.
Εύχομαι το Κοινοβούλιο να ακολουθήσει τη γραμμή που προτείνει η Επιτροπή Γεωργίας, έχουμε όμως επίσης ανάγκη από την κατανόηση του Συμβουλίου και της Επιτροπής.
Είναι βέβαιο ότι δεν βρισκόμαστε σε διαδικασία συναπόφασης, είναι βέβαιο ότι η Επιτροπή μπορεί να απορρίψει όλες μας τις τροπολογίες.
Θα ήταν όμως συνετό, τη στιγμή που καθιερώνεται ένας κώδικας δεοντολογίας μεταξύ του Κοινοβουλίου και της Επιτροπής, να μην λάβουν υπόψη τους τη γνωμοδότησή μας, και επιπλέον, θα ήταν λογικό, τόσο για την Επιτροπή όσο και για το Συμβούλιο, να αψηφήσουν τη γνώμη των λαών που αντιπροσωπεύουμε;
(Χειροκροτήματα)
Αγαπητοί συνάδελφοι, δεδομένου ότι με τη συζήτηση μιας νέας έκθεσης, άλλαξε η σύνθεση των παρόντων στο Σώμα, πρέπει να επαναλάβω κάτι που είπα στην αρχή.
Θέλω να σας παρακαλέσω θερμά να βοηθήσετε, ώστε να τελειώσουμε μέχρι τις 11.30, επειδή τότε αρχίζουν οι ψηφοφορίες και δεν μπορούμε να ξεπεράσουμε το χρονικό μας όριο.
Παρακαλώ να τηρήσετε λοιπόν τον χρόνο ομιλίας σας.
Παρακαλώ επίσης την Επιτροπή, μολονότι της επιτρέπεται να μιλάει όση ώρα θέλει, να βοηθήσει και αυτή, ώστε να τελειώσουμε έγκαιρα.
Κύριε Πρόεδρε, θα είμαι πολύ σύντομος, θέλω απλώς να πω ότι, όταν κατατέθηκε στην Επιτροπή Βιομηχανίας, Εξωτερικού Εμπορίου, Έρευνας και Ενέργειας το σχέδιο έκθεσης του κ. Dary, μετά από προσεχτική μελέτη της προβληματικής στον τομέα της μπανάνας, καταλήξαμε στην εν λόγω επιτροπή στο συμπέρασμα ότι η λύση που προτείνει ο κ. Dary συγκεντρώνει τις απολύτως ουσιαστικές προϋποθέσεις για την επιτυχία της.
Κατ' αρχάς, την τήρηση των διεθνών υποχρεώσεων της Ευρωπαϊκής Ένωσης, όχι μόνο έναντι των χωρών ΑΚΕ, αλλά και στο πλαίσιο του Παγκόσμιου Οργανισμού Εμπορίου.
Όπως γνωρίζουν οι συνάδελφοι, η Ευρωπαϊκή Ένωση καταδικάστηκε για το καθεστώς χορήγησης αδειών του εν λόγω προϊόντος, διατήρησε όμως τη βιωσιμότητα του καθεστώτος ποσοστώσεων που πρότεινε ο κ. Dary.
Πράγματι, στις διαπραγματεύσεις της Επιτροπής στην παρούσα φάση φαίνεται ότι οι βασικοί προμηθευτές θα προτιμούσαν αυτό το σύστημα.
Από την άλλη, πρόκειται για το σύστημα που διασφαλίζει καλύτερα την αρχή της πολυλειτουργικότητας της γεωργίας, προστατεύει τους παραγωγούς της Ευρωπαϊκής Ένωσης, προστατεύει επίσης τις αναπτυσσόμενες χώρες, με τις οποίες έχουμε μια πολύ ειδική σχέση, είναι ευαίσθητο στην προστασία των βασικών κοινωνικών προτύπων και στην προστασία του περιβάλλοντος και τέλος είναι εκείνο που σέβεται περισσότερο την αρχή της προστασίας των καταναλωτών.
Για όλους αυτούς τους λόγους, η επιτροπή μου υπερψήφισε το σχέδιο έκθεσης του κ. Dary.
Κύριε Πρόεδρε, ελπίζουμε όλοι να επέλθει το τέλος αυτού που πρέπει όντως να αποκαλέσουμε "ο πόλεμος της μπανάνας" , ωστόσο η υπερβολική πολυπλοκότητα αυτής της υπόθεσης δεν ξεγελά κανέναν.
Η μπανάνα έχει λάβει σαφώς τη μορφή πολιτικού διακυβεύματος, μιας συμβολικής διαμάχης ορισμένης αντίληψης του παγκόσμιου εμπορίου, τη μορφή της διαμάχης μιας Ευρώπης που αποδέχεται και υπερασπίζεται τις επιλογές της, την πολιτική ιδιαιτερότητά της και τη δέσμευσή της υπέρ των χωρών του Νότου.
Σε αυτή την υπόθεση λοιπόν - το γνωρίζω - το έργο της Επιτροπής δεν είναι απλό.
Βρίσκεται ανάμεσα σε δύο εκ διαμέτρου αντίθετες και αλληλοσυγκρουόμενες θέσεις και υπολογίζω τις δυσκολίες που συναντά στην προσπάθειά της να συμβιβάσει τα αντικρουόμενα συμφέροντα.
Μολονότι συμμερίζομαι την ανησυχία να δοθεί τέλος σε μια εμπορική διαμάχη που δηλητηριάζει τις διατλαντικές σχέσεις, αυτό δεν θα μπορούσε να γίνει με οποιοδήποτε τίμημα, απαρνούμενοι, χωρίς αντιστάθμισμα, τις αρχές δικαιοσύνης και αλληλεγγύης που διέπουν τη δράση της Ευρωπαϊκής Ένωσης.
Ανήκω σε αυτούς - και είμαστε πολλοί σε αυτό το Σώμα - οι οποίοι αρνούνται να βλέπουν δύο-τρεις πολυεθνικές με αποικιοκρατική ηθική και με αναχρονιστική κοινωνική συμπεριφορά να υπαγορεύουν τη συμπεριφορά της Ευρώπης, ακόμη και έμμεσα.
Λυπάμαι, άλλωστε, που δεν αγωνιστήκαμε για τη διατήρηση μιας συγκεκριμένης ποσόστωσης για τις χώρες ΑΚΕ, η οποία θα τους εγγυόταν από μόνη της την πρόσβαση στην αγορά.
Η πρόταση όμως του εισηγητή είναι ικανοποιητική γιατί υπερασπίζεται το σύστημα ποσοστώσεων και απορρίπτει την αυτόματη μετάβαση σε ένα αποκλειστικά δασμολογικό καθεστώς.
Τον ευχαριστώ εξάλλου, όπως ευχαριστώ και τον κ. Fernαndez Martνn που υπερασπίστηκε την άποψη της επιτροπής.
Βέβαια, οι χώρες ΑΚΕ γνωρίζουν ότι θα πρέπει να προσαρμοστούν στο παγκόσμιο εμπόριο.
Ας τους δώσουμε όμως χρόνο.
Ας τους αφήσουμε ένα αρκετά μεγάλο χρονικό διάστημα, ας τους δώσουμε τα μέσα να παράγουν οι ίδιες τα φυτά τους, ας τις ενισχύσουμε στην κατασκευή των θερμοκηπίων τους.
Ας ενθαρρύνουμε τις βιολογικές γεωργικές μεθόδους και σε δέκα χρόνια, πιστέψτε με, η τιμή της αφρικανικής μπανάνας θα έχει πέσει στο επίπεδο της τιμής του μπανανοδολαρίου.
Θα γίνει λοιπόν πιο ανταγωνιστική.
Εάν επιβάλουμε πολύ γρήγορα το βίαιο, αποκλειστικά δασμολογικό καθεστώς, η μπανάνα θα έχει υπερβολικά πικρή γεύση για χιλιάδες αφρικανούς μικροπαραγωγούς.
Κύριε Πρόεδρε, η Επιτροπή Ανάπτυξης και Συνεργασίας, εξ ονόματος της οποίας ομιλώ, υποστηρίζει σε γενικές γραμμές την έκθεση του κ. Dary και απορρίπτει σε γενικές γραμμές την πρόταση της Επιτροπής.
Η Ευρωπαϊκή Επιτροπή έκανε μια πρόταση σε πνεύμα συναίνεσης και ειλικρινά αφού την ανέλυσα για μεγάλο διάστημα επιδεικνύοντας την καλύτερη δυνατή θέληση, δεν καταφέρνω να βρω έναν λόγο για να την αποδεχθώ.
Μου αρκεί η παρηγοριά ότι δεν είμαι ο μόνος.
Η πρόταση της Επιτροπής δεν έγινε ευμενώς δεκτή από κανέναν.
Ούτε από τους κοινοτικούς παραγωγούς ούτε από τις χώρες ΑΚΕ.
Ούτε και στο Συμβούλιο φαίνεται να είναι πιο εύκολα τα πράγματα για την Επιτροπή.
Ούτε και στο Κοινοβούλιο αρέσει.
Εκείνο όμως που είναι το πιο σοβαρό είναι ότι δεν αρέσει ούτε καν στις Ηνωμένες Πολιτείες.
Με αυτή την πρόταση η Επιτροπή όχι μόνο παραιτήθηκε από την προστασία των συμφερόντων της Κοινότητας και των χωρών ΑΚΕ, αλλά κατά τη γνώμη μου έχασε και την ελάχιστη απαιτούμενη ουδετερότητα.
Ο Παγκόσμιος Οργανισμός Εμπορίου καταδίκασε το ισχύον καθεστώς αδειών, που χωρίς αμφιβολία πρέπει να τροποποιηθεί.
Η Επιτροπή όμως προτείνει πολύ περισσότερα πράγματα.
Προτείνει την κατάργηση οιουδήποτε είδους ποσόστωσης, και ερωτώ: θα επιδιώξει άραγε την μελλοντική κατάργηση του καθεστώτος ενισχύσεων στους παραγωγούς;
Αποφάσισε μήπως η Επιτροπή να αρχίσει τη μεταρρύθμιση της Κοινής Γεωργικής Πολιτικής με τη μεταρρύθμιση της Κοινής Οργάνωσης Αγοράς της μπανάνας;
Μετά την μπανάνα θα υπάρξουν και άλλοι τομείς;
Πότε θα σταματήσουμε να προστατεύουμε, για να αναφέρω ένα παράδειγμα, τον λευκό αυστριακό οίνο;
Είναι προφανές ότι αυτό το ζήτημα θα παραμείνει ανοικτό στους κόλπους του Παγκόσμιου Οργανισμού Εμπορίου.
Όμως, μετά την εμπειρία του Seattle, υποθέτω ότι θα έπρεπε να αντλήσουμε κάποιο συμπέρασμα από την άποψη που εξέφρασαν οι αναπτυσσόμενες χώρες και ειδικότερα εν προκειμένω οι χώρες ΑΚΕ, έναντι των οποίων οφείλουμε να εκπληρώσουμε κάποιες δεσμεύσεις και υποχρεώσεις.
Σε αυτή την κατεύθυνση, για την τήρηση των δεσμεύσεων και των υποχρεώσεών μας έναντι των χωρών ΑΚΕ, κινούνται οι τροπολογίες που υποβλήθηκαν εξ ονόματος της Επιτροπής Ανάπτυξης και Συνεργασίας.
Αξιότιμε κύριε Πρόεδρε, αξιότιμοι συνάδελφοι, μιλώ εξ ονόματος του "σκιώδους εισηγητού" της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, κυρίου Vatanen, και δηλώνω ότι είναι ήδη η πέμπτη φορά από το 1993, μετά την εφαρμογή της Κοινής Οργάνωσης Αγοράς στον τομέα της μπανάνας που ο Παγκόσμιος Οργανισμός Εμπορίου (ΠΟΕ) θεωρεί ότι οι κοινοτικές διατάξεις αντιβαίνουν στους κανόνες του διεθνούς εμπορίου.
Η αντιδικία για τη μπανάνα αποτελεί ένα καλό παράδειγμα της δυσκολίας συμβιβασμού των συμφερόντων των 15 κρατών μελών, των παραγωγών της Ένωσης και των χωρών ΑΚΕ, των ευρωπαίων καταναλωτών και των εμπορικών μας εταίρων.
Συγχαίρω την Επιτροπή, επειδή στην πρότασή της επεδίωξε να οδηγήσει τις διαφορετικές ομάδες συμφερόντων σε έναν σημαντικό συμβιβασμό.
Δικαίως η Ευρωπαϊκή Ένωση είναι υπεύθυνη για το επαρκές εισόδημα των ευρωπαίων γεωργών, καθώς και των μπανανοπαραγωγών.
Ωστόσο, δεν είναι σωστό η Ευρωπαϊκή Ένωση και οι επιχειρήσεις που δραστηριοποιούνται στην επικράτειά της να υφίστανται ετησίως απώλειες της τάξης των τετρακοσίων εκατομμυρίων ευρώ περίπου από τις εμπορικές κυρώσεις που έχουν επιβάλει οι ΗΠΑ και ο Ισημερινός, επειδή οι δραστηριότητές μας στην εισαγωγή των μπανανών αντιβαίνουν στη συμφωνία της GATT.
Θα ήθελα να εκφράσω την ανησυχία μου για τις συνέπειες της έκθεσης Dary στην εμπορική πολιτική.
Η έγκριση αυτούσιας της έκθεσης Dary ενδέχεται να προκαλέσει έντονες αντιδράσεις από τους εμπορικούς εταίρους μας, επειδή δεν προσφέρει καν τη δυνατότητα διαπραγματεύσεων προκειμένου να διευκολυνθεί η πρόσβαση στην αγορά.
Τρανή απόδειξη είναι το γεγονός ότι ορισμένες χώρες της Λατινικής Αμερικής δεν αποδέχονται τη μέθοδο των ποσοστώσεων στις εισαγωγές - τουλάχιστον μέχρι να διαφανεί κάποια βελτίωση της πρόσβασης στην αγορά της ΕΕ.
Για τον λόγο αυτό απευθύνω έκκληση σε σας και ζητώ την υποστήριξή σας στην τροπολογία αριθ.
38 του κ. Chichester, σύμφωνα με την οποία, μολονότι η ΕΕ δεν εγκαταλείπει τις ποσοστώσεις στις εισαγωγές, δηλώνει τουλάχιστον ότι θα ξεκινήσει επίσημες διαπραγματεύσεις στο πλαίσιο του ΠΟΕ αναφορικά με τη μελλοντική κατανομή των ποσοστώσεων στις εισαγωγές μπανάνας.
Η Ένωση έχει ήδη ηττηθεί τέσσερις φορές στην αντιδικία για τις μπανάνες και δεν έχει πλέον περιθώρια για πέμπτη ήττα, και τούτο για τρεις λόγους: πρώτον, η συνέχιση, παρά τις απαγορεύσεις του ΠΟΕ, της κοινοτικής μεθόδου των ποσοστώσεων στις εισαγωγές, η οποία θεωρείται ότι προκαλεί διακρίσεις, θα οδηγήσει στη διατήρηση των εμπορικών κυρώσεων ύψους εκατοντάδων εκατομμυρίων ευρώ.
Δεύτερον, εάν οι εμπορικοί εταίροι λάβουν την άδεια του ΠΟΕ να παραβιάσουν ακόμη και δικαιώματα πνευματικής ιδιοκτησίας - Intellectual Property Rights - το τίμημα των κυρώσεων θα ανέλθει σε υπέρογκα μεγέθη και θα προκαλέσει ενδεχομένως μακροπρόθεσμες ζημίες στην επιχειρηματική ζωή της Ευρωπαϊκής Ένωσης.
Τρίτον, οι συνεχιζόμενες παραβιάσεις των κανόνων ζημιώνουν τη διεθνή εικόνα μας σε θέματα εμπορίου, γεγονός που είναι πιθανόν να αποδυναμώσει την αποδοχή του ευρωπαϊκού προτύπου γεωργικών ενισχύσεων, και θα επιφέρει με τη σειρά του ιδιαίτερα σοβαρές επιπτώσεις σε ολόκληρη την ευρωπαϊκή γεωργία.
Τώρα είναι πλέον η στιγμή να δείξουμε ότι είμαστε αξιόπιστοι και ώριμοι εμπορικοί εταίροι, δεδομένου ότι η νέα σύγχρονη πραγματικότητα συμβαδίζει μακροπρόθεσμα με τα ουσιώδη συμφέροντά μας.
Κύριε Πρόεδρε, ο ΠΟΕ έχει αμφισβητήσει επανειλημμένως τον κοινοτικό κανονισμό μας για τις μπανάνες και, κάθε φορά, χρειάστηκε να επαναπροσδιορίσουμε το περιεχόμενο αυτής της ΚΟΑ και να υφιστάμεθα σήμερα το βάρος των κυρώσεων που μας έχουν επιβληθεί για την αποκατάσταση των προκληθεισών ζημιών.
Όντως, δεν είναι εύκολο να βρεθεί μια ισορροπημένη απάντηση που να ικανοποιεί και τους τέσσερις στόχους μας, δηλαδή: την τροφοδότηση των καταναλωτών σε λογικές τιμές, την εγγύηση για το μέλλον των κοινοτικών παραγωγών μας, την εκπλήρωση των δεσμεύσεων που έχει αναλάβει η Ένωση υπέρ των χωρών ΑΚΕ και, τέλος, την παράλληλη παρουσίαση ενός φακέλου που θα παραμείνει απρόσβλητος στον ΠΟΕ.
Ωστόσο, όσον αφορά αυτές τις τέσσερις ανησυχίες, η πρόταση του κ. Dary αποδεικνύεται απολύτως ορθή, τουλάχιστον σύμφωνα με την άποψη της Επιτροπής Γεωργίας και Ανάπτυξης της Υπαίθρου του Κοινοβουλίου μας, η οποία την υποστήριξε ομόφωνα, γεγονός αρκετά ασυνήθιστο για ένα τόσο ευαίσθητο θέμα.
Πράγματι, αποκομίσαμε την εντύπωση ότι η επιλογή να διατηρηθούν για δέκα, αντί για έξι, χρόνια οι ποσοστώσεις εισαγωγής που συνοδεύονται από μία δασμολογική προτίμηση υπέρ των χωρών ΑΚΕ, έδινε τη δυνατότητα να προετοιμαστεί πιο σοβαρά το μέλλον των παραγωγών της Κοινότητας και των χωρών ΑΚΕ, οι οποίοι αντιμετωπίζουν έναν ανταγωνισμό που στηρίζεται λίγο πολύ στο κοινωνικό και περιβαλλοντικό ντάμπινγκ.
Η κατάργηση της αυτόματης μετάβασης στο σύστημα "tariff only" την οποία υποστηρίζουμε, δεν πρέπει ωστόσο να θεωρηθεί ως συστηματική απόρριψη αυτού του μηχανισμού.
Θέλουμε απλώς να καταστήσουμε τους παραγωγούς μας και τους παραγωγούς των ΑΚΕ ικανούς να αντιμετωπίσουν την εξέλιξη της κατάστασης, από οικονομική και κοινωνική άποψη, χωρίς ωστόσο να βλάψουμε το άνοιγμα της αγοράς μας.
Πώς, συνεπώς, η Ευρωπαϊκή Ένωση δεν θα είχε επιχειρήματα να προβάλει στον ΠΟΕ, για να αναγνωριστεί αυτή τη φορά η ορθότητα της πορείας που ακολουθούμε;
Βέβαια, επί του παρόντος, η Ένωση μπορεί να συναντήσει δυσκολίες στον καθορισμό των ποσοστώσεων, είναι όμως δυσκολότερο το εγχείρημα από ό,τι εάν έπρεπε να συμφωνήσουμε για τις προσαρμογές του τελωνειακού δασμού στην περίπτωση του συστήματος "tariff only";
Προσωπικά, είμαι πεπεισμένος ότι η επικείμενη έναρξη του επόμενου κύκλου διαπραγματεύσεων του ΠΟΕ, πρέπει να μας επιτρέψει να χειριστούμε θετικά αυτή την υπόθεση σε ένα πιο συνολικό πλαίσιο και υπολογίζω στην αποφασιστική στάση της Επιτροπής σε αυτό το θέμα.
Κύριε Πρόεδρε, είναι πλέον καιρός να επιλύσουμε άπαξ δια παντός αυτό το πολύπλοκο ζήτημα που εκκρεμεί εδώ και καιρό.
Όπως όλοι μας γνωρίζουμε, υπάρχουν πολλές ανταγωνιστικές αξιώσεις - οι αξιώσεις των μπανανοπαραγωγών των χωρών ΑΚΕ, των κοινοτικών μπανανοπαραγωγών, των επιχειρήσεων της ΕΕ που πλήττονται σφοδρά από τις κυρώσεις των ΗΠΑ, οι αξιώσεις που αφορούν τον ρόλο και τη θέση της ΕΕ στον ΠΟΕ και ασφαλώς τα δικαιώματα και τα συμφέροντα των ευρωπαίων καταναλωτών μπανάνας.
Δεν θα είναι εφικτή η πλήρης ικανοποίηση όλων αυτών των αξιώσεων και κατά συνέπεια πρέπει να αποδεχθούμε έναν συμβιβασμό.
Η πρόταση της Επιτροπής αποτελεί έναν συμβιβασμό μεταξύ εκείνων που ζητούν μια άμεση μετάβαση σε ένα σύστημα "tariff-only" και εκείνων που επιθυμούν να αγνοήσουμε τις αποφάσεις του ΠΟΕ και να εμμείνουμε σε αυτό το ατελές καθεστώς ως έχει.
Γι' αυτό η πλειοψηφία της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών υποστηρίζει την πρόταση της Επιτροπής να συνεχισθεί το σύστημα της δασμολογικής ποσόστωσης για μια μεταβατική περίοδο προτού μεταβούμε σε ένα οριστικό σύστημα "tariff-only".
Η έκθεση Dary από την άλλη, θέτει ως αξίωμα την εν μέρει ουτοπική αντίληψη ότι μπορούμε να αγνοήσουμε ολοκληρωτικά τις αποφάσεις του ΠΟΕ.
Δίδει απόλυτη προτεραιότητα στις ανησυχίες των κοινοτικών μπανανοπαραγωγών εις βάρος των εξίσου θεμιτών ανησυχιών των αθώων κοινοτικών επιχειρήσεων άλλων τομέων που πλήττονται από τις αυθαίρετες κυρώσεις των ΗΠΑ.
Το πιο παράδοξο όλων είναι ότι γεννά τον κίνδυνο να περιπλακούν τα πράγματα τόσο πολύ, ώστε η Επιτροπή, όπως δηλώνεται στην πρότασή της του περυσινού Νοεμβρίου, να υποχρεωθεί να μεταβεί αυτομάτως σε ένα "tariff-only" σύστημα.
Αυτό θα έρχεται σε πλήρη αντίθεση με τους στόχους όσων υποστηρίζουν την παρούσα έκθεση.
Ακουσα επίσης ότι κατά την ψηφοφορία, η οποία θα διεξαχθεί είτε σήμερα είτε αύριο, ορισμένοι ενδέχεται να υποστηρίξουν την αναπομπή στην επιτροπή.
Αυτή θα ήταν μια αναξιοπρεπής παρελκυστική πράξη, η οποία δεν θα προσέφερε τίποτα στην αντιμετώπιση των μακροχρόνιων ζητημάτων που διακυβεύονται.
Χρειαζόμαστε σταθερότητα για τους μπανανοπαραγωγούς της Ευρώπης και των χωρών ΑΚΕ, καθώς και για τους καταναλωτές της ΕΕ.
Τούτο μπορεί να επιτευχθεί απορρίπτοντας αυτή την έκθεση και υποστηρίζοντας τη συμβιβαστική πρόταση της Επιτροπής.
Κύριε Πρόεδρε, η κοινή οργάνωση αγορών στον τομέα της μπανάνας έδωσε τη δυνατότητα να λειτουργήσει ένας βασικός τομέας παραγωγής των ενίοτε τρωτών οικονομιών των χωρών ΑΚΕ και των υπεραπόκεντρων περιφερειών της Ευρωπαϊκής Ένωσης.
Δεν παρήλθαν ούτε επτά χρόνια από την έναρξη ισχύος της ΚΟΑ στον τομέα της μπανάνας, και η Επιτροπή προτείνει τώρα μια ριζική τροποποίηση της λειτουργίας της.
Εκτός των άλλων, προηγήθηκαν διενέξεις στους κόλπους του Παγκόσμιου Οργανισμού Εμπορίου που προκάλεσαν αμφιβολίες και δυσκόλεψαν την ορθή λειτουργία της για τους κοινοτικούς παραγωγούς.
Για μας είναι απαράδεκτη μια μεταβατική περίοδος έως το 2006, όπως ακριβώς προτείνει η Επιτροπή, και θα πρέπει να αναμένουμε τουλάχιστον έως το 2010, προτού λάβουμε οποιαδήποτε απόφαση για ενδεχόμενες μεταρρυθμίσεις.
Από την άλλη, ένα αποκλειστικά δασμολογικό καθεστώς δεν συνάδει με την επίτευξη των στόχων της Κοινής Οργάνωσης Αγοράς, δεδομένου ότι δεν εγγυάται την πρόσβαση στην αγορά, ούτε την επιβίωση των παραγωγών των χωρών ΑΚΕ και της Κοινότητας.
Η Επιτροπή προτείνει ποσόστωση 353.000 τόνων και πιθανή αύξηση εφόσον αυξηθεί η ζήτηση.
Δεδομένου ότι η πρόσθετη δασμολογική ποσόστωση δεν είναι παγιωμένη, η ποσόστωση θα έπρεπε να μπορεί να προσαρμοστεί στην κοινοτική ζήτηση, όχι όμως μόνο στην περίπτωση που αυτή αυξηθεί, αλλά και στην περίπτωση που μειωθεί.
Εν πάση περιπτώσει, είναι ανάγκη να διασφαλιστεί η κοινοτική προτίμηση και η αποφυγή οποιασδήποτε περιθωριοποίησης της παραγωγής της Κοινότητας.
Τέλος, πρέπει να δοθεί ιδιαίτερη προσοχή στην εξέλιξη της κατάστασης των παραγωγών της Κοινότητας και των χωρών ΑΚΕ που έχουν πλέον περιέλθει σε ευάλωτη κατάσταση, ενώ η κατάστασή τους θα επιδεινωθεί ακόμη περισσότερο σε ένα πλαίσιο έντονου και ανοιχτού ανταγωνισμού.
Η Επιτροπή πρέπει να εκπονήσει προηγουμένως μια έκθεση αξιολόγησης των συνεπειών από την εφαρμογή οιασδήποτε τροποποίησης του καθεστώτος, προκειμένου να αντισταθμίσει δεόντως τις αρνητικές επιδράσεις στις τιμές και στα έσοδα μέσω της αύξησης των συνολικών σχετικών προσόδων.
Κατά συνέπεια, κύριε Πρόεδρε, συγχαίρω θερμά τον κ. Dary.
Υποστηρίζουμε την έκθεσή του.
Υπήρξε γενναιόδωρος με τις τροπολογίες των διαφόρων πολιτικών ομάδων.
Αναμένω επίσης από την Επιτροπή ένα σαφές πολιτικό μήνυμα ότι θα λάβει υπόψη τις θέσεις τους.
Κύριε Πρόεδρε, εάν πρέπει σήμερα να αποφανθούμε για μια ακόμη φορά, την πέμπτη από το 1993, επί ενός σχεδίου ΚΟΑ στον τομέα της μπανάνας, αυτό συμβαίνει λόγω της επιμονής κατά του κοινοτικού καθεστώτος που επιδεικνύουν τρεις μεγάλες αμερικανικές πολυεθνικές.
Αυτές κυριαρχούν στην παγκόσμια αγορά της μπανάνας και τα συμφέροντά τους απηχεί ο ΠΟΕ, έπειτα από την προσφυγή που κατατέθηκε από τις Ηνωμένες Πολιτείες, οι οποίες, άλλωστε, επιβάλλουν πολύ βαριές μονομερείς κυρώσεις σε διάφορες επιχειρήσεις μας.
Ας υπενθυμίσουμε ωστόσο ότι σχεδόν το 60% των 4 εκατομμυρίων τόνων μπανάνας που καταναλώνονται ετησίως στην Ευρωπαϊκή Ένωση, δεν παρέχεται ούτε από τους κοινοτικούς παραγωγούς, ούτε από τους παραγωγούς ΑΚΕ, αλλά από τρίτες χώρες της Λατινικής Αμερικής, όπου οι αμερικανικές εταιρείες εκμεταλλεύονται πολύ μεγάλες φυτείες, με συνθήκες παραγωγής που λαμβάνουν ελάχιστα υπόψη τις κοινωνικές και περιβαλλοντικές πτυχές.
Όσον αφορά τις παραδοσιακές χώρες ΑΚΕ και τις χώρες της Ένωσης, οι οποίες κατέχουν ήδη μόνο ένα μικρό μερίδιο της ευρωπαϊκής αγοράς, η μπανάνα καλλιεργείται στα πλαίσια μικρών μονάδων παραγωγής, τις περισσότερες φορές οικογενειακών, και χωρίς πραγματική δυνατότητα εναλλακτικών δραστηριοτήτων.
Αποτελούν συνεπώς ένα ουσιαστικό στοιχείο για την ισορροπία του οικονομικού και κοινωνικού ιστού αυτών των τρωτών εδαφών.
Αφού απογοητεύσαμε την Ακτή του Ελεφαντοστού, για να επιτρέψουμε σε πέντε πολυεθνικές να μειώσουν το κόστος παραγωγής τους εις βάρος των παραγωγών κακάο, θα παράσχουμε τώρα σε τρεις αμερικανικές πολυεθνικές την αποκλειστικότητα της παγκόσμιας αγοράς της μπανάνας, συμπεριλαμβανομένης της ευρωπαϊκής, καταστρέφοντας τους ίδιους μας τους παραγωγούς και τους παραγωγούς των εταίρων μας ΑΚΕ;
Προκειμένου να βρούμε την ησυχία μας στον ΠΟΕ, είμαστε έτοιμοι να θυσιάσουμε τις κρίσιμες για ορισμένα εδάφη μας παραγωγές;
Δυστυχώς, αυτός είναι ο δρόμος που φαίνεται ότι έχει διαλέξει η Επιτροπή, με ένα σύντομο και επικίνδυνο μεταβατικό σύστημα και μια αποκλειστικά δασμολογική και αβέβαιη λύση που θα εφαρμοστεί από το 2006, η οποία θα έθετε σε κίνδυνο την παραγωγή των χωρών ΑΚΕ και της Ευρώπης και θα έθετε την κοινοτική αγορά της μπανάνας υπό τον έλεγχο κάποιων μεγάλων φορέων, εξασφαλίζοντας τα περισσότερα περιθώρια χάρη στην εμπορευματοποίηση των μπανανοδολαρίων.
Η πρόταση της Επιτροπής δεν είναι συνεπώς σύμφωνη ούτε με το συμφέρον των παραγωγών της Κοινότητας και των χωρών ΑΚΕ, ούτε με το μακροπρόθεσμο συμφέρον των Ευρωπαίων καταναλωτών, γιατί ευνοεί στην πραγματικότητα την ανάδειξη μιας ελάχιστα ανταγωνιστικής κατάστασης αγοράς.
Για τον λόγο αυτό, απερρίφθη ομόφωνα από την Επιτροπή Γεωργίας του Κοινοβουλίου, και όχι μόνο, αλλά και από τη Συνέλευση Ίσης Εκπροσώπησης ΕΕ-ΑΚΕ και από το γαλλικό κοινοβούλιο.
Ελπίζω, συνεπώς, ότι το Κοινοβούλιό μας θα ακολουθήσει την Επιτροπή Γεωργίας και ότι η Ευρωπαϊκή Επιτροπή θα αισθανθεί υποχρεωμένη να μας παρουσιάσει νέες προτάσεις, που θα συνάδουν περισσότερο με τα ευρωπαϊκά συμφέροντα και με τα συμφέροντα από τη συνεργασία μας με τις χώρες ΑΚΕ.
(Χειροκροτήματα)
Κύριε Πρόεδρε, κύριε Επίτροπε, αγαπητοί συνάδελφοι, επτά στις δέκα μπανάνες που καταναλώνονται στην Ευρώπη προέρχονται από την Κεντρική Αμερική μέσω τριών πολυεθνικών.
Όλες με μειωμένους τελωνειακούς δασμούς σε 75 ευρώ ανά τόνο αντί για 850 ευρώ.
Είναι ένα καταπληκτικό δώρο που προσφέρουμε στις Ηνωμένες Πολιτείες!
Και όμως, δεν ήταν αρκετό!
Οι Ηνωμένες Πολιτείες θέλουν περισσότερα.
Τι θέλουν από τεχνική άποψη;
Θέλουν την κατάργηση των αδειών εισαγωγής, συμπεριλαμβανομένων των αδειών κατηγορίας Β που δίνουν προτεραιότητα στην πώληση των κοινοτικών μπανανών και των μπανανών ΑΚΕ σε σχέση με τα μπανανοδολάρια.
Ωστόσο, από πολιτική κυρίως άποψη, οι Ηνωμένες Πολιτείες θέλουν πράγματι το μονοπώλιο της μελλοντικής αγοράς της Ανατολικής Ευρώπης για τις πολυεθνικές τους.
Τι κάνει η Ευρώπη απέναντι σε αυτή την πρόκληση;
Διχάζεται και οδηγείται σε αδιέξοδο.
Διαχωρίζουμε τη θέση μας από αυτή των φίλων μας των Γερμανών.
Λόγω, πράγματι, των παλιών δεσμών με τη γερμανική διασπορά του 1945 που έφυγε για τη Λατινική Αμερική, από το 1960, η Γερμανία καταναλώνει 100% μόνο μπανανοδολάρια, τα οποία, στην αρχή, ήταν μπανάνες "πένθους" .
Πόσο μάλλον - κι αυτό είναι κοινό μυστικό - που οι τρεις αμερικανικές μπανανοπολυεθνικές συνδράμουν με τον μπανανοοβολό τους το Σοσιαλδημοκρατικό Κόμμα της Γερμανίας και το κόμμα της Χριστιανοδημοκρατικής Ένωσης.
Βρισκόμαστε όμως επίσης σε αδιέξοδο και σε ό,τι αφορά τις τεχνικές προτάσεις.
Έτσι, η Επιτροπή προτείνει, προτού υποκύψει ολοκληρωτικά στις Ηνωμένες Πολιτείες, μια εξαετή μεταβατική περίοδο κατά την οποία θα διατηρούσαμε τα βασικά χαρακτηριστικά των τριών ποσοστώσεων, εκ των οποίων η ποσόστωση ΑΚΕ και η ποσόστωση των μπανανοδολαρίων.
Το 2006, δεν θα υπήρχε πλέον παρά ένας κοινός τελωνειακός δασμός που θα έπληττε με τον ίδιο τρόπο τις μπανάνες των φτωχών της Αφρικής και τις μπανάνες των πλουσίων, των πολυεθνικών.
Αδιαμφισβήτητα, θα μπορούσαμε να συζητήσουμε, και ο εξαίρετος εισηγητής μας, κ. Dary, συζητά.
Προτείνει η αναβολή να γίνει δεκαετής από εξαετής.
Τέσσερα χρόνια επιπλέον, κύριε αμερικανέ δήμιε!
Και εμείς, άλλωστε, καταθέσαμε τροπολογίες.
Ζητάμε να λάβουν περιφερειακό χαρακτήρα οι ενισχύσεις, γιατί η Γουαδελούπη είναι πιο μακριά από τις Καναρίους Νήσους· ζητάμε την τρίμηνη πληρωμή, την αποζημίωση έναντι κυκλώνων, τη διατήρηση της ποσόστωσης ΑΚΕ και τις ιστορικές αναφορές για τις εισαγωγές, αντί "της εξυπηρέτησης κατά σειρά προσέλευσης".
Τέλος, καλά είναι όλα αυτά, αλλού όμως είναι η διαμάχη.
Η διαμάχη έγκειται πρωτίστως στην κοινοτική προτίμηση.
Πρέπει να επιλέξουμε: είτε τις Καναρίους Νήσους, τη Μαδέρα και τις Αντίλλες είτε την Chiquita.
Διακυβεύεται η περιφερειακή πολιτική.
Θέλουμε να επιβιώσουν οι υπεραπόκεντρες περιφέρειες που εξαρτώνται 100% από τις μπανάνες, όπως οι Κανάριοι Νήσοι, ή θέλουμε τον πλούτο της Dole και της Chiquita;
Διακυβεύεται η πολιτική συνεργασίας.
Πρέπει να επιλέξουμε είτε την Αφρική και τη Σύμβαση της Λομέ είτε τον ΠΟΕ.
Πρέπει να διαλέξουμε: διακυβεύεται η κοινωνική πολιτική της Ευρώπης, τα ανθρώπινα δικαιώματα ή οι πολυεθνικές που είναι υπέρμαχοι της δουλείας και παράγουν με κοινωνικό κόστος 8% αντί για 42% που είναι το κοινωνικό κόστος στις Καναρίους Νήσους, στη Μαδέρα ή στις Αντίλλες.
Το ζήτημα αφορά την προστασία των οικονομικών συμφερόντων, γιατί όταν η OLAF συζητά για μερικά εκατοστά του φράγκου για την πληρωμή των ταξί στους βουλευτές και δεν ενδιαφέρεται για τα δύο δισεκατομμύρια δολάρια που κάνουμε δώρο στην πολυεθνική Chiquita κάθε χρόνο, τότε υπάρχει πρόβλημα.
Οι Ηνωμένες Πολιτείες καταδικάστηκαν για φορολογική απάτη ύψους δύο δισεκατομμυρίων δολαρίων και δεν άλλαξαν τίποτα.
Όταν οι Ηνωμένες Πολιτείες αλλάξουν, θα συζητήσουμε για τα 191 εκατομμύρια, μόνο, της υπόθεσης "μπανάνες" .
Όταν οι Ηνωμένες Πολιτείες πάψουν να διαπράττουν απάτες προς όφελος της Boeing, της Kodak, της Cargil και της Ford, τότε θα συζητήσουμε για την μπανάνα.
Εν τω μεταξύ, απαιτούνται μακρές, σφαιρικές, πολιτικές διαπραγματεύσεις.
Πρέπει να μιλήσουμε για το Ιράκ, το Echelon και τη Σερβία, να θέσουμε όλα τα θέματα επί τάπητος.
Κύρωση αντί κύρωσης και αντίποινα αντί αντιποίνων.
Η μπανάνα είναι η λυδία λίθος: είτε η Ευρώπη υποκύπτει, είτε υπάρχει.
Λέγεται ότι η μπανάνα τρώγεται και από τις δύο άκρες.
Η Ευρώπη θέλει να μείνει όρθια ή να φαγωθεί και από τις δύο άκρες;
Κύριε Πρόεδρε, αξιότιμοι συνάδελφοι πρέπει να σταματήσουμε τη διελκυστίνδα για τη θέσπιση ρύθμισης που να συμβαδίζει με τη συμφωνία του ΠΟΕ.
Οι χειρισμοί της Ένωσης στη διάρκεια αυτής της ατέρμονης συζήτησης δεν ήταν όλοι αξιέπαινοι.
Σέβομαι βέβαια τις προσπάθειες των κρατών μελών να προστατεύσουν τους δικούς τους παραγωγούς μπανάνας από μεγάλες απώλειες όσον αφορά το εισόδημά τους, αλλά οι σκέψεις αυτές δεν δικαιολογούν μια στάση επίμονης αντίθεσης σε συμφωνίες του διεθνούς δικαίου.
Στόχος πρέπει να είναι να δημιουργηθεί το ταχύτερο δυνατόν μια Κοινή Οργάνωση της Αγοράς (ΚΟΑ) που να αντιστοιχεί στις συστάσεις του οργάνου διακανονισμού διαφορών του ΠΟΕ, και μάλιστα κυρίως προς το συμφέρον των επιχειρηματιών, οι οποίοι με την καθιέρωση της συγκεκριμένης ΚΟΑ στον τομέα της μπανάνας αναγκάσθηκαν να υποστούν οικονομικές απώλειες που απειλούν την ύπαρξη της επιχείρησής τους, καθώς και προς το συμφέρον εκείνων που επλήγησαν από τα δασμολογικά αντίμετρα τα οποία επέβαλαν οι ΗΠΑ.
Δεν πρέπει να υποτιμά κανείς τις αρνητικές επιπτώσεις που έχουν τέτοιου είδους εμπόδια στις εξαγωγές για την εθνική οικονομία χωρών που προσανατολίζονται στις εξαγωγές και κυρίως να υποτιμά τις συνεπαγόμενες επιπτώσεις για τις θέσεις εργασίας.
Στο ζήτημα αυτό, μερικά κράτη μέλη ασκούν προστατευτισμό εις βάρος των υπολοίπων.
Πληρώνουμε τις επιχορηγήσεις στους παραγωγούς μπανάνας, έχουμε να αντιμετωπίσουμε τα δασμολογικά αντίμετρα και επιπλέον αγοράζουμε υπερτιμημένες μπανάνες στο σούπερ μάρκετ.
Τα κράτη που θέλουν να συνεχίσουν την αναχαίτιση της ελευθέρωσης της αγοράς μπανάνας οφείλουν να αναγνωρίσουν ότι είναι συνυπεύθυνοι για τη σημερινή κατάσταση, ότι απλά αμέλησαν να προβούν έγκαιρα σε διαρθρωτικές αλλαγές στον τομέα της καλλιέργειας μπανάνας.
Η ελλιπής ανταγωνιστικότητα της ευρωπαϊκής καλλιέργειας μπανάνας δεν μπορεί να δικαιολογήσει την άρνηση σε μια ενιαία για όλες τις χώρες πρόσβαση στην ευρωπαϊκή αγορά, χωρίς να γίνονται διακρίσεις.
Κύριε Πρόεδρε, κύριε Επίτροπε, εναπόκειται σε μένα να σας συνοψίσω μέσα σε λίγα λεπτά την προβληματική της ΚΟΑ του τομέα της μπανάνας.
Πρόκειται για μια σημαντική πρόκληση, που δεν έχει νόημα παρά μόνο αν κατανοήσει κανείς το θεμελιώδες διακύβευμα αυτού του ζητήματος, που αποτελεί, τουλάχιστον εδώ και μία δεκαετία, πηγή συγκρούσεων τόσο στο εμπορικό επίπεδο - μεταξύ των φορέων της αγοράς - όσο και στο θεσμικό και το διεθνές επίπεδο.
Η αιτία αυτών των συγκρούσεων είναι απλή.
Η μπανάνα είναι σήμερα ακόμη ένα από τα σπουδαιότερα βασικά είδη της ανθρώπινης διατροφής και ο έλεγχος του εμπορίου της έχει, προφανώς, γεωστρατηγική διάσταση.
Καθώς πρόκειται για ένα τροπικό φρούτο που διατίθεται στην αγορά του βόρειου ημισφαιρίου, η διανομή του συνδέεται επίσης θεμελιωδώς και με ένα ζήτημα συνεργασίας Βορρά-Νότου.
Το πραγματικό ερώτημα που τίθεται ενώπιόν μας είναι να απαντήσουμε αν η Ευρωπαϊκή Ένωση θα είναι ή όχι ικανή να οργανώσει στη δική της αγορά τη συνύπαρξη ροών που προέρχονται από τις ευρωπαϊκές περιφέρειες παραγωγής, από τις χώρες ΑΚΕ και από τη Λατινική Αμερική.
Όμως, η πρόταση της Ευρωπαϊκής Επιτροπής, την οποία συζητούμε σήμερα, προβλέποντας ιδίως την αυτόματη μετάβαση στη δασμολόγηση, οδηγεί στην αναπόφευκτη εξαφάνιση της παραγωγής των ευρωπαϊκών περιφερειών, που αντιπροσωπεύει σήμερα το 25% του εφοδιασμού της αγοράς μας.
Την εξέλιξη αυτή, που είναι αντίθετη στον ίδιο τον κύριο στόχο της περιφερειακής πολιτικής και της κοινής γεωργικής πολιτικής - τους δύο πυλώνες της Ευρωπαϊκής Ένωσης - δεν τη θέλουμε σε καμία περίπτωση.
Πρέπει λοιπόν να αποτρέψουμε, αποφασιστικά, αυτήν την προοπτική, υιοθετώντας την έκθεση Dary - του κ. Dary, τον οποίο χαιρετίζω και ευχαριστώ.
Σας ζητούμε λοιπόν, για τους θεμελιώδεις αυτούς λόγους και, επίσης, για να προφυλαχθεί το συμφέρον του καταναλωτή στην ευρωπαϊκή αγορά με τη διατήρηση της συνύπαρξης των ροών που προέρχονται από την Ένωση, από τις χώρες ΑΚΕ και από τρίτες χώρες, να δεχθείτε σε διαρκή βάση και στο πλαίσιο ενός πραγματικού ανταγωνισμού, που θα στηρίζεται σε επαρκή αριθμό προμηθευτών, το σύνολο των προτεινόμενων τροπολογιών.
Μια αποτυχία στο λεπτό αυτό ζήτημα της μπανάνας θα συνιστούσε ομολογία αδυναμίας από την πλευρά της Ευρωπαϊκής Ένωσης και θα αποτελούσε εντονότατο σήμα κινητοποίησης, που θα το εκμεταλλεύονταν όλοι οι αντίπαλοι της κοινής γεωργικής πολιτικής για να αντιτεθούν στο κοινωνικό, οικογενειακό και πολυλειτουργικό γεωργικό πρότυπο.
Έχουμε καθήκον να προφυλάξουμε όλη την επικράτεια της Ένωσης, ιδίως τις παραμονές της διεύρυνσής της.
(Χειροκροτήματα)
Κύριε Πρόεδρε, οι υπερασπιστές των συμφερόντων των πολυεθνικών στο Ευρωπαϊκό Κοινοβούλιο δεν μελέτησαν καλά την υπόθεση της μπανάνας.
Και δεν την μελέτησαν καλά διότι μιλάνε για πολλαπλές αποφάσεις του Παγκόσμιου Οργανισμού Εμπορίου και για παραβιάσεις του διεθνούς δικαίου εκ μέρους της Κοινότητας.
Στην πράξη, ο Παγκόσμιος Οργανισμός Εμπορίου έχει αποφανθεί μέχρι τώρα μόνο για την ασυμβατότητα δύο σημείων με το διεθνές εμπορικό καθεστώς.
Το πρώτο είναι το καθεστώς εταιρικής σχέσης που συνέδεε την εισαγωγή μη κοινοτικής μπανάνας με την εισαγωγή κοινοτικής μπανάνας.
Ο κοινοτικός κανονισμός της μπανάνας τροποποιήθηκε για την τήρηση αυτής της απόφασης.
Το δεύτερο αναφέρεται στην ασυμβατότητα του κοινοτικού καθεστώτος εξαίρεσης υπέρ των χωρών ΑΚΕ.
Κατά τα λοιπά, το κοινοτικό καθεστώς είναι απολύτως συμβατό με τους κοινοτικούς κανόνες, με τους κανόνες του διεθνούς δικαίου και τους κανόνες του Παγκόσμιου Οργανισμού Εμπορίου.
Εκείνο που συμβαίνει είναι ότι στην προκειμένη περίπτωση η Επιτροπή ήταν βασιλικότερη του βασιλέως και - όπως επεσήμανε ο κ. Fernαndez Martνn - πιο φιλελεύθερη και από τις ίδιες τις πολυεθνικές.
Σε αυτή τη φάση δηλαδή η Επιτροπή θέλει να πετάξει την μπανάνα μαζί με τα υπόλοιπα - θέλει να πετάξει το μωρό μαζί με τα απόνερα - δεν παραμένει εντός των αυστηρών ορίων της εκπλήρωσης των διεθνών μας υποχρεώσεων, αλλά λαμβάνει μια πολιτική απόφαση που θα οδηγούσε - όπως επεσήμανε ο κ. Fernαndez Martνn - στην αποδιάρθρωση οποιασδήποτε κοινοτικής γεωργικής πολιτικής μας.
Η έκθεση Dary, η γνωμοδότηση Westendorp και η γνωμοδότηση Fernαndez Martνn ζητούν από την Επιτροπή να προσαρμοστεί στην τήρηση του διεθνούς δικαίου, να μην προχωρήσει πέρα από εκείνα που επιβάλλει ο Παγκόσμιος Οργανισμός Εμπορίου, να διαπραγματευτεί και να λάβει επιπλέον υπόψη ότι εάν υποχωρήσουμε σε αυτό το σημείο τότε θα υποχωρήσουμε και σε πιο σημαντικά σημεία, όπως στη διατήρηση των απαιτήσεων της κοινωνικής πολιτικής και της περιβαλλοντικής προστασίας σε παγκόσμιο επίπεδο, που αποτελούν τη στάση μας στον διεθνή χώρο.
(Χειροκροτήματα)
Κύριε Πρόεδρε, κυρίες και κύριοι συνάδελφοι, κύριε Επίτροπε, η πρόταση της Ευρωπαϊκής Επιτροπής σχετικά με τη μεταρρύθμιση του τομέα της μπανάνας είναι αρνητική, απαράδεκτη και καταστροφική για τον γεωργικό τομέα των υπεραπόκεντρων περιφερειών και των χωρών ΑΚΕ που επηρεάζονται από αυτή και οι οποίες προμηθεύουν βεβαίως το 40% της κοινοτικής αγοράς.
Τολμώ να το θέσω τόσο απερίφραστα διότι, εάν η πρόταση υλοποιηθεί όπως ακριβώς προτείνεται, θα σήμαινε την κατάρρευση των οικονομιών χιλιάδων οικογενειών που ζουν από αυτή τη δραστηριότητα, η οποία είναι τόσο μοναδική σε κοινοτικές νήσους, όπως τα Κανάρια Νησιά, η Μαδέρα, η Γουαδελούπη, η Μαρτινίκα και η Κρήτη, χωρίς να λησμονήσουμε τις παραγωγικές περιοχές των χωρών ΑΚΕ.
Κατά συνέπεια, θα σήμαινε την κοινωνική και οικονομική επιδείνωση περιοχών με εγγενή μειονεκτήματα και συνεχείς και σοβαρές δυσκολίες για την ανάπτυξή τους, με τεράστιες δυσκολίες για τη μετατροπή τους, περιοχές που είναι επίσης ευάλωτες στα κοινά και ομοιογενή εμπορικά μέτρα που λαμβάνονται σε διεθνές επίπεδο, στα οποία υπέκυψε κατά τη γνώμη μου η Ευρωπαϊκή Επιτροπή, ανίκανη να αναγνωρίσει την πραγματικότητα και την περιφερειακή γεωργική διαφοροποίηση των χωρών της Ένωσης και την ανάγκη για πραγματική πολιτική αλληλεγγύης και συνεργασίας με τις χώρες ΑΚΕ.
Αλλωστε, μέχρι πριν από λίγα χρόνια αυτές αποτελούσαν αποικιακά εδάφη ορισμένων χωρών που σήμερα συναποτελούν την Ένωση.
Κατά συνέπεια, καλό είναι να επιδείξει η Επιτροπή ευμενή στάση στην έκθεση του κ. Dary, τον οποίο συγχαίρω, και στις τροπολογίες που κατατέθηκαν, οι οποίες επιδιώκουν να αποκαταστήσουν τις ανισορροπίες που απορρέουν από την παγκοσμιοποίηση και να πετύχουν να ευαισθητοποιηθεί η Επιτροπή στα προβλήματα των μπανανοπαραγωγών οικογενειών, να μην υποκύψει στις εισαγωγές με ενιαίο δασμολόγιο και να αγωνιστεί όπου έχει αρμοδιότητα, προκειμένου να διατηρήσει για εύλογο χρονικό διάστημα τη δέσμευσή της προς τους πολίτες και τις γεωργικές οργανώσεις που υφίστανται επιπτώσεις, καθώς συναποτελούν έναν από τους πλέον ευάλωτους τομείς περιοχών της Ένωσης και των χωρών ΑΚΕ με πολύ έντονες ιδιαιτερότητες και με τις συνακόλουθες κοινωνικές, οικονομικές και περιβαλλοντικές επιπτώσεις.
Για πολλούς από μας οι μπανάνες είναι ένα κρατικό ζήτημα εφόσον συνδέονται με την ιστορία και τον πολιτισμό μας.
Κύριε Πρόεδρε, έχει σημασία να εγκρίνει το Κοινοβούλιο την παρούσα έκθεση του κυρίου Michel Dary, δεδομένου ότι η πρόταση της Ευρωπαϊκής Επιτροπής που αφορά τη θέσπιση ενός αποκλειστικά δασμολογικού καθεστώτος για τις εισαγωγές μπανάνας μέχρι το 2006 είναι απαράδεκτη.
Η εφαρμογή του καθεστώτος ενιαίου δασμολογίου, που η Επιτροπή προτίθεται να καθιερώσει, θα οδηγούσε σε πτώχευση τους παραγωγούς των άκρως απομακρυσμένων περιφερειών της Ευρωπαϊκής Ένωσης, όπως είναι η περίπτωση της Μαδέρας και των χωρών ΑΚΕ.
Αλλωστε, η αποτυχία της τελευταίας διάσκεψης του ΠΟΕ απέδειξε ότι ο εν λόγω οργανισμός δεν είναι σε θέση να ανταποκριθεί στις προσδοκίες και στις απαιτήσεις της κοινής γνώμης και των καταναλωτών αναφορικά με συγκεκριμένους τομείς, όπως είναι η ποιότητα των προϊόντων, η προστασία του περιβάλλοντος, η κατάρτιση, οι κοινωνικές συνθήκες και η προστασία των εργαζομένων, κάτι που εξάλλου επισημαίνει και η έκθεση.
Εφόσον εφαρμόζουμε μια πολιτική συνεπή προς τις δηλώσεις υποστήριξης των χωρών ΑΚΕ και προαγωγής της ανάπτυξης των άκρως απομακρυσμένων περιφερειών της Ευρωπαϊκής Ένωσης, δεν πρέπει να αφήνουμε τη γεωργική παραγωγή των συγκεκριμένων περιφερειών και την αναπτυξιακή τους προοπτική, όπου η παραγωγή και οι εξαγωγές μπανανών αποκτούν τεράστια σημασία, να συνθλίβονται από τα κύματα μπανανοδολαρίων που προέρχονται από τις μεγάλες φυτείες της Λατινικής Αμερικής οι οποίες βρίσκονται στα χέρια των πολυεθνικών.
Υπό αυτή την έννοια, υποστηρίζουμε το σύνολο των προτάσεων που περιλαμβάνονται στην έκθεση, στη διαμόρφωση των οποίων επίσης συνεισφέραμε, και συγκεκριμένα συμφωνούμε με την καθιέρωση μιας μεταβατικής περιόδου, η διάρκεια της οποίας θα πρέπει να είναι τουλάχιστον δεκαετής και δεν θα συνεπάγεται τη μετάβαση προς ένα καθεστώς ενιαίου δασμολογίου, ενώ η Επιτροπή οφείλει να συνεκτιμήσει τον αντίκτυπο της νέας κατάστασης στις τιμές και στα εισοδήματα των παραγωγών μπανάνας των προαναφερόμενων περιφερειών, κατά τρόπο ώστε να διασφαλίσει ότι το ύψος των εξισωτικών αποζημιώσεων επιδέχεται διορθώσεις, κινούμενη βάσει της αρχής ότι το εισόδημα των παραγωγών πρέπει να είναι εγγυημένο.
Κύριε Πρόεδρε, αγαπητοί συνάδελφοι, στην περίπτωση της ΚΟΑ στον τομέα της μπανάνας δεν μπορούμε μακροπρόθεσμα να κινούμαστε ενάντια στο ρεύμα του ελεύθερου και δίκαιου παγκόσμιου εμπορίου.
Πρέπει να τηρούμε και εμείς τους κανόνες που συνυπογράψαμε κατά την ίδρυση του ΠΟΕ.
Με την παραβίασή τους και τις κυρώσεις που συνεπάγεται αυτή, αποκλείουμε σε ολόκληρους οικονομικούς κλάδους τη δυνατότητα πρόσβασης στις μεγάλες αγορές των ΗΠΑ, και σε αυξανόμενο ποσοστό, και στις αγορές της Λατινικής Αμερικής.
Αν δεν αλλάξουμε στάση ως Ευρωπαϊκή Ένωση θα είμαστε συνυπεύθυνοι για έναν μεγάλο αριθμό απολύσεων στους εν λόγω κλάδους.
Κατά συνέπεια - μιλάω τώρα εξ ονόματος μιας πολυάριθμης μειοψηφίας στην Ομάδα του Ευρωπαϊκού Λαϊκού Κόμματος που την επόμενη φορά θα γίνει ενδεχομένως πλειοψηφία - υποστηρίζουμε τη θέση της Επιτροπής.
Μετά από μια μεταβατική περίοδο πρόκειται να ισχύσει μια δασμολογική προτίμηση τρίτων χωρών ύψους 275 ευρώ ανά τόνο, ενώ οι μπανάνες από τις χώρες ΑΚΕ θα εισέρχονται στην ΕΕ αδασμολόγητες.
Με αυτόν τον τρόπο θα καταστεί δυνατόν να διασφαλιστούν τα ουσιαστικά συμφέροντα των παραγωγών στις χώρες ΑΚΕ.
Το τρωτό σημείο, η αχίλλειος πτέρνα των προτάσεων της Επιτροπής είναι όμως η ανεπαρκής προστασία των συμφερόντων των μπανανοπαραγωγών στην ευρωπαϊκή επικράτεια και βασικά των παραγωγών στις υπεραπόκεντρες και υπερπόντιες περιοχές.
Οι εν λόγω παραγωγοί μάς επιτίθενται καθημερινά για αυτήν την παράλειψη, και ειδικά στους Γάλλους συναδέλφους, αλλά υποθέτω και στους Ισπανούς και στους Πορτογάλους.
Τα πράγματα δεν είναι έτσι, όπως ενδεχομένως ισχυρίζονται οι υπάλληλοι των Γενικών Διευθύνσεών σας κύριε Fischler - και αυτό θέλω να το πω και στον κ. Lamy.
Δεν υπάρχει η καλύτερη δυνατή οργάνωση για τους μπανανοπαραγωγούς της ΕΕ.
Εδώ χρειαζόμαστε έναν πολιτικό συμβιβασμό.
Τα διαρθρωτικά μέτρα που προβλέπονται στο κεφάλαιο 4 του κανονισμού για την αγορά μπανάνας θα πρέπει να ενισχυθούν σημαντικά.
Εάν χρησιμοποιούσαμε για τα καθήκοντα αυτά μόνον το 10 - 20% των δασμολογικών ποινών συνολικού ύψους 400 εκατ. ευρώ, δηλαδή 40 - 80 εκατ. ευρώ, από τα υπάρχοντα στον γεωργικό προϋπολογισμό κονδύλια και δεν τα διαθέταμε για σκοπούς ξένους προς τη γεωργία, αυτό θα αποτελούσε ουσιαστική βοήθεια για τους μπανανοπαραγωγούς μας.
Καλώ την Επιτροπή να βελτιώσει τα διαρθρωτικά μέτρα και να αναζητήσει μια συμβιβαστική λύση που βασικά θα ανταποκρίνεται στις δικές της προτάσεις.
Κύριε Πρόεδρε, κύριε Επίτροπε, αγαπητοί συνάδελφοι, θα ήθελα κατ' αρχάς να εκφράσω τα συγχαρητήριά μου στον εισηγητή μας, κ. Dary, διότι, στο πολύπλοκο αυτό ζήτημα, επέλεξε την αντίσταση και όχι την παραίτηση.
Πράγματι, η νέα πρόταση της Επιτροπής μάς φαίνεται απαράδεκτη, διότι κάνει απαράδεκτες παραχωρήσεις στις πολυεθνικές της Λατινικής Αμερικής.
Υπάρχει κανείς στο Ευρωπαϊκό Κοινοβούλιο που αγνοεί τον ρόλο που διαδραματίζουν αυτές οι πολυεθνικές στη χρηματοδότηση των αμερικανικών εκστρατειών;
Ποιος από μας δεν γνωρίζει ότι αυτές οι μπανάνες παράγονται σε συνθήκες επισιτιστικής ασφάλειας κάτι παραπάνω από αμφίβολες και σε κοινωνικές συνθήκες που χαρακτηρίζονται από πλήρη περιφρόνηση των δικαιωμάτων του ανθρώπου, της γυναίκας και του παιδιού;
Ποιος μπορεί να αγνοεί ότι ενδίδοντας στην εντολή των ΗΠΑ - υπό τον μανδύα του ΠΟΕ - η Ευρωπαϊκή Ένωση θα οδηγήσει στην ανεργία 35.000 δικούς της πολίτες στις Καναρίους Νήσους και πάνω από 30.000 στα γαλλικά υπερπόντια διαμερίσματα;
Διότι, αγαπητοί συνάδελφοι, η υιοθέτηση ενός αποκλειστικά δασμολογικού συστήματος, όπως προτείνει η Επιτροπή, μετά από μια μεταβατική περίοδο έξι ετών, είναι για τους παραγωγούς μας πραγματική καταδίκη στην πτώχευση και στην απελπισία.
Γι' αυτό υποστηρίζω και εγώ, σαν τον κ. Dary, τη διατήρηση των ποσοστώσεων και απορρίπτω την αυτόματη μετάβαση στο δασμολογικό σύστημα, διότι αρνούμαι, από την πλευρά μου, να θυσιαστούν οι παραγωγοί μας της Μαρτινίκας ή της Γουαδελούπης στον βωμό μιας ελευθέρωσης που διαφεύγει κάθε ρυθμίσεως.
Αγαπητοί συνάδελφοι, ας μη γελιόμαστε, αν η Ευρώπη υποχωρήσει στο ζήτημα της μπανάνας σήμερα, αύριο θα υποχωρήσει στη ζάχαρη ή στο ρούμι και μεθαύριο θα πρέπει να διαγράψει το κοινωνικό της πρότυπο και την αναπτυξιακή πολιτική της.
Γι' αυτό και απευθύνομαι με έμφαση στους Επιτρόπους κκ.
Fischler και Lamy για να τους πω: καταλαβαίνω πολύ καλά το θεμιτό μέλημά σας να θέσετε τέρμα σ' αυτή τη διένεξη, αλλά δεν μπορείτε να το κάνετε αυτό εις βάρος των πιο φτωχών πολιτών της Ευρωπαϊκής Ένωσης.
(Χειροκροτήματα)
Αξιότιμε κύριε Πρόεδρε, αγαπητοί συνάδελφοι, ο Παγκόσμιος Οργανισμός Εμπορίου έχει ήδη καταδικάσει τέσσερις φορές το καθεστώς που ισχύει για τις μπανάνες στην Ευρωπαϊκή Ένωση.
Μετά από τις Ηνωμένες Πολιτείες, και ο Ισημερινός έλαβε την έγκριση να επιβάλει κυρώσεις ύψους μεγαλύτερου των 200 εκατ. δολαρίων.
Ας μην ξεχνούμε ότι παρόμοιες κυρώσεις δεν ωφελούν σε τίποτα τους παραγωγούς μπανανών μας, αλλά αντίθετα έχουν τεράστιες αρνητικές συνέπειες για την ευρωπαϊκή βιομηχανία και την απασχόληση.
Δεν μας επιτρέπεται, επομένως, καμία άλλη καταδίκη.
Συνεπώς, θα πρέπει όσο το δυνατόν συντομότερα να εξεύρουμε μία ρύθμιση, η οποία να είναι σύμφωνη με τους κανόνες του ΠΟΕ, να έχει την έγκριση των χωρών ΑΚΕ, καθώς και να είναι σύμφωνη με τα συμφέροντα των παραγωγών
Κύριε Επίτροπε, υπενθυμίζω και εγώ ότι το 1993 η Ευρωπαϊκή Ένωση θέσπισε έναν κανονισμό για την οργάνωση της αγοράς της μπανάνας, προκειμένου να εξασφαλίσει την προστασία των πηγών εισοδήματος των κοινοτικών παραγωγών και να εγγυηθεί τις εξαγωγές των χωρών ΑΚΕ προς την κοινοτική αγορά.
Παρότι δεν παράγουν ούτε ένα κιλό μπανάνες, οι ΗΠΑ διαμαρτυρήθηκαν στον ΠΟΕ για αυτό το κοινοτικό σύστημα εισαγωγής μπανανών.
Ο μόνος τους στόχος ήταν να υπερασπίσουν τα συμφέροντα των μεγάλων μπανανοπαραγωγών εταιρειών τους, που κυριολεκτικά λυμαίνονται τη Λατινική Αμερική και κυριαρχούν ήδη σε πάνω από το 70% της παγκόσμιας αγοράς.
Το 1999 το όργανο διευθέτησης διαφορών του ΠΟΕ, χειραγωγημένο από τις ΗΠΑ, καταδίκασε αυτό το κοινοτικό σύστημα των αδειών εισαγωγής.
Η Επιτροπή υπέκυψε σ' αυτήν την ετυμηγορία, τροποποιώντας τις συνθήκες αγοράς, για να καταλήξει το 2006 σε ένα καθαρά δασμολογικό σύστημα.
Η εφαρμογή αυτού του νέου κανονισμού, που υπερβαίνει εξάλλου την ετυμηγορία του ΠΟΕ, θα θέσει εκ νέου σε κίνδυνο τη ροή των παραγωγών της Κοινότητας και των χωρών ΑΚΕ και θα επιδεινώσει μια ήδη εύθραυστη κοινωνική κατάσταση, ιδίως στα γαλλικά υπερπόντια διαμερίσματα όπου η τιμή πώλησης της μπανάνας έχει ήδη μειωθεί σε λιγότερο από 2 φράγκα το 1999 ενώ το 1998 η τιμή ήταν λιγότερο από 3 φράγκα.
Χαίρομαι που η Επιτροπή Γεωργίας απέρριψε όχι μόνο τις τροπολογίες που υποστηρίζονταν από τα φερέφωνα των αμερικανικών πολυεθνικών, αλλά και τις προτάσεις της Επιτροπής.
Εγκρίνω απόλυτα την έκθεση Dary, που αντιτίθεται στην αυτόματη μετάβαση σε ένα καθαρά δασμολογικό σύστημα και υπερασπίζεται τις αρχές στις οποίες στηρίχθηκε η θέση σε εφαρμογή της κοινής οργάνωσης των αγορών και ιδιαίτερα την κοινοτική προτίμηση.
Εγκρίνοντας την έκθεση Dary, θα στείλουμε στο Συμβούλιο και στην Επιτροπή το σαφές μήνυμα ότι το Σώμα μας είναι σθεναρά αποφασισμένο να υπερασπιστεί τα συμφέροντα των παραγωγών της Κοινότητας και των χωρών ΑΚΕ και να επιτύχει να αναγνωριστεί στους κόλπους του ΠΟΕ το γεγονός ότι οι προτιμησιακές συμφωνίες αποτελούν μέσα αναπτυξιακής βοήθειας.
Με την ψήφο μας, θα εκφράσουμε επίσης την άρνησή μας σε κάθε συμβιβασμό με τις ΗΠΑ που θα θυσίαζε τους παραγωγούς της Κοινότητας και των χωρών ΑΚΕ προς όφελος των μπανανοδολαρίων.
Κύριε Πρόεδρε, θα ήθελα πρώτα απ' όλα, απευθυνόμενος στον Επίτροπο Fischler, να θέσω ορισμένες ερωτήσεις στην Επιτροπή.
Για ποιο λόγο προτείνετε, στην περίπτωση του εμπορίου των μπανανών, την δίχως άλλο απόλυτη ελευθέρωση μετά το 2006, ενώ για άλλα προϊόντα, όπως το κρέας, το γάλα και τα σιτηρά, που απορροφούν το 68% των πιστώσεων του ΕΓΤΠΕ-Εγγυήσεων, η Επιτροπή επικαλείται, όπως έκανε στο Seattle, την ιδιαιτερότητα της ευρωπαϊκής γεωργίας;
Μήπως αυτό δεν συνιστά μια απαράδεκτη προσφυγή σε διπλά κριτήρια;
Η Επιτροπή χρησιμοποιεί άραγε δύο μέτρα και δύο σταθμά;
Ή μήπως η μπανάνα είναι ο φτωχός συγγενής των γεωργικών προϊόντων που παράγονται στην Ευρωπαϊκή Ένωση;
Δεν θα πρέπει άραγε να επικαλεστούμε το ευρωπαϊκό γεωργικό πρότυπο και για τη διαφύλαξη της παραγωγής μπανανών στην Ευρωπαϊκή Ένωση, η οποία απειλείται σοβαρά από την προτεινόμενη ελευθέρωση;
Μήπως υπάρχει επίσης πρόθεση να ελευθερωθεί το εμπόριο του κρέατος, του γάλακτος και των σιτηρών;
Η Επιτροπή σκοπεύει να υποχωρήσει μπροστά στις πιο ριζοσπαστικές θέσεις των Ηνωμένων Πολιτειών, τη στιγμή ακριβώς που η συγκεκριμένη χώρα προβαίνει σε ουσιαστική αύξηση των ενισχύσεων στη γεωργία της;
Δεν λαμβάνει καν υπόψη της το γεγονός ότι οι μπανάνες αποτελούν το κυριότερο γεωργικό προϊόν που παράγεται σε τέσσερις άκρως απομακρυσμένες περιφέρειες, που συγκαταλέγονται μεταξύ των δέκα περισσότερο μειονεκτικών περιφερειών της Ευρωπαϊκής Ένωσης;
Πόση σημασία προσδίδεται, στο πλαίσιο της παρούσας πρότασης τροποποίησης του κανονισμού της ΚΟΑ στον τομέα της μπανάνας, στην παράγραφο 2 του άρθρου 299 της Συνθήκης, που προβλέπει ειδική μεταχείριση των άκρως απομακρυσμένων περιφερειών;
Η πολυλειτουργικότητα της γεωργίας, μια ουσιαστική έννοια του ευρωπαϊκού γεωργικού προτύπου που προανέφερα, θα πρέπει να έχει συγκεκριμένη αντανάκλαση στην παρούσα μεταρρύθμιση, για τον πρόσθετο λόγο ότι στη Μαδέρα, την περιφέρεια που εκπροσωπώ εδώ, ο περιβαλλοντικός ρόλος της γεωργίας είναι εξίσου ή ακόμη και περισσότερο σημαντικός απ' ό,τι η οικονομική της λειτουργία.
Το τέλος της καλλιέργειας της μπανάνας στη Νήσο Μαδέρα θα σηματοδοτούσε, πέρα από σοβαρότατη μείωση του εισοδήματος χιλιάδων οικογενειών, και μια τεραστίων διαστάσεων περιβαλλοντική καταστροφή.
Από την άλλη, όπως κατέστη εμφανές στο Seattle, ο νέος γύρος διαπραγματεύσεων στο πλαίσιο του Παγκοσμίου Οργανισμού Εμπορίου θα πρέπει να αποτελέσει έναν πραγματικό γύρο διαπραγματεύσεων προς όφελος της ανάπτυξης.
Προς το σκοπό αυτό, έχουμε το υπόβαθρο αλλά και την πλήρη νομιμότητα ώστε, στο πλαίσιο της μεταρρύθμισης της Κοινής Οργάνωσης Αγοράς στον τομέα της μπανάνας, να δώσουμε πρωταρχική προσοχή στις μπανάνες που παράγονται στην Ευρωπαϊκή Ένωση και στις χώρες ΑΚΕ.
Και μόνο με τη διατήρηση των ποσοστώσεων εισαγωγών θα μπορέσουμε να ανταποκριθούμε σε αυτό το στόχο, που είναι απολύτως συμβατός με τους κανόνες του Παγκοσμίου Οργανισμού Εμπορίου.
Κύριε Πρόεδρε, κύριε Επίτροπε Fischler, η παραγωγή μπανανών αποκτά εξαιρετική σημασία για συγκεκριμένες λιγότερο ανεπτυγμένες χώρες που συνυπέγραψαν τις συμφωνίες ΑΚΕ, για κάποιες νησιωτικές περιφέρειες όπως η Κρήτη και, ειδικότερα, για ορισμένες άκρως απομακρυσμένες περιφέρειες όπως είναι η Μαδέρα, τα Κανάρια Νησιά, η Μαρτινίκα και η Γουαδελούπη.
Δεν μιλάμε για περιφέρειες του κέντρου της Ευρώπης που σημειώνουν υψηλούς δείκτες ανάπτυξης, οι οποίες διαθέτουν ένα ευρύ φάσμα εναλλακτικών διεξόδων για κάθε αλλαγή των συνθηκών εμπορίας και όπου η Κοινή Γεωργική Πολιτική διαθέτει το μεγαλύτερο μέρος των πόρων της.
Δεν μπορούμε, επομένως, να αποδεχθούμε μια ριζική μεταβολή της κοινοτικής εμπορικής πολιτικής σε αυτό τον τομέα, εφόσον δεν ληφθούν εξ ολοκλήρου υπόψη οι επιπτώσεις αυτής της μεταβολής σε περιφερειακό επίπεδο και εάν δεν προωθηθούν τα αναγκαία μέτρα που αφορούν την οικονομική και κοινωνική συνοχή.
Το Συμβούλιο της Λισαβόνας παρέσχε στην Επιτροπή την εντολή να υποβάλει όσο το δυνατόν συντομότερα τα συγκεκριμένα μέτρα ενόψει της κατάρτισης της έκθεσης της Επιτροπής σχετικά με την εφαρμογή του άρθρου 229 παράγραφος 2 της Συνθήκης, που αναφέρεται στις άκρως απομακρυσμένες περιφέρειες.
Σε μεγάλο τμήμα των εν λόγω περιφερειών η γεωργία συνιστά έναν τομέα απολύτως ζωτικής σημασίας, και αυτές αναμένουν από την Επιτροπή να ενεργήσει γοργά και αποφασιστικά με στόχο τη διαφύλαξη των περιφερειακών συνθηκών για την ανάπτυξή τους.
Κύριε Πρόεδρε, θεωρώ ότι αυτές οι προτάσεις της Επιτροπής θα έχουν ως αποτέλεσμα ορισμένες χώρες της Αφρικής, της Καραϊβικής και του Ειρηνικού να παύσουν τις επαγγελματικές δραστηριότητές τους στον εν λόγω τομέα.
Αυτό θα οδηγήσει σε φτώχεια και σε ακόμη μεγαλύτερη στέρηση.
Ασφαλώς και πρέπει να απλοποιήσουμε το σύστημα.
Είναι υπερβολικά πολύπλοκο αυτή τη στιγμή.
Ωστόσο, πιστεύω ότι αυτές οι χώρες χρειάζονται χρόνο για να διαφοροποιηθούν καταλλήλως, και γι' αυτό θα συμφωνήσω με τη μεταβατική περίοδο των δέκα ετών.
Οι εταιρίες Chiquita, Dole και Del Monte, που έχουν ως τόπο παραγωγής τις χώρες της Λατινικής Αμερικής, δεν έχουν αντιμετωπίσει μείωση των επιπέδων παραγωγής τους από το 1993.
Η πρόσβασή τους στην αγορά δεν έχει μειωθεί από το 1993.
Το μόνο που θέλουν να κάνουν είναι να επιτύχουν μεγαλύτερη πρόσβαση στην αγορά εις βάρος των χωρών ΑΚΕ.
Ασφαλώς και πρέπει να βρούμε μια λύση.
Οι παραγωγοί στο Ηνωμένο Βασίλειο κρατούνται όμηροι από τις ΗΠΑ.
Δεν πρέπει να αφήσουμε τις χώρες ΑΚΕ να πτωχεύσουν, μόνο και μόνο για να σώσουμε τις εταιρείες στην ΕΕ.
Το ζήτημα δεν αφορά μόνο τις μπανάνες, αφορά συνολικά το εμπόριο με τις αναπτυσσόμενες χώρες.
Γνωρίζω πολύ καλά τις εγγενείς αντιφάσεις στην κοινή αγορά της μπανάνας και τις σχετικές σχέσεις με τον ΠΟΕ.
Είναι δύσκολο να λάβουμε υπ' όψιν μας τις διαφορετικές απαιτήσεις και να προωθήσουμε μια πολιτική ικανή να ευνοήσει τους πιο αδύνατους, να προσφέρει ένα προϊόν καλής ποιότητας και σε λογικές τιμές για τους καταναλωτές.
Παρ' όλα αυτά δεν πιστεύω ότι είναι ανέφικτο να μεταβούμε, αρχής γενομένης από το 2006, όπως προτείνει η Επιτροπή, σ' ένα σύστημα στο οποίο δεν θα υπάρχουν ποσοστώσεις ή ειδικοί δασμοί ούτε για τις χώρες ΑΚΕ ούτε για άλλες χώρες.
Ύστερα, δεν θα χρειάζονται πολλές αλλαγές για να φτάσουμε στο 2010, αν και αναμφίβολα υπάρχει χρόνος για να βρούμε λιγότερο αρνητικές λύσεις.
Η πρόταση της Επιτροπής μοιάζει πολύ με εκείνη του Συμβουλίου των Υπουργών που δεν θεωρούν σκόπιμο να χρησιμοποιηθεί μέρος του προϋπολογισμού για μια πολιτική συνεργασίας και προστασίας των πρωτογενών παραγωγών της Κοινότητας, εφόσον υπάρχει υποχρέωση για διαπραγματεύσεις στον ΠΟΕ.
Αντί να προσαρμοσθεί η πρόταση στο σύστημα του ΠΟΕ, θα έπρεπε να προσπαθήσουμε να το μεταρρυθμίσουμε χωρίς να υποκύψουμε στους εκβιασμούς των αμερικανικών πολυεθνικών που αποκομίζουν κέρδη χάρη στην εκμετάλλευση των φτωχών χωρών.
Όλοι γνωρίζουν τις ανελεύθερες ενέργειες αυτών των πολυεθνικών που καταστρέφουν και μολύνουν ανθρώπους και περιβάλλον.
Να μεταρρυθμίσουμε τον ΠΟΕ, αυτό θα έπρεπε να είναι το στοίχημα.
Η Διάσκεψη Κορυφής του Seattle και οι μεγάλες λαϊκές κινητοποιήσεις το επιβάλλουν.
Να μεταρρυθμίσουμε τον ΠΟΕ εμποδίζοντας, μεταξύ άλλων, να θιγούν οι πολιτικές ανάπτυξης και προστασίας των φτωχών χωρών, των μικρών παραγωγών και των βιοτεχνών, ευνοώντας, όπως προτείνει η έκθεση Dary, την πρόσβαση στην αγορά των οργανισμών δίκαιου εμπορίου για να επενδύσουμε στην οικολογική και κοινωνικά υγιή γεωργία.
Αυτή θα ήθελα να είναι η πολιτική της Ευρωπαϊκής Ένωσης.
Κύριε Πρόεδρε, μιλώ από τρεις οπτικές γωνίες.
Αυτή του εξωτερικού εμπορίου, όπου θεωρώ ότι η Ευρωπαϊκή Ένωση πρέπει να διατηρήσει την πρόοδο προς μια ελευθερωμένη παγκόσμια εμπορική τάξη, αυτή του βιομηχανικού κλάδου, του ευρωπαϊκού βιομηχανικού κλάδου, όπου οι θέσεις εργασίας και οι βιομηχανίες απειλούνται από τις κυρώσεις και αποτελούν τα αθώα θύματα αυτών των κυρώσεων.
Μιλώ επίσης από την οπτική γωνία ενός βουλευτή του ΕΚ από το Ηνωμένο Βασίλειο, ο οποίος έχει κουραστεί να λαμβάνει επιστολές διαμαρτυρίας από εταιρείες, των οποίων οι δραστηριότητες και οι θέσεις εργασίας των εργαζομένων τους απειλούνται από τις κυρώσεις άνευ υπαιτιότητάς τους.
Λυπάμαι για διάφορες πτυχές της παρούσας έκθεσης Dary.
Οφείλω να δηλώσω ότι αυτό το χρονοδιάγραμμα των δέκα ετών είναι εντελώς ουτοπικό και παράλογο.
Λυπάμαι για την προσπάθεια προσκόλλησης στις ποσοστώσεις και στην παρέμβαση κατ' αυτόν τον τρόπο στο εμπόριο.
Ασφαλώς, λυπάμαι επίσης για τις προτάσεις αναφορικά με υψηλότερα ποσοστά δασμών που αποτελούν μια ακόμη παρέμβαση στο εμπόριο.
Η τροπολογία, η οποία υποβλήθηκε στο όνομά μου και άλλων, ζητά τη διευθέτηση αυτής της διαμάχης μέσω διαπραγματεύσεων, γεγονός που συνάδει με τον Παγκόσμιο Οργανισμό Εμπορίου.
Αυτό είναι ουσιαστικό.
Έχουμε αποτύχει αρκετές φορές μέχρι τώρα και αθώες εταιρείες και θέσεις εργασίας διακυβεύονται και απειλούνται ως αποτέλεσμα της αποτυχίας μας να αντιμετωπίσουμε αυτή την κατάσταση.
Υποστηρίζω τις προσπάθειες του Επιτρόπου.
Έχει ένα δύσκολο καθήκον.
Οφείλω να πω ότι δεν μπορώ να σκεφθώ τίποτε πιο λογικό ή πραγματιστικό ή συνετό από αυτή την τροπολογία, για την υποβολή της οποίας είχα την υποστήριξη αρκετών συναδέλφων.
Κύριε Πρόεδρε, κύριε Επίτροπε Fischler, κυρίες και κύριοι, απορρίπτω την έκθεση Dary, όπως και πολλοί συνάδελφοι της Ομάδας του Ευρωπαϊκού Λαϊκού Κόμματος, αλλά υπάρχουν και μερικές τροπολογίες που μου φαίνονται πολύ λογικές.
Εννοώ κυρίως τις τροπολογίες αριθ.
33 και 34.
Η τροπολογία αριθ.
33 απαιτεί την οικονομική στήριξη της οικολογικής καλλιέργειας και σε τρίτες χώρες.
Η τροπολογία αριθ.
34 ζητά να ενισχύονται οι μπανάνες δίκαιου εμπορίου ανεξαρτήτως χώρας προέλευσης.
Βασικά είναι πολύ κρίμα που οι Πράσινοι δεν συμμετέχουν στην παρούσα συζήτηση για να υπογραμμίσουν τις πτυχές αυτές.
Με αυτές τις δύο τροπολογίες όμως το Ευρωπαϊκό Κοινοβούλιο σηματοδοτεί σαφώς ότι επιθυμούμε μια καθολική προσέγγιση και είναι σωστό ότι υποδειγματικοί μικροπαραγωγοί δεν υπάρχουν μόνο στα παραδοσιακά κράτη ΑΚΕ και στην ΕΕ, αλλά και στη Λατινική Αμερική και στα μη παραδοσιακά κράτη ΑΚΕ.
Στη Δημοκρατία του Ισημερινού, το 60% είναι μικροπαραγωγοί που διαθέτουν λιγότερο από 20 εκτάρια και αποτελεί αδικία να πλήττονται αυτοί οι μπανανοπαραγωγοί από διακρίσεις εις βάρος τους.
Ο κόσμος δεν είναι ασπρόμαυρος όπως θέλουν μερικοί να μας κάνουν να πιστέψουμε και οι χώρες της Λατινικής Αμερικής δικαιολογημένα παραπονέθηκαν στον ΠΟΕ για την οργάνωση της αγοράς μας.
H έκθεση Dary εμφανίζει λοιπόν εσωτερικές αντιφάσεις, όταν από τη μια πλευρά λέει ναι σε μια καθολική προσέγγιση, ναι στην υποστήριξη των μπανανών δίκαιου εμπορίου ανά την υφήλιο και από την άλλη εξακολουθεί να δημιουργεί προβλήματα στους μικροπαραγωγούς της Λατινικής Αμερικής.
Θεωρώ ότι η καθιέρωση του καθεστώτος ποσοστώσεων για μια περίοδο δέκα ετών είναι η λάθος κατεύθυνση και ότι η Επιτροπή βρισκόταν στο σωστό δρόμο.
Κατά τη δική μου άποψη, θα μπορούσε να έχει προχωρήσει πιο δυναμικά προς την κατεύθυνση της ελευθέρωσης, αλλά γενικότερα είναι σωστός ο δρόμος που ακολουθεί.
Φυσικά θα χαρώ αν γίνει αποδεκτή η τροπολογία του κ. Chichester, την οποία και έχω συνυπογράψει.
Θέλω όμως να επισημάνω στον κ. Επίτροπο Fischler, ότι ακόμα και αν δεν γίνει αποδεκτή, με την τροπολογία αριθ.
5 την οποία έχει εγκρίνει η Επιτροπή Γεωργίας και Ανάπτυξης της Υπαίθρου του δίνεται η εντολή να επεξεργαστεί μια βιώσιμη συμβιβαστική λύση που θα γίνει αποδεκτή από τον ΠΟΕ.
Για τον λόγο αυτό, πιστεύω ότι η Επιτροπή έχει σε κάθε περίπτωση εντολή για διαπραγματεύσεις, ακόμα και από το Κοινοβούλιο.
Κύριε Πρόεδρε, κύριε Επίτροπε, κυρίες και κύριοι συνάδελφοι, σε αυτό το επίπεδο της συζήτησης δεν θα υπεισέλθω στη συζήτηση της έκθεσης Dary ούτε στην επισήμανση των βασικών σημείων της, αλλά θέλω πράγματι να δηλώσω ότι η επίσημη θέση της Ομάδας του Ευρωπαϊκού Λαϊκού Κόμματος είναι η καθ' ολοκληρίαν υποστήριξη της έκθεσης Dary.
Αυτή είναι η επίσημη θέση.
Κύριε Επίτροπε, η πρότασή σας δεν ευνοεί τους στόχους ούτε επιλύει τα εκκρεμή προβλήματα στον τομέα της μπανάνας, και από πολιτικής άποψης, δεν μπορεί να παρουσιαστεί στους παραγωγούς μας - το αναγνώρισε πριν από λίγο ο κ. Schwaiger.
Επίσης, η πρόταση της Επιτροπής δεν ανταποκρίνεται στις διεθνείς μας υποχρεώσεις.
Το πιο σοβαρό όμως είναι ότι, έχοντας απορροφηθεί από μια δύσκολη διαπραγμάτευση με τον Παγκόσμιο Οργανισμό Εμπορίου, δείχνουμε δημόσια, κατάφωρα, ποιες μπορεί να είναι οι αδυναμίες μας.
Κατά συνέπεια, ζητώ κύριε Επίτροπε να ακούσετε - κι όχι μόνο να ακούσετε - το Κοινοβούλιο και να σημειώσετε τις υποδείξεις που κινούνται προς την κατεύθυνση της έκθεσης Dary και των γνωμοδοτήσεων των δύο αρμοδίων επιτροπών.
Το Ευρωπαϊκό Κοινοβούλιο σας στέλνει ένα ξεκάθαρο πολιτικό μήνυμα, ομοφώνως εκ μέρους της αρμόδιας επί της ουσίας επιτροπής, και ελπίζω το Σώμα να το υποστηρίξει κατά πλειοψηφία· μήνυμα που είμαι βέβαιη ότι θα γίνει αντιληπτό λόγω της μεγάλης πολιτικής ευαισθησίας που επιδεικνύατε ανέκαθεν ενώπιόν μας.
Συν τοις άλλοις, είμαι βέβαιη ότι θα μπορέσετε να βρείτε μια εφικτή λύση προς την κατεύθυνση που σας υποδεικνύουμε.
Κατά συνέπεια, κύριε Επίτροπε, ενεργήστε πολιτικά, βρείτε τη λύση και ακούστε το Σώμα.
Δεν είναι η στιγμή να μην ληφθεί υπόψη το Σώμα.
Κύριε Πρόεδρε, αξιότιμες κυρίες και κύριοι βουλευτές, αρχικά θέλω να ευχαριστήσω θερμά τον κ. Dary για την ευρύτατη αναγνώριση της πρότασης που υπέβαλε η Επιτροπή για την τροποποίηση της ΚΟΑ στον τομέα της μπανάνας.
Εισαγωγικά θέλω να τονίσω ότι η Επιτροπή αντιμετωπίζει κατ' αρχήν θετικά τις αρχές στις οποίες στηρίζονται πολλές από τις τροπολογίες, για παράδειγμα το σύστημα για τη διαχείριση των ποσοστώσεων στη βάση ιστορικών αναφορών.
Και τούτο διότι αντιστοιχούν στις εξελίξεις των συζητήσεων με τα ενάγοντα μέρη και τους παραγωγούς από τις χώρες ΑΚΕ.
Αλλά σε αυτή την ευαίσθητη φάση των συζητήσεων, η Επιτροπή είναι της άποψης ότι δεν θα πρέπει να τροποποιήσουμε τώρα την πρότασή της.
Επομένως είμαι αναγκασμένος να απορρίψω τις τροπολογίες σας.
Θέλω να θεμελιώσω την απόρριψη αυτή αναφερόμενος στα επιμέρους σημεία.
Το πρώτο είναι το ζήτημα της διαγραφής των αναφορών σε μια ρύθμιση που αποβλέπει σε ένα καθαρά δασμολογικό καθεστώς, καθώς και στην αυτόματη μετάβαση στο καθεστώς αυτό, μετά από μια συγκεκριμένη μεταβατική περίοδο.
Για να το θέσω ξεκάθαρα: Η πρότασή μας έχει ως κύριο στόχο της να εναρμονίσει τις αρχές που διέπουν την ΚΟΑ στον τομέα της μπανάνας με τους κανόνες του ΠΟΕ.
Το σημαντικότερο σημείο της πρότασης είναι λοιπόν η καθιέρωση του δασμολογικού καθεστώτος μετά από μια ορισμένη μεταβατική περίοδο.
Προϋπόθεση αποτελεί βέβαια η επίτευξη συμφωνίας των ενεχομένων για τη διαχείριση των ποσοστώσεων κατά τη διάρκεια της μεταβατικής περιόδου.
Η Επιτροπή υποστηρίζει κατηγορηματικά την άποψη ότι αν υιοθετήσουμε τη δική σας επιθυμία να αντικατασταθεί η δασμολογική ρύθμιση με μια ρύθμιση μόνιμων ποσοστώσεων, θα δεχθούμε νέες επιθέσεις στο πλαίσιο του ΠΟΕ.
Συμπληρωματικά θέλω να επισημάνω ότι η πρόταση περιέχει ήδη έκκληση στο Συμβούλιο να χορηγήσει διαπραγματευτική εντολή στην Επιτροπή να ξεκινήσει διαπραγματεύσεις σύμφωνα με το άρθρο 28 της GATT.
Κατά συνέπεια δεν χρειάζεται η αναφορά στον κανονισμό.
Το δεύτερο σημαντικό σημείο είναι το πρόβλημα της διαχείρισης των ποσοστώσεων.
Η Επιτροπή προσπαθεί να διαπραγματευτεί με τους κύριους παραγωγούς σχετικά με τις δασμολογικές ποσοστώσεις στη βάση ιστορικών αναφορών.
Στο βαθμό που η συζήτηση αυτή δεν έχει ολοκληρωθεί, δεν θα ήταν σκόπιμο να ορισθούν και οι επιμέρους προτιμήσεις.
Εξάλλου, ως προς το αίτημα ότι ο τρόπος διαχείρισης των ποσοστώσεων δεν πρέπει να λειτουργήσει εις βάρος των συμμετεχόντων στη αγορά που είναι ήδη παρόντες εκεί, ας σημειωθεί ότι εάν πρέπει να τροποποιήσουμε τώρα όλη την ΚΟΑ, δεν υπάρχει καμία εγγύηση ότι θα παραμείνουν όλα όπως ήταν προηγουμένως.
Αυτό που ζητάτε θα ήταν πράγματι ο τετραγωνισμός του κύκλου.
Εξετάζοντας το ζήτημα αυτό, συζητήθηκαν και άλλες εναλλακτικές λύσεις για τη διαχείριση των ποσοστώσεων της κατηγορίας Γ.
Η Επιτροπή θεωρεί ωστόσο ότι δεν είναι κατάλληλη η στιγμή για να τροποποιήσει την πρότασή της που αφορά το σύστημα πλειστηριασμών στο πλαίσιο της ποσόστωσης Γ, δεδομένου ότι τέτοιου είδους πλειστηριασμοί αποτελούν οπωσδήποτε θεμιτή μέθοδο για τη χορήγηση αδειών.
Το τρίτο σημείο που σχετίζεται με την ποσόστωση είναι η παράταση της περιόδου διατήρησης του καθεστώτος ποσοστώσεων τουλάχιστον για μια δεκαετία.
Κατά την άποψη της Επιτροπής μια τέτοια παράταση θα αποδυνάμωνε την αξιοπιστία της πρόθεσης που διέπει την πρότασή μας, δηλαδή την ταχύτερη δυνατή εναρμόνιση των αρχών της ΚΟΑ μπανάνας με τους κανόνες του ΠΟΕ.
Όπως εξηγήσαμε στην αιτιολογική σκέψη, τούτο μπορεί να επιτευχθεί ευκολότερα μέσω της δασμολογικής ρύθμισης.
Η Επιτροπή πρότεινε τη μεταβατική περίοδο, ώστε να έχουν τον αντίστοιχο χρόνο προετοιμασίας οι παραγωγοί τόσο στην ΕΕ όσο και στις χώρες ΑΚΕ.
Επιπλέον, στην περίπτωση αυτόματης μετάβασης σε μια καθαρά δασμολογική ρύθμιση δεν θα είχε νόημα μια ενδιάμεση αποτίμηση ή έλεγχος στο τέλος της μεταβατικής περιόδου.
Όσον αφορά το προτιμησιακό καθεστώς για τις χώρες ΑΚΕ, η Επιτροπή θεωρεί ότι 275 ευρώ ανά τόνο είναι αρκετά ώστε να διασφαλίσουν στις χώρες αυτές την πρόσβαση στην κοινοτική αγορά.
Υψηλότερες δασμολογικές προτιμήσεις θα συνεπάγονταν και πάλι επιθέσεις στο πλαίσιο του ΠΟΕ.
Εάν η υψηλότερη δασμολογική προτίμηση στο πλαίσιο των ποσοστώσεων της κατηγορίας Γ περιορίζει την πρόσβαση των χωρών της Λατινικής Αμερικής, ενδέχεται να υπάρξει η ερμηνεία ότι στην πραγματικότητα θέλουμε να εισαγάγουμε και πάλι ειδικές ποσοστώσεις για τις χώρες ΑΚΕ.
Έρχομαι τώρα στα επιπλέον μέτρα στήριξης για τους δικούς μας παραγωγούς στην Ευρωπαϊκή Ένωση.
Όπως ήδη ανέφερα, με την πρότασή της η Επιτροπή επιδιώκει κυρίως να εναρμονίσει τις αρχές της ΚΟΑ με τη διαιτητική απόφαση του ΠΟΕ.
Η εν λόγω απόφαση δεν θίγει το δικό μας ενδοκοινοτικό σύστημα ενίσχυσης.
Επιπλέον θέλω να επισημάνω ότι το ενδοκοινοτικό σύστημα λειτουργεί ως σύστημα καταβολής συμπληρωματικών ποσών, περιέχει δηλαδή την εγγύηση πως, όταν πέφτουν οι τιμές, οι ενισχύσεις αυξάνονται αυτόματα.
Το τελευταίο σημείο αφορά τα μέτρα για την εξίσωση των μπανανών βιολογικής καλλιέργειας με εκείνες του δίκαιου εμπορίου.
Επιτρέψτε μου να σας επισημάνω ότι υπάρχουν ήδη οριζόντια μέτρα με τα οποία διασφαλίζεται η εξίσωση των μπανανών βιολογικής καλλιέργειας που προέρχονται από τρίτες χώρες με τις μπανάνες βιολογικής καλλιέργειας της ΕΕ.
Επιπλέον, η Ευρωπαϊκή Ένωση μπορεί να χορηγήσει επιδοτήσεις στην παραγωγή μπανανών βιολογικής καλλιέργειας στο πλαίσιο των αγροτο-περιβαλλοντικών μέτρων που προβλέπονται στις διατάξεις για την ενίσχυση της ανάπτυξης της υπαίθρου.
Τα μέτρα για την ενίσχυση της διάθεσης μπανανών βιολογικής καλλιέργειας στην αγορά μπορούν να χρηματοδοτηθούν από τα εθνικά και περιφερειακά προγράμματα.
Όσον αφορά τα οριζόντια μέτρα για το δίκαιο εμπόριο, τα οποία - όπως ελπίζω - θα θεσπιστούν σύντομα με μια αντίστοιχη ανακοίνωση της Επιτροπής, είναι επιλέξιμοι και οι παραγωγοί μπανανών δίκαιου εμπορίου.
Ως γνωστό η εν λόγω ανακοίνωση δεν θα πραγματεύεται μόνο τις μπανάνες δίκαιου εμπορίου, αλλά το δίκαιο εμπόριο στο σύνολό του.
Επιπρόσθετα προς τις αναφερθείσες δυνατότητες, η ανάπτυξη της παραγωγής μπανανών βιολογικής καλλιέργειας καθώς και της παραγωγής μπανανών δίκαιου εμπορίου μπορεί να χρηματοδοτηθεί στις χώρες ΑΚΕ μέσω του κανονισμού για τη χορήγηση βοήθειας στα παραδοσιακά κράτη ΑΚΕ.
Η Επιτροπή σας ευχαριστεί για τις ευρείες συζητήσεις που είχαμε την ευκαιρία να διεξαγάγουμε σήμερα.
Ακόμα και εάν, λόγω των σημερινών διεθνών συνθηκών, η Επιτροπή δεν είναι σε θέση να υιοθετήσει τις τροπολογίες του Κοινοβουλίου, πρέπει να σημειωθεί ότι αντιμετωπίσθηκε πολύ εποικοδομητικά και διεξοδικά ολόκληρος ο φάκελος τόσο στις διάφορες επιτροπές που συνέβαλαν στην εκπόνηση της έκθεσης Dary όσο και στην ακρόαση που έγινε πρότινος στην Επιτροπή Γεωργίας και Ανάπτυξης της Υπαίθρου.
Ευχαριστώ πολύ, κύριε Επίτροπε.
Η συζήτηση έληξε.
Η ψηφοφορία θα διεξαχθεί σήμερα, στις 11.30.
Κηρύσσω τη διακοπή της συνεδρίασης μέχρις ότου αφιχθεί η Πρόεδρος.
(Η συνεδρίαση διακοπείσα στις 11.25 συνεχίζεται στις 11.30)
ΨΗΦΟΦΟΡIΕΣ
Κυρία Πρόεδρε, την κατάλληλη κατά την άποψή σας στιγμή, θα ζητούσα σε εφαρμογή της παραγράφου 1 του άρθρου 161 του Κανονισμού, να παρακαλέσετε την κυρία εισηγήτρια και την κυρία πρόεδρο της Επιτροπής Ελέγχου του Προϋπολογισμού να εκφράσουν τη θέση τους σχετικά με τη συνεκτικότητα μεταξύ αιτιολογικής έκθεσης και του ψηφίσματος επί του οποίου ψηφίζουμε.
Κυρία Πρόεδρε, επιτρέψτε μου μια σύντομη δήλωση σχετικά με τις τέσσερις τροπολογίες που έχουμε στα χέρια μας.
Είμαι κατα αρχήν της άποψης ότι δεν θα πρέπει με την υποβολή τροπολογιών να τίθεται και πάλι υπό αμφισβήτηση μια τόσο ευρεία συμβιβαστική λύση που υποστηρίζεται από τις τέσσερις μεγαλύτερες πολιτικές ομάδες του Σώματος.
Υπό τον όρο ότι θα παραμείνει κατά τα άλλα άθικτη αυτή η συμβιβαστική λύση, για την επίτευξη της οποίας θέλω να ευχαριστήσω και πάλι θερμά όλους τους μετέχοντες, θα παρακαλέσω να εγκριθεί η τροπολογία αριθ.
1 που υπέβαλε η Ομάδα του Κόμματος των Ευρωπαίων Σοσιαλιστών, επειδή περιέχει μια εύλογη συμπλήρωση.
Είμαι υποχρεωμένη να απορρίψω τις τροπολογίες αριθ.
2 και 3 επειδή επεμβαίνουν σε μεγάλο βαθμό στο περιεχόμενο της συμβιβαστικής λύσης.
Απορρίπτω επίσης και την τροπολογία αριθ.
5.
Δεν είναι νομικά αποδεκτή, επειδή θέτει εκτός ισχύος τη σαφή ρύθμιση που περιέχει το άρθρο 161 του δικού μας Κανονισμού.
Αυτή η τροπολογία αφορά σε τελευταία ανάλυση μια ψηφοφορία με αντικείμενο την αιτιολογική σκέψη της έκθεσής μου.
Από όσα γνωρίζω πρόκειται επιπλέον για μια υπόθεση που θα δημιουργούσε προηγούμενο και την οποία θα μπορούσε στο μέλλον να επικαλείται ο κάθε συνάδελφος του Σώματος, και μάλιστα απόλυτα δικαιολογημένα.
Η Πρόεδρος του Κοινοβουλίου επέτρεψε την υποβολή της τροπολογίας αριθ.
5 σε ψηφοφορία.
Από σεβασμό απέναντι στο ανώτατο αξίωμα της Προέδρου σέβομαι την απόφασή της.
- (DE) Κυρία Πρόεδρε, ο Πρόεδρος της Ομάδας του Κόμματος των Ευρωπαίων Σοσιαλιστών Barσn Crespo μίλησε και με μένα.
Την περασμένη Δευτέρα συζητήσαμε πραγματικά επισταμένα στην Επιτροπή Ελέγχου του Προϋπολογισμού σχετικά με το εάν είναι παραδεκτό το ζήτημα αυτό ή αν θα έπρεπε ως πρόεδρος της επιτροπής να κάνω χρήση του άρθρου 161.
Σχεδόν όλα τα μέλη της επιτροπής πήραν τον λόγο.
Εγώ η ίδια ήλεγξα πολλές φορές το ερώτημα κατά πόσο υπάρχει σχέση ανάμεσα στο ψήφισμα με την προκείμενη μορφή του ως συμβιβασμού και στην αιτιολογική σκέψη η οποία περιέχει την τοποθέτηση της εισηγήτριας με δική της ευθύνη.
Διαπίστωσα ότι υπάρχει σχέση και είπα ξεκάθαρα και με σαφήνεια ότι η γλώσσα που χρησιμοποιείται στην αιτιολογική σκέψη είναι σκληρή.
Δεν είμαι όμως σε θέση να δίνω βαθμούς για το ύφος και το λεξιλόγιο μια και αυτό θα έπρεπε να το κάνω σε κάθε αιτιολογική σκέψη.
Από τη δική μου σκοπιά η αντικειμενική σχέση είναι δεδομένη και κατά συνέπεια αποφάσισα να μην απορρίψω την προκείμενη αιτιολογική σκέψη και το ανακοίνωσα αυτό στην επιτροπή.
Κυρία Πρόεδρε, κατέθεσα, μαζί με 37 συναδέλφους του Ευρωπαϊκού Λαϊκού Κόμματος, αυτήν την τροπολογία, επειδή με κατέπληξε η εκμετάλλευση, που έγινε στο επίπεδο των μέσων μαζικής ενημέρωσης, της αιτιολογικής έκθεσης, για την οποία καθένας οφείλει να γνωρίζει, αλλά δεν γνωρίζει, ότι δεσμεύει αποκλειστικά τον εισηγητή και δεν δεσμεύει με κανένα τρόπο την Ολομέλεια.
Με κατέπληξε, λοιπόν, η αντίθεση ανάμεσα στο ύφος αυτής της αιτιολογικής έκθεσης και στο ύφος του περιεχομένου του ψηφίσματος, που είναι ριζικά διαφορετικά.
Γι' αυτό κατέθεσα αυτήν την τροπολογία.
Κατόπιν τούτου, νομίζω πως είχατε δίκιο, κυρία Πρόεδρε, που τη χαρακτηρίσατε παραδεκτή, διότι η ψηφοφορία που συνεπάγεται αυτή η τροπολογία δεν είναι ψηφοφορία υπέρ ή κατά της αιτιολογικής έκθεσης, αλλά αποσκοπεί απλώς στην επισήμανση της απόστασης που υπάρχει ανάμεσα σ' αυτήν την αιτιολογική έκθεση και στο ψήφισμα.
Οφείλω να παραδεχτώ ότι, μετά τις εξηγήσεις που δόθηκαν τόσο από την κ. Stauner όσο και από την κ. Theato, η οποία κατέδειξε με τον πλέον εμφανή δημόσιο τρόπο ότι η αιτιολογική έκθεση δεν δεσμεύει παρά μόνο τον εισηγητή και με κανένα τρόπο την Ολομέλεια, κρίνω ότι αυτή η τροπολογία είναι πλέον περιττή, γι' αυτό και την αποσύρω.
Κυρία Πρόεδρε, θα ήθελα κατ' αρχάς να διαπιστώσω ότι η εισηγήτρια δεν εξέφρασε θέση σχετικά με αυτό που προβλέπει η παράγραφος 1 του άρθρου 161 του Κανονισμού που - και παραπέμπω στο γαλλικό κείμενο - αναφέρει ρητά: "·η αιτιολογική έκθεση πρέπει να συμφωνεί με το κείμενο της πρότασης ψηφίσματος·" .
Αντιλαμβάνομαι, μετά την εξήγηση που έδωσε σχετικά με την ουσία της ερώτησης η κυρία πρόεδρος της Επιτροπής Ελέγχου του Προϋπολογισμού, ότι οι θέσεις της πρέπει να αναφέρονται στα συνοπτικά πρακτικά όχι μόνο για κοινοβουλευτικούς σκοπούς αλλά και για ενδεχόμενες συνέπειες που, εν ευθέτω χρόνω, ενδεχομένως να επιφέρει αυτή η αιτιολογική έκθεση.
Κατά συνέπεια, λαμβάνοντας υπόψη ότι η εισηγήτρια δεν εξέφρασε θέση σχετικά με αυτό το βασικό θέμα, αντιλαμβάνομαι ότι η τροπολογία εξακολουθεί να έχει νόημα και η Ομάδα του Κόμματος των Ευρωπαίων Σοσιαλιστών την υποστηρίζει.
Με άλλα λόγια, κύριε Barόn Crespo, αναδέχεσθε για λογαριασμό σας, εξ ονόματος της Ομάδας σας, την τροπολογία 5 δυνάμει του άρθρου 139 του Κανονισμού.
Είναι όντως έτσι;
Μάλιστα, κυρία Πρόεδρε, και συν τοις άλλοις θα επιθυμούσα, σε ένα τόσο λεπτό θέμα, η κυρία εισηγήτρια να λάβει θέση, όπως επιβάλλει το καθήκον της, επί της ουσίας του ζητήματος.
Κυρία Πρόεδρε, θα επιθυμούσα εξ ονόματος της Ομάδας των Φιλελευθέρων να υποστηρίξω την πρόταση του κυρίου Barσn Crespo.
- (DE) Κυρία Πρόεδρε, αγαπητοί συνάδελφοι, αξιότιμε κύριε Πρόεδρε της Ομάδας του Κόμματος των Ευρωπαίων Σοσιαλιστών, δεν το έχω επαναλάβει ρητά, αλλά μπορείτε να πιστέψετε ότι κατά την εκπόνηση τόσο του ψηφίσματος όσο και του κειμένου της αιτιολογικής σκέψης είχα πλήρη επίγνωση της ανάγκης για συνεκτικότητα ανάμεσα στα δύο σκέλη, και εξέτασα το ζήτημα αυτό με μεγάλη προσοχή τις τελευταίες εβδομάδες.
Δεν θεώρησα απαραίτητο να το εκφράσω ρητά, αλλά αν το επιθυμείτε, θα το κάνω ευχαρίστως.
Θεωρώ τον εαυτό μου ευσυνείδητο και διανοητικά επαρκή.
Επομένως μπορείτε να υποθέσετε, ότι σκέφτηκα πολύ και με μεγάλη προσοχή το ζήτημα αυτό, καθώς και ότι αναλαμβάνω βέβαια όλη την ευθύνη και τις συνέπειες με τις οποίες ενδεχομένως θα με απειλήσετε.
Αναφορικά με την τροπολογία αριθ.
5
Κυρία Πρόεδρε, μόνο μια λέξη για να ξεκαθαρίσουν τα πράγματα.
Απέσυρα την τροπολογία, επειδή τη θεωρούσα περιττή.
Από τη στιγμή που υποβάλλεται εκ νέου σε ψηφοφορία, είναι προφανές ότι την υποστηρίζω και ότι καλώ και τους φίλους μου να κάνουν το ίδιο.
Μετά την ψηφοφορία επί της τροπολογίας αριθ.
5
Κυρία Πρόεδρε, μολονότι ορισμένοι είναι ικανοποιημένοι από την απόφαση που ελήφθη, αυτό δημιουργεί ένα πολύ επικίνδυνο προηγούμενο.
Οποτεδήποτε στο μέλλον θα υπάρχει μια αιτιολογική έκθεση η οποία δεν θα αρέσει σε ορισμένους στο Σώμα, έχει πλέον καθιερωθεί ότι κάθε φορά θα μπορούμε να την καταψηφίζουμε εάν το επιθυμούμε.
Κυρία Πρόεδρε, δεδομένου ότι υπήρξε ήδη μια αιτιολόγηση ψήφου, θεωρώ πως αυτή η ψηφοφορία έχει σημασία διότι θέτει φραγμό στον πειρασμό να συντάσσονται απαράδεκτοι πολιτικοί λίβελοι σε σχέση με τα ψηφίσματα του Κοινοβουλίου.
(Χειροκροτήματα)
(Το Σώμα εγκρίνει το ψήφισμα)
Έκθεση (A5-0089/2000) της κυρίας Rόhle, εξ ονόματος της Επιτροπής Ελέγχου του Προϋπολογισμού, σχετικά με την αναβολή χορήγησης απαλλαγής στην Επιτροπή όσον αφορά τη δημοσιονομική διαχείριση του έκτου, έβδομου και όγδοου Ευρωπαϊκού Ταμείου Ανάπτυξης για το οικονομικό έτος 1998 (COM(1999)227 - C5-0003/1999 - 1999/2004(DEC))· σχετικά με τη χορήγηση απαλλαγής στο Ευρωπαϊκό Ίδρυμα για τη Βελτίωση των Συνθηκών Διαβίωσης και Εργασίας (Δουβλίνο) για το οικονομικό έτος 1998 (C5-0150/2000 - 2000/2094(DEC))· σχετικά με τη χορήγηση απαλλαγής στο Ευρωπαϊκό Κέντρο για την Ανάπτυξη της Επαγγελματικής Κατάρτισης (Θεσσαλονίκη) όσον αφορά την εκτέλεση του προϋπολογισμού του για το οικονομικό έτος 1998 (C5-0149/2000 - 2000/2093(DEC))· σχετικά με τη χορήγηση απαλλαγής όσον αφορά την εκτέλεση του γενικού προϋπολογισμού της Ευρωπαϊκής Ένωσης για το οικονομικό έτος 1998: Τμήμα IV - Δικαστήριο, Τμήμα V - Ελεγκτικό Συνέδριο, Τμήμα VI - Μέρος B - Επιτροπή των Περιφερειών (SEC(1999)414 - C5-0008/1999 - 1999/2166(DEC))· σχετικά με την αναβολή της απόφασης για τη χορήγηση απαλλαγής όσον αφορά την εκτέλεση του γενικού προϋπολογισμού της Ευρωπαϊκής Ένωσης για το οικονομικό έτος 1998: Τμήμα VI - Μέρος A - Οικονομική και Κοινωνική Επιτροπή (SEC(1999)414 - C-0008/1999 - 1999/2166(DEC))
Πριν από την έναρξη της ψηφοφορίας
Είχαμε ένα πρόβλημα: όταν επρόκειτο να πάρουμε τον κατάλογο των ψηφοφοριών δεν μπορέσαμε να βρούμε την τροπολογία της Ομάδας των Πρασίνων, της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, της Ομάδας του Κόμματος των Ευρωπαίων Σοσιαλιστών και της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών επί του σημείου 5.
Δεν ξέρω αν υπάρχει δυνατότητα να διαβαστεί μεγαλοφώνως ώστε να μας δοθεί η ευκαιρία να λάβουμε θέση επ' αυτής.
Ναι, φοβάμαι ότι αυτό θα καθυστερήσει κάπως τις εργασίες μας, κυρία Frahm.
Θα προσπαθήσω να είμαι όσο το δυνατόν πιο σαφής στις ψηφοφορίες.
(Με διαδοχικές ψηφοφορίες, το Σώμα εγκρίνει τα δύο ψηφίσματα και τις τρεις αποφάσεις)
Έκθεση (A5-0092/2000) του κ. Khanbhai, εξ ονόματος της Επιτροπής Ελέγχου του Προϋπολογισμού, σχετικά με τη χορήγηση απαλλαγής στην Επιτροπή όσον αφορά την εκτέλεση του προϋπολογισμού της Ευρωπαϊκής Κοινότητας Ανθρακα και Χάλυβα (ΕΚΑΧ) για το οικονομικό έτος 1998 (C5-0153/2000 - 2000/2077(DEC)
(Με διαδοχικές ψηφοφορίες, το Σώμα εγκρίνει τις δύο αποφάσεις και το ψήφισμα)
Έκθεση (A5-0097/2000) του κ. Kuhne, εξ ονόματος της Επιτροπής Ελέγχου του Προϋπολογισμού, σχετικά με τη χορήγηση απαλλαγής όσον αφορά την εκτέλεση του γενικού προϋπολογισμού για το οικονομικό έτος 1998 - Τμήμα I - Ευρωπαϊκό Κοινοβούλιο/Παράρτημα Διαμεσολαβητής (SEC(1999)0414 - C5-0008/1999 - 1999/2051(DEC))
Πριν από την έναρξη της ψηφοφορίας
Κυρία Πρόεδρε, υπάρχουν δύο τροπολογίες που υποβλήθηκαν στην έκθεση του κ. Kuhne, οι οποίες προτείνουν την αναβολή χορήγησης απαλλαγής για το Κοινοβούλιο.
Οι εν λόγω τροπολογίες αναφέρονται στον Γενικό Γραμματέα.
Εάν εγκριθεί οποιαδήποτε από αυτές τις τροπολογίες, θα αναλάβετε, ως Πρόεδρος του Κοινοβουλίου, την πλήρη πολιτική ευθύνη για το περιεχόμενό τους καθώς και τις συνέπειες, εάν οι απαιτήσεις που ορίζονται σε αυτές δεν εκπληρωθούν μέχρι τις προσθεσμίες;
Κύριε van Hulten, ως Πρόεδρος, αναλαμβάνω την ευθύνη να χαρακτηρίσω παραδεκτές αυτές τις τροπολογίες.
Δεν αποφαίνομαι επί του περιεχομένου τους.
Το Σώμα δεν τις έχει ψηφίσει ακόμη.
Το πρόβλημα που τίθεται σ' εμένα είναι να προσδιορίσω αν είναι παραδεκτές ή όχι.
Σας λέω το εξής: κρίνω στην ψυχή και τη συνείδησή μου, αφού εξέτασα καλά την κατάσταση, ότι οι τροπολογίες αυτές είναι παραδεκτές.
Αν ψηφιστούν, θα τεθούν προφανώς σε εφαρμογή όπως όλα όσα ψηφίζουμε.
Αναφορικά με την τροπολογία αριθ.
4
Κυρία Πρόεδρε, έχουμε μπροστά μας μια τροπολογία που υποτίθεται ότι περιέχει με μεγάλη συντομία το νόημα δύο παρατηρήσεων του Ελεγκτικού Συνεδρίου.
Εάν το θεωρείτε αναγκαίο μπορώ να σας διαβάσω αυτολεξεί τις δύο παρατηρήσεις, πράγμα που δεν το θεωρώ απαραίτητο από τη δική μου πλευρά.
Θέλω μόνο να επισημάνω, ότι είμαι κατά της συγκεκριμένης τροπολογίας, επειδή ουσιαστικά δεν το θεωρώ εύλογο να υιοθετούμε σε κείμενα του Κοινοβουλίου σύντομες περιλήψεις επισήμων εγγράφων που κλίνουν μάλιστα και προς μια κατεύθυνση, ακόμα και αν αυτές οι μεροληπτικές περιλήψεις υποβάλλονται από την Πρόεδρο της Επιτροπής Ελέγχου του Προϋπολογισμού.
Αναφορικά με την τροπολογία αριθ.
1 της Ομάδας των Πρασίνων/Ευρωπαϊκής Ελεύθερης Συμμαχίας
Κυρία Πρόεδρε, στο σημείο 6 για το οποίο θα ψηφίσουμε με αυτήν την τροπολογία υπάρχει η χρονική δέσμευση για τις 15 Μαίου.
Αν εγκρίνουμε την τροπολογία θα υπάρξει αντίθεση σε σχέση με μια παράγραφο που έχουμε ήδη εγκρίνει.
Προηγουμένως, στο σημείο 10, αποφασίσαμε ότι θέλουμε μέχρι την 1η Ιουλίου να μας υποβληθούν οι υπάρχουσες επιλογές για συγκεκριμένες ενέργειες για τη διαχείριση των κτιρίων, καθώς και ένα σχέδιο χρηματοδότησης, λαμβάνοντας υπόψη το στάδιο των διαπραγματεύσεων.
Αυτό το αποφασίσαμε ήδη, και στην επιτροπή είχε επίσης εγκριθεί ομόφωνα, επειδή είχαμε αποδεχθεί ότι είναι εφικτό μόνο λαμβάνοντας υπόψη το στάδιο των διαπραγματεύσεων.
Εάν τώρα θέσουμε ως προθεσμία τις 15 Μαΐου χωρίς να λαμβάνεται υπόψη το στάδιο των διαπραγματεύσεων, δεν θα ψηφίσουμε μόνο κάτι που κατά την ομόφωνη άποψη της επιτροπής είναι ανέφικτο, αλλά θα έρθουμε σε αντίθεση με κάτι που έχουμε ήδη ψηφίσει προηγουμένως.
Ως εκ τούτου απευθύνω έκκληση στους Πράσινους να αποσύρουν το συγκεκριμένο σημείο, ειδάλλως θα συνιστούσα να καταψηφιστεί το σημείο αυτό ώστε να παραμείνει συνεκτικό το υπόλοιπο τμήμα της απόφασης.
Κυρία Πρόεδρε, φυσικά, δεν αποσύρουμε την τροπολογία μας, και τούτο επειδή αποτελεί τον πυρήνα της πρότασής μας.
Το ζητούμενο είναι να καλέσουμε τη διοίκηση να υποβάλει μέχρι τις 15 Μαΐου ένα πρόγραμμα δράσης σχετικά με τον ακριβή τρόπο που θα μπορούσαν να επιτευχθούν οι βελτιώσεις.
Δεν θέλουμε τον κατάλογο των μέτρων, αυτός μπορεί να παρουσιαστεί αργότερα.
Δεν υπάρχει καμία αντίφαση.
Πρόκειται για ένα συγκεκριμένο πρόγραμμα δράσης σχετικά με τους τρόπους που μπορεί να επιτευχθεί μέσα στο επόμενο έτος βελτίωση στις αγορές εξοπλισμού, στα κτίρια και στο ζήτημα της πολιτικής επί του προσωπικού, και ζητώ την έγκρισή σας.
(Το Σώμα εγκρίνει την απόφαση)
Έκθεση (A5-0095/2000) του κ. Mulder, εξ ονόματος της Επιτροπής Ελέγχου του Προϋπολογισμού, σχετικά με τη χορήγηση απαλλαγής στην Επιτροπή όσον αφορά τις αποφάσεις εκκαθάρισης των λογαριασμών του Τμήματος Εγγυήσεων του ΕΓΤΠΕ για τα οικονομικά έτη 1993, 1994 και 1995 (C4-0128/1998) - C4-0372/1998 - C5-0167/2000 - 1997/2167(DEC))
(Με διαδοχικές ψηφοφορίες, το Σώμα εγκρίνει την απόφαση και το ψήφισμα)
Έκθεση (A5-0079/2000) του κ. Casaca, εξ ονόματος της Επιτροπής Ελέγχου του Προϋπολογισμού, σχετικά με την πρόταση κανονισμού του Συμβουλίου που τροποποιεί τον κανονισμό (ΕΚ) αριθ.
723/97 για την υλοποίηση προγραμμάτων δράσης των κρατών μελών στον τομέα των ελέγχων των δαπανών του ΕΓΤΠΕ, Τμήμα Εγγυήσεων (COM(1999) 0169 τελικό - C4-0225/1999 - 1999/0091(CNS))
(Το Σώμα εγκρίνει το ψήφισμα νομοθετικού περιεχομένου)
Έκθεση (A5-0086/2000) των κκ.
Δημητρακόπουλου και Leinen, εξ ονόματος της Επιτροπής Συνταγματικών Υποθέσεων, σχετικά με τις προτάσεις του Ευρωπαϊκού Κοινοβουλίου για τη Διακυβερνητική Διάσκεψη (14094/1999 - C5-0341/1999 - 1999/0825(CNS))
Αναφορικά με τη συμβιβαστική τροπολογία αριθ.
224
Κυρία Πρόεδρε, αυτή είναι μια συμβιβαστική τροπολογία, η οποία υπήρξε αντικείμενο διαπραγματεύσεων μεταξύ των Ομάδων και βεβαίως στη συνέχεια εξετάσθηκε από τις διάφορες Ομάδες χθες βράδυ.
Η Ομάδα μας υποστηρίζει αυτή τη συμβιβαστική τροπολογία με την εξαίρεση όμως μίας λέξης: της λέξης "plus" - "plus proportionelle" (πιο αναλογικής).
Πιθανώς στην αγγλική απόδοση η έκφραση είναι "more proportional".
Δεν μπορούμε να αποδεχθούμε αυτή τη λέξη.
Ωστόσο, βάσει του Κανονισμού, δεν είναι δυνατόν να ζητήσουμε ψηφοφορία κατά τμήματα για μια συμβιβαστική τροπολογία.
Σημειώνω ότι εάν εγκριθούν και οι δύο τροπολογίες αριθ.
100 και 101, θα έχουμε το ίδιο ακριβώς κείμενο με αυτή τη συμβιβαστική τροπολογία, εκτός από την προβληματική λέξη "πιο".
Καθώς γνωρίζω ότι συνάδελφοι από τις άλλες Ομάδες είχαν ακριβώς το ίδιο πρόβλημα με αυτή τη λέξη, θα ήθελα να προτείνω στους φίλους και συναδέλφους ότι ενδεχομένως να ήταν σωστό να μην αποδεχθούμε τη συμβιβαστική τροπολογία και αντιθέτως να υπερψηφίσουμε και τις δύο τροπολογίες αριθ.
100 και 101, οι οποίες είναι συμβατές και θα επέφεραν ακριβώς το αποτέλεσμα που επιθυμούν πολλοί άνθρωποι.
Ευχαριστώ, κύριε Corbett.
Αλλά πρέπει να εφαρμόσω τον Κανονισμό.
Μου ζητείται να αποφασίσω για μια συμβιβαστική τροπολογία.
Κύριε Βrok, θα μπορούσατε να εκφράσετε τη γνώμη σας για την παρέμβαση του κ. Corbett, για να μάθουμε αν δέχεστε να τροποποιηθεί η συμβιβαστική τροπολογία;
Κυρία Πρόεδρε, θέλουμε να συνταχθούμε και εμείς με την πρόταση συμβιβασμού.
Απευθύνομαι στο Σώμα.
Έχει κανείς αντίρρηση να υποβάλουμε αυτή τη συμβιβαστική τροπολογία σε ψηφοφορία;
Νομίζω ότι για αυτό πρόκειται.
Κυρία Πρόεδρε, θεωρώ ότι είναι δίκαιο να τεθεί σε ψηφοφορία.
Ωστόσο, η Ομάδα μου και αρκετές άλλες θα την καταψηφίσουμε ώστε να υποστηρίξουμε τις τροπολογίες αριθ.
100 και 101, με τις οποίες θα επιτύχουμε, μαζί με μικρές βελτιώσεις, σχεδόν το ίδιο ακριβώς αποτέλεσμα.
Ναι, κύριε Corbett, αλλά πρέπει να ρωτήσω το Σώμα αν έχει αντίρρηση να υποβάλω τη συμβιβαστική τροπολογία σε ψηφοφορία.
Κυρία Πρόεδρε, έχουμε εδώ μια πρόταση που έχει υποβληθεί σύμφωνα με τους ισχύοντες κανόνες.
Θα πρέπει λοιπόν να τεθεί σε ψηφοφορία.
Αν καταψηφιστεί θα περάσουμε στους κανόνες που προτείνει ο κ. Corbett.
Αυτό είναι το απλούστερο.
Ας ψηφίσουμε για την πρόταση.
Αν καταψηφιστεί θα ισχύσει η μέθοδος που προτείνει ο κ. Corbett.
Κύριε Βrok, με συγχωρείτε, το άρθρο 130 του Κανονισμού είναι πολύ σαφές.
Λέει ότι αν υπάρχουν αντιρρήσεις για να ληφθεί υπόψη μια συμβιβαστική τροπολογία, ο Πρόεδρος του Ευρωπαϊκού Κοινοβουλίου πρέπει να παραπέμψει το θέμα στην κρίση του Σώματος.
Δεν κάνω τίποτα άλλο από το να ακολουθώ τον Κανονισμό, όπως οφείλω.
(Το Σώμα αποφαίνεται να μην ληφθεί υπόψη η συμβιβαστική τροπολογία)
Αναφορικά με την τροπολογία αριθ.
118 της Ομάδας των Πρασίνων/Ευρωπαϊκής Ελεύθερης Συμμαχίας
Κυρία Πρόεδρε, φαίνεται πως υπάρχει αναντιστοιχία μεταξύ των διαφόρων γλωσσικών αποδόσεων της τροπολογίας αριθ.
118.
Η γαλλική απόδοση αναφέρει απλώς "les autoritιs compιtentes", ενώ η αγγλική απόδοση αναφέρει "the competent devolved authorities", το οποίο στα αγγλικά έχει πιο σημαντικό νόημα.
Καταρτίσαμε τον κατάλογο των ψηφοφοριών μας υπέρ αυτής της τροπολογίας βάσει της γαλλικής απόδοσης.
Ωστόσο, αντιλαμβάνομαι ότι η πρωτότυπη απόδοση είναι στην πραγματικότητα η αγγλική.
Στην περίπτωση αυτή, εάν η λέξη "devolved" δεν μπορέσει να απαλειφθεί από την αγγλική απόδοση, θα προτείνω στην Ομάδα μου να καταψηφίσουμε αυτή την τροπολογία.
Κυρία Πρόεδρε, το αξιόπιστο κείμενο είναι το γαλλικό.
Πολύ καλά, ευχαριστώ για αυτή τη διευκρίνιση.
Αναφορικά με τη συμβιβαστική τροπολογία αριθ.
227
Κυρία Πρόεδρε, οι υπηρεσίες σας πληροφορήθηκαν χθες ότι δεν υπογράψουμε αυτή τη συμβιβαστική τροπολογία.
Αναφορικά με την τροπολογία αριθ.174 του Ευρωπαϊκού Λαϊκού Κόμματος
Κυρία Πρόεδρε, θέλουμε να ζητήσουμε χωριστή ψηφοφορία, όσον αφορά τον όρο "τέσσερα πέμπτα" και κατόπιν για το υπόλοιπο κείμενο.
Πράγματι, αυτή η χωριστή ψηφοφορία προβλέπεται για το αρχικό κείμενο, δηλαδή αν απορριφθεί η τροπολογία.
Αποσύρετε λοιπόν αυτή την τροπολογία, οπότε θα ψηφίσουμε για την παράγραφο 29 κατά τμήματα;
Κύριε Brok, είναι όντως έτσι;
Κυρία Πρόεδρε, αν γινόταν αυτό δεν θα χρειαζόμασταν την υιοθέτηση της προφορικής τροπολογίας στο σημείο 29.
Επομένως είναι ευκολότερο να γίνει αυτό.
Επιθυμείτε δηλαδή, αν κατάλαβα καλά - απευθύνομαι επίσης στους εισηγητές μας - να ψηφίσουμε για την παράγραφο 29 με την παρουσίαση μιας προφορικής τροπολογίας.
Είναι όντως έτσι;
- (DE) Κυρία Πρόεδρε, εκτιμώ πολύ τον Elmar Brok, αλλά στο σημείο αυτό κάνει λάθος.
Ο συμβιβασμός συνίστατο μόνο στο ότι παράλληλα με τον όρο schwerwiegend (βαρύνουσας σημασίας) προσθέσαμε τον όρο continuing στα αγγλικά, anhaltend (διαρκής) στα γερμανικά.
Είναι το παλιό κείμενο.
Δεν συνεννοηθήκαμε για την πλειοψηφία των τεσσάρων πέμπτων.
Είναι απλά πολύ αργά, και δεν είναι δυνατόν να κάνουμε ακόμα μια χωριστή ψηφοφορία.
Αν αποσυρθούν οι τροπολογίες, προχωρώ στην ψηφοφορία επί του αρχικού κειμένου.
Όμως, στο αρχικό κείμενο της παραγράφου 29, έλαβα, νομίζω, μια αίτηση προφορικής τροπολογίας από τον έναν από τους εισηγητές μας.
Του δίνω λοιπόν τον λόγο για να παρουσιάσει την προφορική τροπολογία του και, στη συνέχεια, θα ψηφίσουμε για την παράγραφο 29 κατά τμήματα και δι' ονομαστικής κλήσεως.
Κύριε Δημητρακόπουλε, θέλετε να παρουσιάσετε την προφορική σας τροπολογία και να κρίνει το Σώμα;
Κυρία Πρόεδρε, η προφορική τροπολογία συνίσταται στην προσθήκη της λέξης "continuing" στο δεύτερο τμήμα..
Είναι σαφές.
Έχει κανείς αντίρρηση να ληφθεί υπόψη αυτή η προφορική τροπολογία;
Κυρία Πρόεδρε, αυτή η ενδιαφέρουσα ιδέα υιοθετεί απλώς σε προφορική μορφή τη συμβιβαστική τροπολογία που μόλις απορρίφθηκε.
Στην πραγματικότητα δεν συνάδει με τη συνήθη διαδικασία μας.
Υπάρχουν δώδεκα συνάδελφοι που διαφωνούν να ληφθεί υπόψη αυτή η προφορική τροπολογία;
(Πάνω από δώδεκα βουλευτές σηκώνονται για να διαφωνήσουν με τον συνυπολογισμό της προφορικής τροπολογίας)
Κυρία Πρόεδρε, επιτρέψτε μου να παρακαλέσω την Ομάδα του Κόμματος των Ευρωπαίων Σοσιαλιστών να ακούσει το εξής: όλες τις συμβιβαστικές τροπολογίες που υπέγραψε, είτε τις καταψήφισε η ίδια εκ των υστέρων είτε απέσυρε από αυτές την υπογραφή της, χωρίς ωστόσο να μας ενημερώσει.
Δεν νομίζω ότι είναι λογική η μέθοδος αυτή, ούτε ο τρόπος με τον οποίο θα μπορούσαμε να συμπεριφερόμαστε ο ένας στον άλλο!
(Χειροκροτήματα)
Κυρία Πρόεδρε, πρέπει να ανασκευάσω τα όσα είπε ο κ. Brok.
Επιτεύχθηκαν ορισμένοι συμβιβασμοί τους οποίους και σεβασθήκαμε, εκτός από δύο περιπτώσεις όπου υπάρχουν προβλήματα, όπως ανακαλύπτουμε ορισμένες φορές όταν παρουσιάζουμε αυτούς τους συμβιβασμούς ενώπιον των διαφόρων Ομάδων μας.
Πρότεινα μια λύση και για τις δύο περιπτώσεις.
Εν προκειμένω, πληροφορήσαμε χθες τις υπηρεσίες σας ότι δεν θα υπογράφαμε αυτή τη συμβιβαστική τροπολογία.
Συνεπώς, δεν θα έπρεπε να είχε κατατεθεί ποτέ στο όνομά μας.
Μπορεί να υπήρξε συμβιβασμός μεταξύ της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών και της Ομάδας του Ευρωπαϊκού Λαϊκού Κόμματος, ωστόσο δεν ήταν ένας συμβιβασμός τον οποίο υπογράψαμε.
Πριν από την ψηφοφορία επί του συνόλου της πρότασης ψηφίσματος
Κυρία Πρόεδρε, επιθυμώ να προβώ σε μια πολιτική δήλωση εξ ονόματος της Ομάδας μου σχετικά με ένα θέμα που νομίζω πως άφησε πικρή γεύση σε όλες τις Ομάδες του Σώματος, την ψήφιση της παραγράφου 3, σχετικά με τη σύνθεση και την κατανομή των εδρών του Ευρωπαϊκού Κοινοβουλίου.
Η Ομάδα μου θα υπερψηφίσει την έκθεση Δημητρακόπουλου/Leinen, αλλά εγώ προτείνω να αναλάβει η Επιτροπή Συνταγματικών Υποθέσεων να βρει με τη γνώση της μια λύση σε αυτό το θέμα, διότι είναι ένα εξαιρετικά λεπτό ζήτημα για όλο το Σώμα.
(Το Σώμα εγκρίνει το ψήφισμα)
Πρόεδρος.
Συγχαίρω θερμότατα τους δύο εισηγητές μας, κ. Δημητρακόπουλο και κ. Leinen.
(Ζωηρά χειροκροτήματα)
Κύριε Πρόεδρε, θα έμπαινα στον πειρασμό να ακολουθήσω το παράδειγμα του συναδέλφου κ. Cox σχετικά με την έκθεση που παρουσίασε η συνάδελφος κυρία Stauner επί της εκτέλεσης του προϋπολογισμού, αλλά, ειλικρινώς πρέπει να πω ότι πριν φύγω για το Στρασβούργο, ορισμένοι συνταξιούχοι με ρώτησαν τι ερχόμουν να κάνω.
Όταν άκουσαν ότι ανάμεσα στ' άλλα θα έπρεπε να ψηφίσω για την έκθεση σχετικά με τη χορήγηση απαλλαγής για την οποία μιλάμε, μου ζήτησαν να υπενθυμίσω στην Πρόεδρο του Σώματος ότι οι συνταξιούχοι και το κόμμα τους, το οποίο εκπροσωπώ, πιστεύουν ότι οι δαπάνες βαρύνουν υπερβολικά τον προϋπολογισμό του Ευρωπαϊκού Κοινοβουλίου, γι' αυτό ελπίζουν ότι οι εν λόγω δαπάνες θα μειωθούν κατά 50 τοις εκατό και ότι οι πόροι που θα εξοικονομηθούν κατ' αυτό τον τρόπο θα πρέπει να χρησιμοποιηθούν για να ενισχυθούν οι πόροι των σνταξιοδοτικών ταμείων των δεκαπέντε κρατών μελών, που εδώ και καιρό βρίσκονται σε άθλια κατάσταση.
Η Ομάδα των Φιλελευθέρων υποστήριξε σήμερα την τροπολογία που υπέβαλε ο Jean Louis Bourlanges από την Ομάδα του Ευρωπαϊκού Λαϊκού Κόμματος, με την οποία εζητείτο ο διαχωρισμός του ψηφίσματος από την αιτιολογική έκθεση.
Εν είδει αιτιολόγησης λάβετε υπόψη τα κατωτέρω αποσπάσματα:
"Στους κόλπους της Επιτροπής είναι εμφανές ότι για ορισμένους τομείς το σύνθημα ήταν "Συγκάλυψη και λήθη" .
Με πομπώδεις υποσχέσεις και καταιγισμό αναγγελιών γίνεται προσπάθεια αποπροσανατολισμού από τα μη αντιμετωπισθέντα εσωτερικά προβλήματα του παρόντος."
"Αυξήθηκε η, ήδη από την εποχή του Προέδρου Santer, υπέρμετρη βαρύτητα του συχνότατα κυριαρχούμενου από διαπλεκόμενα συμφέροντα διοικητικού μηχανισμού".
Υπό οποιοδήποτε πρίσμα, αυτά τα σχόλια είναι υπερβολικά, άδικα και εντελώς ακατάλληλα για το πλαίσιο της διαδικασίας χορήγησης απαλλαγής.
Σήμερα, στην τελική ψηφοφορία επί του ψηφίσματος ήρθαμε αντιμέτωποι με τρεις επιλογές: να το υπερψηφίσουμε, να το καταψηφίσουμε ή να απέχουμε από την ψηφοφορία.
Επιλέξαμε την αποχή και αυτό απαιτεί αιτιολόγηση.
Εάν υπερψηφίζαμε την έκθεση Stauner θα ήταν σαν να ψηφίζαμε υπέρ της αναβολής χορήγησης απαλλαγής, η οποία, λαμβάνοντας υπόψη όλα τα στοιχεία, θεωρούμε ότι πρέπει να χορηγηθεί τώρα.
Όπως εξηγήσαμε στην Επιτροπή Ελέγχου του Προϋπολογισμού, προτιμούσαμε να ψηφίσουμε "ναι" στη μεταρρύθμιση αλλά "όχι" στην τιμωρία αυτής της Επιτροπής για τα σφάλματα των προκατόχων της.
Στους κόλπους της Ομάδας των Φιλελευθέρων τασσόμαστε σταθερά υπέρ πολλών στοιχείων της έκθεσης Stauner, όπως την πρόσβαση στα έγγραφα - είναι καθήκον της παρούσας Επιτροπής να παρέχει πρόσβαση στα έγγραφα.
Ωστόσο, παραμένει το πολιτικό ερώτημα - είναι αυτή η στιγμή και το προκείμενο θέμα κατάλληλο για μια έκδηλη δημόσια απομάκρυνση μεταξύ του Κοινοβουλίου και της Επιτροπής Prodi;
Θεωρούμε πως όχι.
Εάν δεν υπερψηφίζουμε αυτή την έκθεση είναι επειδή θέλουμε να υποδηλώσουμε την προτίμησή μας στην πραγματοποίηση της μεταρρύθμισης τώρα κι όχι αργότερα, διότι πιστεύουμε, με βάση τα μέχρι τώρα στοιχεία, ότι αυτή η Επιτροπή είναι μια μεταρρυθμιστική Επιτροπή.
Η καταψήφιση της έκθεσης θα είχε απλώς ως αποτέλεσμα την αναπομπή της έκθεσης στην Επιτροπή Ελέγχου του Προϋπολογισμού χωρίς να γίνει σαφές τι θα συμβεί στη συνέχεια και με ποια μέσα.
Αντιτιθέμεθα σε μια τέτοια προσέγγιση.
Επιλέξαμε λοιπόν να απέχουμε.
Αυτή η αποχή είναι αιτιολογημένη κι όχι μια αποχή λόγω αδιαφορίας.
Η Ομάδα μας θα προτιμούσε να είχαμε ψηφίσει τη χορήγηση απαλλαγής, ενώ παράλληλα θα προωθούσαμε τη μεταρρύθμιση, το οποίο δεχόμαστε ότι είναι επίσης η άποψη της Ευρωπαϊκής Επιτροπής.
Δυστυχώς, οι σημερινές επιλογές δεν άφηναν το περιθώριο για μια τέτοια εναλλακτική λύση, και έτσι επιλέξαμε την αποχή.
Η γαλλική Σοσιαλιστική αντιπροσωπεία ψήφισε υπέρ της έκθεσης της κ. Stauner για τη χορήγηση απαλλαγής σχετικά με το οικονομικό έτος 1998, διότι ήταν αποτέλεσμα συμβιβασμού της πολιτικής μας ομάδας με την Ομάδα του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών και την Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών.
Το ψήφισμα αυτό αντικατόπτριζε τη βούληση της πλειοψηφίας των μελών της Επιτροπής Ελέγχου του Προϋπολογισμού (COCOBU) να βγουν από το αδιέξοδο στο οποίο έθετε την επιτροπή αυτή, αλλά και το Ευρωπαϊκό Κοινοβούλιο, το αρχικό σχέδιο έκθεσης της κ. Stauner, παγώνοντας τις σχέσεις του οργάνου μας με την Επιτροπή σε μία έκθεση δυσπιστίας.
Η γαλλική Σοσιαλιστική αντιπροσωπεία χαίρεται για την πλειοψηφία που συγκεντρώθηκε για να ψηφίσει υπέρ της τροπολογίας 5, υπογραμμίζοντας την απόσταση ανάμεσα στο ψήφισμα που υποβλήθηκε στην ψήφο των βουλευτών και στην αιτιολογική έκθεση.
Με την ψήφο αυτή, οι βουλευτές επιβεβαίωσαν ότι η αιτιολογική έκθεση δεσμεύει μόνο τον εισηγητή.
Το σχέδιο έκθεσης που παρουσίασε στην Επιτροπή Ελέγχου του Προϋπολογισμού η κ. Stauner υποκίνησε έντονη αναταραχή, που υπερέβαινε τους βουλευτές που είναι μέλη αυτής της επιτροπής.
Πραγματικά, το προτεινόμενο έγγραφο απείχε πολύ από τον στόχο της διαδικασίας χορήγησης απαλλαγής, που είναι η έγκριση των ισολογισμών του οικονομικού έτους και η επαλήθευση της κανονικότητας των δαπανών.
Το ψήφισμα που υποβλήθηκε σήμερα στην ψήφο του Ευρωπαϊκού Κοινοβουλίου παρουσιάζει έναν κατάλογο λογικών αιτημάτων και συστάσεων προς την Επιτροπή.
Η αναβολή και η προθεσμία απαντήσεως που χορηγείται στην Επιτροπή της επιτρέπουν να απαντήσει στα ερωτήματα της Επιτροπής Ελέγχου του Προϋπολογισμού εντός του προσδιορισθέντος χρονικού διαστήματος.
Χορηγεί δε στην Επιτροπή Ελέγχου του Προϋπολογισμού επαρκή προθεσμία για να καταρτίσει μια έκθεση που να αποφαίνεται πραγματικά για την εκτέλεση του προϋπολογισμού του 1998 από την Επιτροπή.
Η αντιπροσωπεία των Δημοκρατικών της Αριστεράς στο Ευρωπαϊκό Κοινοβούλιο, της οποίας έχω την τιμή να ηγούμαι, ψήφισε κατά της έκθεσης Stauner σχετικά με την χορήγηση απαλλαγής για το 1998 επειδή δεν συμμερίζεται τη βασική θέση της.
Πράγματι, η έκθεση δεν επικεντρώνεται στα πεπραγμένα της Επιτροπής για το 1998, που αποτελούν αντικείμενο της χορήγησης απαλλαγής - όπως ορίζουν τα άρθρα 205α και 206 της Συνθήκης και το άρθρο 89, παράγραφος 5, του Δημοσιονομικού κανονισμού - αλλά στέκεται σε υποτιθέμενες υποθέσεις απάτης, οι οποίες διαπράχθηκαν στην πλειοψηφία τους στις αρχές της δεκαετίας του ' 90, κατά τη διάρκεια της θητείας των προηγούμενων Επιτροπών.
Η Επιτροπή Prodi προσπαθεί να εφαρμόσει μία ευρεία μεταρρύθμιση, απαραίτητη για να επιτευχθεί ο εκσυγχρονισμός της ευρωπαϊκής δημόσιας διοίκησης και να προσαρμόσει τις δομές της στις πολυάριθμες προκλήσεις που θα πρέπει να αντιμετωπίσει κατά τα επόμενα χρόνια.
Είμαστε και εμείς πεπεισμένοι ότι είναι απαραίτητο να μεταρρυθμίσουμε τις διαδικασίες ελέγχου του προϋπολογισμού και τους τρόπους διαχείρισης των προγραμμάτων, συστήματα που έχουν αποδείξει την ακαταλληλότητά τους.
Πράγματι, δεν πρέπει μόνο να αποφύγουμε την επανάληψη των περιπτώσεων απάτης του παρελθόντος, αλλά, προπαντός, να ενεργήσουμε κατά τέτοιο τρόπο ώστε να μειωθεί δραστικά το ποσοστό των διαχειριστικών λαθών που εντόπισε το Ελεγκτικό Συνέδριο στην ετήσια έκθεσή του.
Εντούτοις, δεν θα μπορέσει να υλοποιηθεί μια σοβαρή και αποτελεσματική μεταρρύθμιση της Επιτροπής εάν προσπαθούμε να δρομολογήσουμε ξανά, απουσία νέων αποδείξεων, πειθαρχικές διαδικασίες οι οποίες έχουν πλέον κλείσει.
Είναι χρήσιμο να υπενθυμίσουμε ότι η διαχείριση του 80 τοις εκατό των κοινοτικών πόρων γίνεται σε εθνικό επίπεδο.
Συνεπώς, δεν μπορούμε να σκεφτούμε ότι θα βελτιώσουμε την οικονομική διαχείριση του προϋπολογισμού της Ευρωπαϊκής Ένωσης χωρίς τη δέσμευση και τη συνεργασία των κρατών μελών.
Επιπλέον, φοβόμαστε ότι πίσω από αυτή την αδικαιολόγητη επίθεση κρύβεται η προσπάθεια χρησιμοποίησης τέτοιων υποθέσεων για να υπονομευθεί και να αποδυναμωθεί το έργο όχι μόνο της Επιτροπής, αλλά των ευρωπαϊκών θεσμικών οργάνων γενικότερα.
Συνεπώς, δεν μπορούμε να συνταχθούμε με όποιον προωθεί τέτοιες διεργασίες και γι' αυτό το λόγο δεν εγκρίναμε αυτή την έκθεση.
Έκθεση Kuhne (A5-0097/2000)
.
(NL) Λαμβανομένης υπόψη της ανεπαρκούς διαχείρισης στο πλαίσιο της πολιτικής ανάθεσης συμβάσεων, κτιρίων και προσωπικού, όπως φαίνεται στην έκθεση Kuhne και στην έκθεση του δημοσιονομικού ελεγκτή, είμαστε της γνώμης ότι θα πρέπει να αναβληθεί η χορήγηση απαλλαγής προς το ΕΚ όσον αφορά την εκτέλεση του προϋπολογισμού του 1998.
Το ΕΚ θα πρέπει να υιοθετήσει τα ίδια αυστηρά κριτήρια έναντι της διαχείρισής του με αυτά που εφαρμόζει έναντι της Επιτροπής.
Είμαστε πεπεισμένοι ότι μπορεί να δοθεί απαλλαγή στο ΕΚ για την εκτέλεση του προϋπολογισμού του 1998, μόνο υπό την προϋπόθεση ότι θα ληφθούν συγκεκριμένα μέτρα για την αποτελεσματική αντιμετώπιση αυτής της θλιβερής στάσης.
Υποστηρίζουμε, επίσης, την υιοθέτηση ενός συγκεκριμένου σχεδίου δράσης για την πρόληψη στο μέλλον παρόμοιων περιπτώσεων κακοδιαχείρισης.
Έκθεση Δημητρακόπουλου/Leinen (A5-0086/2000)
Κύριε Πρόεδρε, θα ήθελα να υπογραμμίσω ότι κανείς στο Κοινοβούλιο δεν θα συμφωνήσει ανεξαιρέτως με κάθε σημείο και κάθε παράγραφο αυτής της σημαντικής έκθεσης.
Αυτό είναι σαφές.
Το συνολικό μήνυμα που στέλνουμε στη ΔΔ είναι πως το Ευρωπαϊκό Κοινοβούλιο επιθυμεί η ΔΔ να είναι φιλόδοξη, να σκέπτεται μακροπρόθεσμα και όχι βραχυπρόθεσμα και να αντιμετωπίσει όλα τα ζητήματα που χρειάζεται να αντιμετωπισθούν, εάν θέλουμε να μπορεί να λειτουργεί αποτελεσματικά μια Ένωση 30 σχεδόν κρατών μελών.
Έχουμε πραγματοποιήσει έναν μεγάλο αριθμό προτάσεων.
Σίγουρα, δεν θα υποστηριχθούν όλες τους με τη μορφή που τις υπερασπίζεται αυτό το Κοινοβούλιο.
Αλλά αυτό το γνωρίζουμε.
Θεωρούμε ότι είναι σωστό η ΔΔ να εξετάσει αυτά τα ζητήματα, να τα εξετάσει σοβαρά και να βρει τις κατάλληλες λύσεις που θα επιτρέψουν στην Ένωση να λειτουργήσει.
Όπως γνωρίζετε, και όπως είπε πριν λίγο ο κ. Barσn Crespo, η Ομάδα μου διατηρεί ορισμένες επιφυλάξεις σε συγκεκριμένα σημεία.
Αφορούν ιδιαίτερα τη σύνθεση αυτού του Κοινοβουλίου, όπου, δυστυχώς, οι προσπάθειες για την επίτευξη μιας συμβιβαστικής θέσης απέτυχαν την τελευταία στιγμή.
Πρέπει να επανέλθουμε σε αυτό το ζήτημα και να παρουσιάσουμε την κατάλληλη πρόταση για ένα ζήτημα άμεσου ενδιαφέροντος γι' αυτό το Σώμα.
Είμαι βέβαιος ότι μπορούμε να το πράξουμε.
Βρισκόμασταν πολύ κοντά σε μια συμβιβαστική συμφωνία.
Πρέπει να μπορέσουμε να διευθετήσουμε το θέμα.
Ευχαρίστως υπερψηφίζουμε την έκθεση, δεδομένων των περιστάσεων, και με τις επιφυλάξεις που μόλις περιέγραψα.
Κύριε Πρόεδρε, καταψήφισα αυτή την έκθεση.
Το λέω με λύπη.
Καταψήφισα αυτή την έκθεση για τους ίδιους σχεδόν λόγους για τους οποίους την υπερψήφισε ο κ. Corbett.
Έχω τους ίδιους στόχους: μια φιλόδοξη Διακυβερνητική Διάσκεψη που να θίγει τα ουσιαστικά ζητήματα και να έχει μακροπρόθεσμη οπτική.
Νομίζω πως το μήνυμα που έστελνε το Κοινοβούλιο στη Διακυβερνητική Διάσκεψη με αυτό το ψήφισμα είναι συγκεχυμένο.
Όποιος το αναγνώσει δεν θα ξέρει πραγματικά ποιο είναι το μήνυμα που ήθελε να στείλει το Κοινοβούλιο αναφορικά με τη Διακυβερνητική Διάσκεψη.
Κατά συνέπεια, κύριε Πρόεδρε, όντας απόλυτα σύμφωνη με πολλά από όσα λέγονται στο ψήφισμα, αλλά διαφωνώντας με πολλά άλλα, και επειδή παραλείπεται για παράδειγμα ένα τόσο σημαντικό θέμα όπως το Ευρωπαϊκό Δικαστήριο, του οποίου έμεινε πρακτικά εκτός του ψηφίσματος η αναγκαία μεταρρύθμιση και οι σαφείς προσανατολισμοί που θα έπρεπε να έχουν δοθεί ως προς αυτό.
Για όλους αυτούς τους λόγους, επιμένω ότι με λύπη μου καταψήφισα την έκθεση.
Κύριε Πρόεδρε, αντιτεθήκαμε στην έκθεση Δημητρακόπουλου/Leinen, επειδή προτείνει το πρότυπο μιας Ευρώπης ολοκληρωμένης, συγκεντρωτικής, ανελαστικής, που είναι το άκρο αντίθετο του δικού μας και που ασφαλώς θα εμποδίσει τη διεύρυνση.
Τρεις προσανατολισμοί αυτής της έκθεσης είναι, κατά τη γνώμη μας, ιδιαίτερα επιζήμιοι.
Πρώτον, η ομοσπονδοποίηση των θεσμικών οργάνων, με τη γενίκευση της ειδικής πλειοψηφίας στο Συμβούλιο, η συναπόφαση με το Ευρωπαϊκό Κοινοβούλιο, η καθιέρωση διεθνικών ευρωπαϊκών εκλογών, η ενίσχυση των εξουσιών της Επιτροπής, που τείνει να καταστεί κυβέρνηση της Ευρώπης.
Όλα τους μέτρα με αναγκαίο, αλλά ανομολόγητο τίμημα την περιθωριοποίηση των εθνικών δημοκρατιών.
Δεύτερον, η συνταγματοποίηση των Συνθηκών και η προσθήκη ενός δεσμευτικού Ευρωπαϊκού Χάρτη των Θεμελιωδών Δικαιωμάτων, που σιγά-σιγά θα υποβάλουν τους λαούς σε κείμενα που τους υπερβαίνουν και τους επιβάλλονται, χωρίς να μπορεί να ξεφύγει από αυτά, ως άτομο, κανένας.
Τρίτον, η στροφή της υποτιθέμενης ευρωπαϊκής δημοκρατίας προς τον ολοκληρωτισμό, με τη θέσπιση μηχανισμών, όπως οι ελαστικότερες συνθήκες χρήσης του άρθρου 7 της Συνθήκης ΕΕ, που θα επιτρέπουν την άρση των δικαιωμάτων ενός κράτους μέλους, δηλαδή μηχανισμών που θα επιτρέπουν σε μια χούφτα ιθύνοντες να αστυνομεύουν τη σκέψη σε όλη την ήπειρο, μεταξύ άλλων και εναντίον λαών που εκφράζουν δημοκρατικά τις επιλογές τους, όπως στην Αυστρία.
Κατά τη διάρκεια της συζήτησης, ένα από τα πιο επίμαχα σημεία προέκυψε από την αντίθεση ανάμεσα στον προβλεπόμενο πολλαπλασιασμό των βουλευτών του ΕΚ, λόγω της διεύρυνσης, και του ανώτατου ορίου των 700 μελών που επέβαλε στο Σώμα μας η Συνθήκη του Αμστερνταμ.
Το όριο αυτό αποφασίσθηκε για να κάνει το Ευρωπαϊκό Κοινοβούλιο να μοιάζει με τις εθνοσυνελεύσεις, αλλά το μόνο που καταφέρνει σήμερα είναι να φέρνει τις χώρες σε αντιπαράθεση μεταξύ τους, καθώς καμία δεν δέχεται να μειώσει το ποσοστό των βουλευτών της, και τις κατανοούμε.
Η Όμάδα Ένωση για την Ευρώπη των Εθνών προτείνει να τελειώνουμε με αυτές τις συγκρούσεις και να καταργήσουμε το όριο των 700 μελών.
Γιατί να μην υπάρχει ένα Ευρωπαϊκό Κοινοβούλιο με 1000 μέλη;
Θα μπορούσαν να εργάζονται σε σχηματισμούς μεταβλητής γεωμετρίας και η πρωτοτυπία του θα έδινε μεγάλη ώθηση στη φαντασία.
Κύριε Πρόεδρε, θα προσπαθήσω να είμαι σαφής ως προς αυτό.
Το καταψήφισα.
Και δεν είμαι η μόνη που το έπραξε.
Το πράξαμε έχοντας πεισθεί, εξ ονόματος των ευρωπαίων υποστηρικτών των περιφερειών της Ευρωπαϊκής Ελεύθερης Συμμαχίας.
Αποτελούμε τμήμα της Oμάδας των Πρασίνων, αλλά με αυτή τη στάση θέλαμε να εκφράσουμε την απογοήτευσή μας σχετικά με την πρόταση που έχει υποβληθεί σήμερα.
Η παρούσα ημερήσια διάταξη είναι ιδιαίτερα περιορισμένη.
Η Ευρώπη είναι ιδιαίτερα φιλόδοξη όσον αφορά τη διεύρυνση, και αυτό είναι ορθό, αλλά δεν είναι αρκετά φιλόδοξη ώστε να φροντίσει για τη δημιουργία ενός πραγματικά δημοκρατικού οικοδομήματος, το οποίο να αρχίζει από τις περιφέρειες και τους λαούς.
Όλες οι τροπολογίες, οι οποίες προσανατολίζονταν προς αυτή τη διάσταση για την οικοδόμηση της Ευρώπης, έχουν, προς μεγάλη μας λύπη, απορριφθεί.
Θα πρέπει σχετικά να διαπιστώσουμε ότι, αντίθετα με τις προσδοκίες μας, η ισχύς των μεγάλων κρατών πρόκειται να ενισχυθεί, ενώ η εξουσία του Ευρωπαϊκού Κοινοβουλίου και η δυνατότητα των περιφερειών μας να εκπροσωπούνται σε αυτό πρόκειται να περιοριστούν.
Ελπίζουμε ότι η ΔΔ θα ασχοληθεί με αυτό έτσι, ώστε να αρχίσει μία αποτελεσματική μεταρρύθμιση επί του προκειμένου.
Χρειάστηκε να το καταψηφίσουμε, επειδή λαμβάνονται ελάχιστα υπόψη οι απόψεις μας για την οικοδόμηση αυτής της δημοκρατικής Ευρώπης.
Κύριε Πρόεδρε, καταψήφισα, όπως και πολλοί άλλοι της Ομάδας των Πρασίνων, αυτήν την έκθεση για πολλούς λόγους, κυρίως, όμως, για τρεις λόγους.
Κατ' αρχάς, αυτό που τώρα διαφαίνεται στη στάση του Κοινοβουλίου δεν είναι, όπως ίσως πολλοί πιστεύουν, η αντίληψη της ομοσπονδοποίησης, αλλά, μάλλον η αντίληψη του συγκεντρωτισμού.
Οι μεγάλες χώρες είναι εκείνες που θα αποκήσουν περισσότερη εξουσία.
Τα κεντρικά θεσμικά όργανα είναι εκείνα που θα αποκτήσουν περισσότερη εξουσία.
Δεν υπάρχει κανένα ίχνος αποκέντρωσης και διασποράς της εξουσίας, κανένα ίχνος της προσδοκίας ότι η αρχή της επικουρικότητας θα αποκτήσει όντως "σάρκα και οστά" .
Δεύτερον, δεν πρόκειται για κάποιου είδους προσαρμογή στη διεύρυνση, κάτι που είναι ίσως το σοβαρότερο όλων.
Για να είναι λειτουργική μια Ένωση 28 κρατών μελών πρέπει, φυσικά, να υπάρχει μια ευέλικτη δομή.
Οι αρμοδιότητες σε ό,τι αφορά τους τομείς για τους οποίους οι αποφάσεις θα λαμβάνονται σε επίπεδο ΕΕ, καθώς και για εκείνους όπου οι αποφάσεις θα λαμβάνονται σε επίπεδο κράτους μέλους, όπως και για όσες μπορούν να ληφθούν σε περιφερειακό επίπεδο, πρέπει να είναι σαφώς προσδιορισμένες.
Όμως, τίποτα από όλα αυτά δεν υπάρχει.
Για να μπορέσει, πραγματικά, να λειτουργήσει μια τόσο μεγάλη Ένωση, είναι αυτονόητο ότι πρέπει ένα μεγάλο μέρος του συνόλου των αποφάσεων, που τώρα λαμβάνονται σε κεντρικό επίπεδο, να αποκεντρωθεί και να μεταφερθεί σε χαμηλότερο επίπεδο.
Ειδάλλως, ολόκληρο το σύστημα θα καταρρεύσει από το βάρος του.
Τρίτον, δεν πρόκειται για μια δημοκρατική, συνταγματική διαδικασία, αλλά, για ένα παιχνίδι εξουσίας κεκλεισμένων των θυρών.
Γι' αυτόν τον λόγο ψήφισα εναντίον.
Κύριε Πρόεδρε, εκφράζω την απογοήτευσή μου για τους Πρασίνους συναδέλφους μου και για τη δική μου Ομάδα, διότι δεν μου δόθηκε καμιά ευκαιρία να ψηφίσω επί δύο καίριων τροπολογιών για την Κοινή Εξωτερική Πολιτική και Πολιτική Ασφάλειας.
Η μία ήταν μια τροπολογία για τις βιομηχανίες όπλων και τις εξαγωγές όπλων και η άλλη αφορούσε τα πυρηνικά όπλα.
Ήταν πολύ σημαντικό για μας να έχουμε την ευκαιρία να πούμε εάν τα πυρηνικά όπλα θα διαδραματίσουν οποιονδήποτε ρόλο για το μέλλον της Κοινής Εξωτερικής Πολιτικής και Πολιτικής Ασφάλειας.
Δυστυχώς, οι Πράσινοι συνάδελφοί μου έκριναν αυτές τις τροπολογίες περιττές, γεγονός που εγείρει το ερώτημα εάν οι Πράσινοι μεταβάλλουν τώρα την πολιτική τους για τα πυρηνικά όπλα και τις οπλοβιομηχανίες.
Καταψήφισα την έκθεση αυτή καθεαυτή, διότι θεωρώ ότι μεγαλύτερος συγκεντρωτισμός σημαίνει λιγότερη ασφάλεια για τα μικρότερα κράτη μέλη, λιγότερη δημοκρατία, λιγότερη σύμπραξη των ανθρώπων σε τοπικό και εθνικό επίπεδο.
Αυτό δεν είναι προς το συμφέρον των απλών πολιτών της Ευρώπης.
Ένα νέο σύνταγμα για την Ευρώπη που αγνοεί τα εθνικά συντάγματα, μια νομική προσωπικότητα για την Ευρωπαϊκή Ένωση και βεβαίως μεγαλύτερη στρατιωτικοποίηση: δεν επιθυμώ ένα τέτοιο είδος Ευρώπης.
Επιθυμώ μια αποστρατιωτικοποιημένη Ευρώπη, μια δημοκρατική Ευρώπη όπου οι πολίτες, κι όχι οι γραφειοκράτες, θα είναι αυτοί που θα καθορίζουν τις εξελίξεις.
Κύριε Πρόεδρε, ψήφισα υπέρ της τροπολογίας αριθ.
100 της έκθεσης Δημητρακοπούλου/Leinen σχετικά με τις προτάσεις του Ευρωπαϊκού Κοινοβουλίου για τη Διακυβερνητική Διάσκεψη, η οποία, δυστυχώς, δεν εγκρίθηκε από το Σώμα.
Αυτή η τροπολογία προβλέπει ότι, όσο το δυνατόν συντομότερα κάποιος θα ψηφίζει στις ευρωπαϊκές εκλογές, χρησιμοποιώντας ψηφοδέλτια κοινών υποψηφίων και στα 15 κράτη μέλη, δηλαδή πραγματικά ευρωπαϊκά ψηφοδέλτια.
Πιστεύω ότι αυτή η τροπολογία βασίζεται σ' ένα επιχείρημα που φέρνει τους πολίτες πολύ κοντά στην Ευρώπη και στην Ευρωπαϊκή Ένωση: οι πολίτες που καλούνται να ψηφίσουν συνειδητοποιούν ότι οι υποψήφιοι είναι οι ίδιοι και στα δεκαπέντε κράτη μέλη.
Αυτό θα μας έκανε να αντιληφθούμε ότι η Ευρώπη υπάρχει και ότι έχει νόημα και λόγο ύπαρξης.
Γι' αυτό το λόγο, υπερψήφισα αυτή την τροπολογία.
Κύριε Πρόεδρε, ψήφισα υπέρ της πρότασης ψηφίσματος μολονότι δεν συμφωνούσα με μερικά επιμέρους σημεία.
Λυπάμαι που υπέρ του κειμένου ψήφισαν σε τελευταία ανάλυση μόνο 238 συνάδελφοι και θέλω να απευθύνω την εξής παράκληση στους υπεύθυνους του Σώματος: Θα πρέπει να εξεταστεί κατά πόσο ήταν πραγματικά λογικές οι διαδικασίες.
Όταν υπάρχουν τόσο πολλές τροπολογίες, αποτελεί για μένα απόδειξη, ότι δεν υπήρξε προηγουμένως επαρκής συνεννόηση.
Το ότι δεν υπερψηφίστηκαν και πολλές συμβιβαστικές τροπολογίες αποδεικνύει για μένα ότι δεν ήμασταν ακόμα έτοιμοι να προβούμε στις σχετικές ψηφοφορίες στο Σώμα.
Κύριε Πρόεδρε, σας παρακαλώ να θεματοποιήσετε τη συγκεκριμένη ψηφοφορία στο Προεδρείο του Κοινοβουλίου και να προβείτε σε σκέψεις κατά πόσο θα μπορούσαν να ρυθμιστούν διαφορετικά τέτοιου είδους διαδικασίες με ένα υπερμέγεθες πρόγραμμα ψηφοφοριών, που διαρκεί δυόμισι ώρες.
Εξάλλου πιστεύω ότι κανείς από τους βουλευτές δεν είχε πια ακριβή εποπτεία του τι ψηφίζει πραγματικά.
Θα πρέπει να σταματήσουν τέτοιου είδους διαδικασίες στην Ολομέλεια.
Κύριε Πρόεδρε, μολονότι επικροτώ σε γενικές γραμμές την έκθεση Δημητρακόπουλου για τη Διακυβερνητική Διάσκεψη, απείχα από την τελική ψηφοφορία.
Συγκεκριμένα, από τις υποδηλώσεις μιας παραγράφου - η εμβέλεια της οποίας ασφαλώς θα διέφυγε της προσοχής των περισσότερων συναδέλφων μας - της παραγράφου 32, άνοιξε ο δρόμος για την επανέναρξη των συζητήσεων, στο πλαίσιο των διεθνών εμπορικών διαπραγματεύσεων και ειδικότερα των διαπραγματεύσεων του ΠΟΕ, του ισχύοντος καθεστώτος των δημόσιων υπηρεσιών, χωρίς τη συμφωνία ενός κράτους μέλους, με αφορμή την τροποποίηση του άρθρου 133 της Συνθήκης και, πρακτικά, την αναγνώριση της δυνατότητας παράκαμψης της αρχής της συμφωνίας όλων των κρατών για την ανάληψη της θέσης της Ευρωπαϊκής Ένωσης όσον αφορά τις υπηρεσίες, τις επενδύσεις και την πνευματική ιδιοκτησία.
Η απόρριψη της τροπολογίας αριθ.
57, που θα επέτρεπε την άρση αυτής της ασάφειας, με οδηγεί λοιπόν σε αποχή από την ψηφοφορία επί του κειμένου, παρότι επικροτώ, άλλη μια φορά, τις γενικές γραμμές του όσον αφορά τη ΔΔ.
Είμαι, εξάλλου, βέβαιος ότι η ΔΔ δεν θα διατηρήσει την παρούσα διατύπωση της παραγράφου 32.
Κύριε Πρόεδρε, ψήφισα υπέρ της έκθεσης του κ. Δημητρακόπουλου, μολονότι έχω μερικούς ενδοιασμούς.
Συγκεκριμένα, η έκθεση Δημητρακόπουλου δεν προχωρά κατά τη γνώμη μου αρκετά όσον αφορά την απόδοση ομοσπονδιακού χαρακτήρα στην Ευρωπαϊκή Ένωση και στην ολοκλήρωσή της.
Είμαι της άποψης ότι θα πρέπει να προχωρήσουμε πολύ περισσότερο και με μεγαλύτερη ώθηση προς την κατεύθυνση της δημιουργίας ομοσπονδιακού χαρακτήρα, πρέπει δηλαδή να απομακρυνθούμε από τα εθνικά κράτη και να στραφούμε προς τις περιφέρειες, προς τους λαούς της Ευρώπης.
Ελπίζω, ακόμα κι αν τα πρόσημα δεν είναι τα καλύτερα δυνατά σε αυτή τη Διακυβερνητική Διάσκεψη, ότι ίσως καταστεί δυνατό κάποιο άνοιγμα.
Είμαι αρκετά ρεαλιστής και γνωρίζω ότι πρόκειται για μια εξέλιξη που προχωρά βήμα-βήμα.
Για τον λόγο αυτό ψήφισα υπέρ της έκθεσης και ελπίζω ότι στο άμεσο μέλλον θα γίνουν πολλά τέτοια βήματα.
Κύριε Πρόεδρε, απείχα από την κύρια ψηφοφορία για μια σειρά λόγων μείζονος και ήσσονος σημασίας.
Μου ήταν δύσκολο να επιδοκιμάσω το ψήφισμα, διότι μαζί με το καλύτερο μεταφέρει και το χειρότερο.
Από την άλλη πλευρά, δεν ήθελα να ψηφίσω κατά, διότι το ψήφισμα αποτελεί ίσως ό,τι καλύτερο μπορεί να κάνει το Ευρωπαϊκό Κοινοβούλιο την παρούσα στιγμή.
Το προφανές συμπέρασμα μου φαίνεται πως είναι ότι το ίδιο το Ευρωπαϊκό Κοινοβούλιο έχει να διανύσει πολύ δρόμο ακόμη για να ανταποκριθεί στις βαθιές επιθυμίες της πλειονότητας των πολιτών της Ευρωπαϊκής Ένωσης.
Η απόρριψη δύο συμβιβαστικών τροπολογιών στη συνεδρίαση μαρτυρά εξάλλου τη δυσκολία να εξευρεθούν αντιπροσωπευτικές πλειοψηφίες, όπως άλλωστε και η δίκαιη απόρριψη ή αποδοχή θεσμικών διατάξεων πρωταρχικής σημασίας.
Για να πάρουμε ένα μόνο παράδειγμα, με δυσκολία κατάφερε το Ευρωπαϊκό Κοινοβούλιο να τηρήσει συμβιβαστική θέση όσον αφορά τη σύνθεση της Επιτροπής, αλλά η αλήθεια με υποχρεώνει να πω ότι ο συμβιβασμός αυτός αποτελεί συμπαράθεση δύο αλληλοσυγκρουόμενων θέσεων.
Το κείμενο που ψηφίστηκε δηλώνει, συγκεκριμένα, ότι ο αριθμός των μελών της Επιτροπής πρέπει να περιοριστεί, εκτός και αν συμβεί το αντίθετο.
Είναι πραγματικά σοβαρή θέση αυτή για ένα Κοινοβούλιο;
Ainardi, Μπακόπουλος, Eriksson, Figueiredo, Frahm, Κουλουριάνος, Meijer, Schmid, Herman, Seppδnen και Sjφstedt (GUE/NGL), γραπτώς.
(ΕΝ) Εμείς, οι βουλευτές διαφόρων κομμάτων της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστεράς των Πρασίνων των Βορείων Χωρών δεν υπερψηφίσαμε την έκθεση που αφορά την πρόταση του Ευρωπαϊκού Κοινοβουλίου για τη ΔΔ.
Αντιτιθέμεθα στην εξέλιξη της Ευρωπαϊκής Ένωσης προς ένα κράτος με εξουσίες ανώτερες από εκείνες των κρατών μελών σε όλες τις πτυχές της πολιτικής, υπέρ της οποίας συνηγορεί στην πράξη η έκθεση.
Αντί για τη μετατροπή της ΕΕ σε κράτος, είμαστε της γνώμης ότι η Ένωση πρέπει να εκδημοκρατισθεί.
Ο εκδημοκρατισμός της Ευρωπαϊκής Ένωσης πρέπει να επιτευχθεί μέσω της μείωσης της εξουσίας της Επιτροπής, της καθιέρωσης ανοικτών διαδικασιών και διαφάνειας στις νομοθετικές πρακτικές του Συμβουλίου και μέσω της ενίσχυσης του ρόλου των εθνικών κοινοβουλίων σε κοινοτικό επίπεδο.
Διαμαρτυρόμαστε επιπλέον για το γεγονός ότι η έκθεση συνηγορεί υπέρ της στρατιωτικοποίησης της ΕΕ.
Επιμένουμε ότι η ΕΕ πρέπει να παραμείνει ένας μη στρατιωτικός οργανισμός και να γίνει σεβαστό το ειδικό καθεστώς των αδέσμευτων χωρών.
Είμαστε της άποψης ότι η Διακυβερνητική Διάσκεψη πρέπει να επανεξετάσει τη διάρθρωση της ΟΝΕ, να επανεκτιμήσει το έλλειμμα δημοκρατίας της τωρινής Ένωσης και τις δεξιές πολιτικές της.
Ζητούμε την επανεξέταση του συμφώνου σταθερότητας και την αναδιατύπωση του άρθρου 56 της Συνθήκης ώστε να τεθεί υπό δημοκρατικό έλεγχο η ΕΚΤ.
Επαναλαμβάνουμε την αποδοκιμασία μας για την αποτυχία υποβολής του σχεδίου της ΟΝΕ σε δημοψήφισμα σε όλα τα κράτη μέλη.
Οι δανοί Σοσιαλδημοκράτες βουλευτές του Ευρωπαϊκού Κοινοβουλίου ψήφισαν σήμερα κατά της έκθεσης των κυρίων Δημητρακόπουλου και Leinen σχετικά με τις προτάσεις του Ευρωπαϊκού Κοινοβουλίου για τη Διακυβερνητική Διάσκεψη.
Φρονούμε ότι το Ευρωπαϊκό Κοινοβούλιο με την επιμονή του για μια ευρεία ημερήσια διάταξη δεν προάγει αυτό που πρέπει να είναι το κύριο καθήκον της Διακυβερνητικής Διάσκεψης, ήτοι τη λύση των εκκρεμών θεσμικών προβλημάτων όσον αφορά τη σύνθεση και τους κανόνες ψηφοφοριών στο Συμβούλιο, την Επιτροπή, το Ευρωπαϊκό Κοινοβούλιο, το Δικαστήριο και στα υπόλοιπα θεσμικά όργανα, λύση η οποία θα καταστήσει εφικτή τη διεύρυνση.
Το Ευρωπαϊκό Κοινοβούλιο θα έπρεπε αντιθέτως να αναλάβει το σημαντικότατο έργο να εξασφαλίσει ότι τα ουσιώδη ζητήματα που πρέπει να λυθούν θα συζητηθούν κατά τρόπον ώστε να συμμετέχουν οι πολίτες της Ευρώπης προκειμένου να λάβουν θέση απέναντι σε αυτά τα σημαντικά υπό συζήτηση θέματα.
Η ΕΕ οφείλει να βασιστεί σε μια κοινή πολιτική βούληση να επιτευχθούν οι σφαιρικοί στόχοι της ειρήνης, του περιβάλλοντος και της ευημερίας στην Ευρώπη, κεντρική θέση στην οποία κατέχουν οι πολίτες.
Η συζήτηση στην Επιτροπή Συνταγματικών Υποθέσεων, η οποία ενέκρινε το σχέδιο έκθεσης με πολύ μικρή πλειοψηφία, σε συνδυασμό με το γεγονός ότι κατά τη συζήτηση στην Ολομέλεια κατατέθηκαν περισσότερες από 200 τροπολογίες, δείχνουν ότι η εν λόγω έκθεση αδυνατεί να συμβάλει στη δημιουργία κοινών θεμελίων για τη Διακυβερνητική Διάσκεψη.
Ανεξάρτητα από το γεγονός ότι κρίνουμε πως το Ευρωπαϊκό Κοινοβούλιο δεν πρέπει να προτείνει όλες αυτές τις τροποποιήσεις της Συνθήκης, επιλέξαμε να περιοριστούμε σε μεμονωμένα σημεία, όπως άλλωστε προκύπτει και από την ψήφο μας.
Παρ' όλ' αυτά, θα θέλαμε να επισημάνουμε ορισμένα συγκεκριμένα σημεία, στα οποία θεωρούμε ότι πρέπει να επικεντρωθεί η Διακυβερνητική Διάσκεψη.
Όσον αφορά τη σύνθεση του Ευρωπαϊκού Κοινοβουλίου ψηφίσαμε ο αριθμός των μελών από κάθε κράτος μέλος να υπολογίζεται προοδευτικά, ώστε το Ευρωπαϊκό Κοινοβούλιο να αντανακλά όχι μόνο τον πληθυσμό κάθε χώρας, αλλά επίσης το γεγονός ότι έχει αυτόνομη αξία για την αντιπροσωπευτικότητα του Ευρωπαϊκού Κοινοβουλίου και ότι οι διάφορες πολιτικές απόψεις της κάθε χώρας θα έχουν τη δυνατότητα να εκπροσωπηθούν στο Κοινοβούλιο.
Όσον αφορά τη σύνθεση της Επιτροπής είναι σημαντικό όλες οι χώρες να έχουν δικαίωμα να έχουν έναν Επίτροπο με τα ίδια δικαιώματα και τις ίδιες υποχρεώσεις.
Αυτό πρέπει να το δούμε ειδικά υπό το πρίσμα ότι η Επιτροπή κατά την αντίληψή μας πρέπει να διατηρήσει το δικαίωμα πρωτοβουλίας.
Όσον αφορά τους κανόνες ψηφοφοριών στο Συμβούλιο φρονούμε ότι πρέπει να επιτευχθεί μια ισορροπία ανάμεσα στα συμφέροντα των μικρών και μεγάλων κρατών, πράγμα που μπορεί να γίνει μέσω της απαίτησης να υπάρχει συγκεκριμένος αριθμός ψήφων στο Συμβούλιο, ο οποίος θα αντιπροσωπεύει συγχρόνως μια απλή πλειοψηφία του συνολικού πληθυσμού της Ένωσης.
Είμαστε ανοιχτοί να συζητήσουμε επί της αυξημένης χρήσης της ειδικής πλειοψηφίας, ωστόσο δεν αποδεχόμαστε να αποτελέσει τον κανόνα.
Μια μετάβαση στην ειδική πλειοψηφία πρέπει να αναλυθεί και να συζητηθεί ενδελεχώς κατά περίπτωση, διότι πρέπει να βρεθεί ισορροπία ανάμεσα σε κάθε τι που έχει θεμελιώδη σημασία για κάθε κράτος μέλος και στην ανάγκη λειτουργικής συνεργασίας.
Υπάρχει πράγματι ανάγκη το συγκεκριμένο θέμα να συζητηθεί τώρα με τους ευρωπαίους πολίτες.
Όλα τα κράτη μέλη πρέπει να επιδείξουν πολιτική βούληση για να καταστεί η συνεργασία λειτουργική.
Είναι ακριβώς αυτή η βούληση και επιθυμία για κοινές λύσεις που θα αποτελέσουν τα θεμέλια της ΕΕ στο μέλλον.
Γι' αυτό δεν ανησυχούμε ότι η ΕΕ θα παραλύσει μετά τη διεύρυνση εάν δεν πραγματοποιηθεί αμέσως μια εκ βάθρων μεταρρύθμιση της Συνθήκης.
Παράλληλα με τη Διακυβερνητική Διάσκεψη, τα κράτη μέλη συζητούν και για την κοινή πολιτική άμυνας και ασφάλειας.
Οι συζητήσεις αυτές κάθε άλλο παρά ολοκληρωμένες είναι και θεωρούμε ότι το Ευρωπαϊκό Κοινοβούλιο δεν πρέπει να υποβάλει προτάσεις για αλλαγές στη Συνθήκη προτού γίνει γνωστό το αποτέλεσμα.
Συνεχίζουμε να είμαστε της γνώμης ότι η ΕΕ δεν πρέπει να γίνει μια πραγματική αμυντική συμμαχία.
Η ΕΕ πρέπει στον συγκεκριμένο τομέα να επικεντρωθεί στην πρόληψη των συγκρούσεων και στη διαχείριση των πολιτικών κρίσεων.
Παρομοίως, παράλληλα με τη Διακυβερνητική Διάσκεψη συζητείται η δημιουργία ενός Χάρτη Θεμελιωδών Δικαιωμάτων.
Για μια ακόμη φορά θα υπογραμμίσουμε πως επιθυμούμε έναν Χάρτη με τη μορφή πολιτικού κειμένου, αλλά επίσης επιθυμούμε να μην συμπεριληφθεί στη Διακυβερνητική Διάσκεψη με στόχο την εισαγωγή του στη Συνθήκη.
Η δέσμευση των πορτογάλων σοσιαλιστών ως προς το ευρωπαϊκό εγχείρημα συνιστά μια μόνιμη αναφορά για τη δράση τους και μία εκ των ιδρυτικών τους αρχών.
Περισσότερο παρά ποτέ άλλοτε, η ευρωπαϊκή οικοδόμηση είναι σήμερα απαραίτητη για την επίτευξη της ειρήνης και της προόδου, όχι μόνο στην Ευρώπη αλλά και σε ολόκληρο τον κόσμο.
Το ευρωπαϊκό εγχείρημα αποτελεί μια εξελικτική πορεία η οποία στάθηκε ικανή να προσαρμόζεται στην κατά καιρούς πραγματικότητα, καθώς και στις αντιξοότητες και τα σκαμπανεβάσματα της Ιστορίας.
Βρισκόμαστε σήμερα αντιμέτωποι με μία από αυτές τις μοναδικές ιστορικές στιγμές, όπου η Ευρωπαϊκή Ένωση χρειάζεται να επανεξετάσει και να αναπροσαρμόσει τις πολιτικές της και τα θεσμικά της όργανα, κατά τρόπο ώστε να αντεπεξέλθει καλύτερα στις προκλήσεις της διεύρυνσης και να επιτύχει την αποτελεσματική και δημοκρατική λειτουργία των θεσμών της.
Η προάσπιση της σταδιακής πολιτικής ενοποίησης, κατ' εφαρμογήν της ομοσπονδιακής λογικής από την οποία αυτή απορρέει, η ενδυνάμωση της ευρωπαϊκής ιθαγένειας, η οικονομική και κοινωνική συνοχή και η πολιτιστική πολυμορφία των λαών μας, όλα αυτά αποτελούν ουσιαστικά και αναπόσπαστα συστατικά στοιχεία των επιλογών μας.
Οι επιπτώσεις της διεύρυνσης σε θεσμικό επίπεδο δεν θα πρέπει να επηρεάσουν αρνητικά τη θεμελιώδη ισορροπία ως ένωση λαών και ένωση κρατών, που συνιστά το υπόβαθρο του ευρωπαϊκού εγχειρήματος και κατοχυρώνεται επιτυχώς από τις Συνθήκες, μια ισορροπία η οποία συμβάλλει καθοριστικά στη διαμόρφωση του χαρακτήρα των θεσμικών μας οργάνων.
Η περαιτέρω προώθηση, σε διεθνή κλίμακα, της ευρωπαϊκής ολοκλήρωσης προς την κατεύθυνση της πολιτικής ενοποίησης θα πρέπει να διαφυλάττει ικανοποιητικά την προαναφερθείσα θεμελιώδη ισορροπία η οποία έχει εξασφαλίσει, μέχρι σήμερα, την πετυχημένη πορεία του ευρωπαϊκού εγχειρήματος, εφόσον συνεισέφερε στη σύναξη κρατών πολύ διαφορετικών μεταξύ τους από δημογραφικής και εδαφικής άποψης.
Η διεύρυνση δεν θα πρέπει σε καμία περίπτωση να χρησιμοποιηθεί σαν πρόσχημα για την εισαγωγή θεσμικών αλλαγών οι οποίες, ενώ θα οδηγούσαν σε άσκοπη υπονόμευση συγκεκριμένων ισορροπιών που με σύνεση και σοφία οικοδομήθηκαν από το 1957, δεν εμφανίζουν ουδεμία άμεση λογική ή πολιτική συνάρτηση με τη διεύρυνση.
Με βάση την προσήλωσή μας στις παραπάνω αρχές και πεποιθήσεις, αξιολογήσαμε και ψηφίσαμε τις προτάσεις του Ευρωπαϊκού Κοινοβουλίου για τη Διακυβερνητική Διάσκεψη (ΔΚΔ), που θα ασχοληθεί με την αναθεώρηση των Συνθηκών.
Όπως επίσης, βάσει της προσήλωσής μας σε αυτές τις αρχές και πεποιθήσεις αναγκαστήκαμε να ψηφίσουμε κατά της έκθεσης Δημητρακόπουλου/Leinen, που κατά τη γνώμη μας επιδιώκει να ανταποκριθεί στις προκλήσεις της διεύρυνσης προβάλλοντας λύσεις οι οποίες ενθαρρύνουν μια ουσιαστική ρήξη ισορροπίας στην κατοχυρωμένη διπλή νομιμότητα ως ένωση λαών και ένωση κρατών.
Επομένως:
Σε ό,τι αφορά την προβαλλόμενη λύση σχετικά με τη σύνθεση του Ευρωπαϊκού Κοινοβουλίου, δεν εξασφαλίζονται δεόντως ορισμένα ζητήματα που πιστεύουμε ότι έχουν θεμελιώδη σημασία, και τα οποία αφορούν την αναγκαιότητα κατάργησης του προσδιορισμού ενός ελάχιστου αριθμού μελών του Ευρωπαϊκού Κοινοβουλίου από το κάθε κράτος μέλος, καθώς και την ανάγκη καθιέρωσης της αρχής της φθίνουσας κλίμακας, ούτως ώστε να αντισταθμισθούν οι αρνητικές επιπτώσεις της αυστηρής εφαρμογής της κλείδας αναλογικής κατανομής.
Θεωρούμε ότι αυτό που επισημαίνεται στην έκθεση αναφορικά με τη σύνθεση της Επιτροπής δεν είναι τελείως ξεκάθαρο.
Δεν εκτιμούμε ότι η πρόταση που περιλαμβάνει η έκθεση προβάλλει με σαφήνεια ούτε προάγει τη θέσπιση ενός κριτηρίου, βάσει του οποίου όλα τα κράτη μέλη θα αντιμετωπίζονται επί ίσοις όροις, είτε σε περίπτωση που η Επιτροπή θα απαρτίζεται από έναν Επίτροπο από κάθε κράτος μέλος είτε στην περίπτωση που θα συνιστά ένα Σώμα αποτελούμενο από είκοσι μέλη.
Το ίδιο θα μπορούσαμε να πούμε, άλλωστε, όσον αφορά την ιδέα για καθιέρωση μιας απλής αρχής για την εκ περιτροπής ανάληψη καθηκόντων στην Επιτροπή και τον καθορισμό του πλαισίου της λειτουργίας της, μια αρχή που, κατά τη γνώμη μας, θα πρέπει να κατοχυρωθεί πλήρως εφόσον επιλεχθεί το ενδεχόμενο μιας Επιτροπής που θα αποτελείται από είκοσι μόνο μέλη.
Όσον αφορά το ζήτημα της λήψης των αποφάσεων του Συμβουλίου βάσει του κανόνα της ειδικής πλειοψηφίας, είμαστε της άποψης ότι ο προτεινόμενος κανόνας δεν είναι, στην πραγματικότητα, ο πλέον αποδεκτός.
Για να είμαστε ειλικρινείς, παρ' όλο που τασσόμαστε υπέρ του κριτηρίου της διπλής πλειοψηφίας, θεωρούμε ωστόσο ότι θα έπρεπε να προκριθεί μια λύση η οποία θα λαμβάνει υπόψη, για την έγκριση κάποιας απόφασης, την ανάγκη να λάβει αυτή τα δύο τρίτα των θετικών ψήφων των κρατών μελών και την απλή πλειοψηφία των κρατών που αντιπροσωπεύουν την πλειοψηφία του συνολικού πληθυσμού της Ένωσης, μιας και πιστεύουμε πως με τον τρόπο αυτό θα διασφαλισθεί μεγαλύτερη συνοχή στη διαδικασία λήψης αποφάσεων.
Σχετικά με την εκ περιτροπής ανάληψη της Προεδρίας του Συμβουλίου, επίσης δεν μπορούμε να δεχθούμε τον νέο κανόνα που προβάλλεται, που συνίσταται σε μια κατανομή της Προεδρίας ανάλογα με τις διάφορες συνθέσεις που ενδέχεται να εμφανίσει το συγκεκριμένο θεσμικό όργανο, κατά τρόπο τέτοιο ώστε το ίδιο κράτος μέλος να μην προεδρεύει ταυτόχρονα σε περισσότερες της μίας συνθέσεις, ενώ η περιτροπή θα πρέπει επίσης να γίνεται ανά περιόδους δύο ετών κατ' ελάχιστον.
Κατά τη γνώμη μας, ο νέος αυτός κανόνας δεν εγγυάται την αναγκαία ισορροπία και ισοτιμία όσον αφορά την εκπροσώπηση των κρατών μελών στο Συμβούλιο.
Το θέμα της ανάδειξης του 10% των μελών του Ευρωπαϊκού Κοινοβουλίου με βάση ενιαία ευρωπαϊκή εκλογική περιφέρεια επίσης δεν διευκρινίζεται επαρκώς.
Το γεγονός είναι ότι η διατύπωση που χρησιμοποιεί η έκθεση για να περιγράψει αυτή τη δυνατότητα είναι, κατά την άποψή μας, κάπως ασαφής, και έτσι δεν παρέχει εγγυήσεις ότι θα μπορέσει να αξιοποιηθεί προς όφελος της διαμόρφωσης μιας γνήσιας ευρωπαϊκής κοινής γνώμης, κάτι που εμείς ευχόμαστε.
Η ιδέα για καθιέρωση μιας ενιαίας ευρωπαϊκής εκλογικής περιφέρειας είναι καλή, ιδίως εάν στο αντίστοιχο ψηφοδέλτιο μπορέσουν να συμπεριληφθούν προσωπικότητες που αποτελούν πραγματικό σημείο αναφοράς του ευρωπαϊκού αισθήματος.
Εντούτοις, εκτιμούμε πως παρόμοια ιδέα θα πρέπει να αποτελέσει αντικείμενο περαιτέρω συλλογισμού, ούτως ώστε να εκλείψουν οι φόβοι που δικαιολογημένα εκφράζουμε τώρα.
Επίσης, δεν μπορούμε να αποδεχθούμε τον κανόνα των διορισμών που γίνονται κατόπιν αποφάσεων οι οποίες λαμβάνονται με ειδική πλειοψηφία.
Μέχρι σήμερα, στην Ευρωπαϊκή Ένωση, το σύνολο των αποφάσεων που αφορούσαν διορισμούς λαμβανόταν ομόφωνα, και ποτέ δεν παρατηρήθηκε οποιαδήποτε έλλειψη ή κρίση στον τομέα των διορισμών.
Ο κανόνας της ομοφωνίας παρουσιάζει, κατά τη γνώμη μας, το πλεονέκτημα ότι εγγυάται μια καλύτερη ισορροπία και αποτρέπει την εμφάνιση καταστάσεων ενδεχόμενης σύγκρουσης μεταξύ μεγάλων και μικρών χωρών στους κόλπους της Ευρωπαϊκής Ένωσης.
Αλλά δεν θα θέλαμε να ταυτιστεί το νόημα της ψήφου μας με το νόημα της ψήφου όσων έχουν μια εγωιστική και περιοριστική αντίληψη περί του εθνικού συμφέροντος.
Σε αντίθεση με κάποιους άλλους, εμείς επιθυμούμε μια πολιτικώς ισχυρή Ευρωπαϊκή Ένωση, η οποία θα σταθεί ικανή να προχωρήσει σε καταμερισμό των κυριαρχιών και να συμβάλει όλο και περισσότερο στην κοινωνική πρόοδο και την ευημερία των πολιτών της.
Οι πορτογάλοι σοσιαλιστές θα παραμείνουν πρόθυμοι, μαζί με όλες τις πολιτικές δυνάμεις που τάσσονται υπέρ της διεύρυνσης και της εμβάθυνσης της πολιτικής μας ενοποίησης, ώστε να εξεύρουν τις καλύτερες μεθόδους που θα μας δώσουν τη δυνατότητα να προωθήσουμε παραπέρα αυτό τον πολιτικό μας αγώνα.
Η παρούσα αιτιολόγηση ψήφου προσκομίζεται αμέσως ώστε να είναι σύννομη προς τον Κανονισμό, αλλά επιφυλασσόμαστε να επανεξετάσουμε κάποια σημεία κατόπιν εμπεριστατωμένης μελέτης των τροπολογιών που ενσωματώθηκαν.
Οφείλουμε επιπλέον να επισημάνουμε ότι οι γοργοί ρυθμοί με τους οποίους διεξήχθη η ψηφοφορία δεν μας έδιναν πάντα τη δυνατότητα να καταλάβουμε τι ακριβώς ψηφίζαμε (ειδικότερα, υπήρξε κάποια σύγχυση ανάμεσα στις ψηφοφορίες επί των τροπολογιών και των παραγράφων), οπότε οι πορτογάλοι Σοσιαλιστές βουλευτές επιφυλάσσονται - αφού προβούν σε εξέταση των αποτελεσμάτων της ψηφοφορίας - να προχωρήσουν σε ενδεχόμενες αλλαγές της εκπεφρασμένης ψήφου τους.
Η διαδικασία διεύρυνσης που εγκαινίασε η Ευρωπαϊκή Ένωση την οδήγησε σε ένα σταυροδρόμι και από την κατεύθυνση που θα διαλέξει θα εξαρτηθεί η δυνατότητά της να συνεχίσει να προχωρεί ή όχι.
Για αυτό μπορεί να λεχθεί ότι η Διακυβερνητική Διάσκεψη που έχει αναλάβει να προβεί στις θεσμικές μεταρρυθμίσεις που θα καταστήσουν δυνατή τη διεύρυνση, κρατά στα χέρια της το μέλλον της Ευρωπαϊκής Ένωσης, έχοντας να αποφασίσει μεταξύ της επιλογής για μια ήσσονα μεταρρύθμιση που προβλέπει η Συνθήκη του Αμστερνταμ ή για μια μακρόπνοη μεταρρύθμιση που θα επιτρέψει στην Ένωση να συμπεριλάβει αυτές τις χώρες που προετοιμάζονται για την ένταξη και να συνεχίσει το έργο της υπέρ του σεβασμού των ανθρωπίνων δικαιωμάτων, της ειρήνης και της κοινωνικής δικαιοσύνης.
Λαμβάνοντας συνεπώς υπόψη το κρίσιμο σημείο στο οποίο βρίσκεται η διαδικασία της ευρωπαϊκής ολοκλήρωσης, ήταν ενδεδειγμένο το Κοινοβούλιο να στείλει ένα μήνυμα επισημαίνοντας τα βασικά σημεία, στα οποία κατά την αντίληψή του πρέπει να δρομολογηθεί η μεταρρύθμιση.
Το Κοινοβούλιο, στην έκθεση Δημητρακόπουλου/Leinen που μόλις εγκρίναμε και την οποία υπερψήφισα, επισημαίνει ότι πρέπει να συνεχίσουμε την πορεία μας και για τον σκοπό αυτό πρέπει να εφοδιάσουμε την Ευρωπαϊκή Ένωση με όλα τα αναγκαία μέσα, προκειμένου να ολοκληρώσουμε το κοινό σχέδιο ειρήνης και ευημερίας που ξεκίνησε πριν από 50 χρόνια.
Ευελπιστούμε ότι η Διακυβερνητική Διάσκεψη θα έχει την μακρόπνοη θεώρηση που απαιτούν οι μεγάλες προκλήσεις που αντιμετωπίζει η Ένωση και ότι θα συνεχίσει στον δρόμο που χάραξε το Κοινοβούλιο.
Η Επιτροπή Συνταγματικών Υποθέσεων ενέκρινε μια τροπολογία που αποσκοπεί στην προσθήκη της ακόλουθης φράσης στο άρθρο 289 της ΣΕΚ:
"Το Ευρωπαϊκό Κοινοβούλιο αποφασίζει με την απόλυτη πλειοψηφία των μελών του, για τον τόπο της έδρας του και για όλες τις συνεδριάσεις του" .
Θα ήθελα να υπενθυμίσω ότι αυτό το θέμα δεν είναι εγγεγραμένο στην ημερήσια διάταξη της Διακυβερνητικής Διάσκεψης, η οποία έχει ως πρωταρχικό στόχο την προσαρμογή των θεσμικών οργάνων για τη διεύρυνση.
Το ζήτημα της έδρας του Ευρωπαϊκού Κοινοβουλίου υπενθυμίστηκε, επίσης, σε μία απόφαση του Ευρωπαϊκού Δικαστηρίου (Απόφαση της 1ης Οκτωβρίου 1997) και διευθετήθηκε κατόπιν οριστικά από το πρωτόκολλο σχετικά με την έδρα των θεσμικών οργάνων, που είναι προσαρτημένο στη Συνθήκη του Αμστερνταμ.
Αυτό θα έπρεπε να αρκεί για να μην ξανατεθεί πλέον αυτό το ζήτημα.
Σ' αυτούς που οραματίζονται την οικοδόμηση μιας Ευρώπης, όπου οι τόποι εργασίας και λήψης αποφάσεων δεν θα είναι πια συγκεντρωμένοι σε μία και μοναδική τοποθεσία, απαντώ ότι σήμερα, περισσότερο από ποτέ, πρέπει να οικοδομήσουμε μιαν Ευρώπη δημοκρατική, κοντά σε όλους τους πολίτες της.
Το ίδιο ισχύει και για την ίδια την ταυτότητα του Ευρωπαϊκού Κοινοβουλίου και για τις εξουσίες που διεκδικεί.
Ως γαλλίδα σοσιαλίστρια βουλευτής, είμαι λοιπόν εντελώς αντίθετη σε οποιαδήποτε πρόταση θα αποσκοπούσε πρακτικά στην αμφισβήτηση της έδρας του Ευρωπαϊκού Κοινοβουλίου στο Στρασβούργο.
Αυτός είναι, κυρία Πρόεδρε, ο λόγος για τον οποίο ψήφισα εναντίον αυτής της πρότασης.
Η διεύρυνση της Ευρωπαϊκής Ένωσης είναι ένα από τα σημαντικότερα μελλοντικά θέματα της Ευρώπης.
Η εν εξελίξει Διακυβερνητική Διάσκεψη αποσκοπεί στo να προετοιμαστεί η ΕΕ γι' αυτήν τη διεύρυνση.
Για να υλοποιηθεί αυτό το εγχείρημα με ικανοποιητικό τρόπο, απαιτούνται ορισμένες θεσμικές τροποποιήσεις, όπως: η ΕΕ πρέπει να γίνει αποτελεσματικότερη και δημοκρατικότερη· πρέπει να εξακολουθήσει να υφίσταται η ισορροπία μεταξύ μικρών και μεγάλων χωρών· είναι σημαντικό να ολοκληρωθεί η Διακυβερνητική Διάσκεψη πριν το τέλος του έτους, ώστε να μη καθυστερήσει η έναρξη της διεύρυνσης η οποία θα έχει αρχίσει.
Η έκθεση σχετικά με τη Διακυβερνητική Διάσκεψη είναι η συνεισφορά του Ευρωπαϊκού Κοινοβουλίου στην Διακυβερνητική Διάσκεψη.
Εξετάζει τόσο τις απαραίτητες θεσμικές μεταρρυθμίσεις, οι οποίες δεν αντιμετωπίστηκαν στη Συνθήκη του Αμστερνταμ, όσο και έναν αριθμό συμπληρωματικών θεμάτων, τα οποία πρέπει, επίσης, να εξεταστούν ενόψει της διεύρυνσης.
Εμείς, οι σουηδοί βουλευτές Pierre Schori, Jan Andersson, Gφran Fδrm και Ewa Hedkvist Petersen, στηρίζουμε τις βασικές γραμμές της έκθεσης, αλλά θέλουμε να δώσουμε έμφαση σε κάποια σημεία για τα οποία οι απόψεις μας διαφέρουν εν μέρει και, γι' αυτόν τον λόγο, απείχαμε από την τελική ψηφοφορία.
Ο ρόλος του Ευρωπαϊκού Κοινοβουλίου είναι να εκπροσωπεί τον λαό στην Ένωση.
Η διεύρυνση συνεπάγεται ότι θα υπάρχουν εκπρόσωποι περισσοτέρων κρατών στο Κοινοβούλιο.
Για να καταστεί δυνατή η διατήρηση της αποτελεσματικότητας στη διαδικασία λήψης αποφάσεων, πρέπει να τροποποιηθεί η κατανομή των εδρών.
Πρεσβεύουμε να τεθεί ένα ανώτατο όριο 700 βουλευτών στο Ευρωπαϊκό Κοινοβούλιο.
Η κατανομή του αριθμού βουλευτών ανά χώρα καθορίζεται από το μέγεθος του πληθυσμού της χώρας μέσω της σταδιακής μείωσης της αναλογικότητας.
Αν, ενδεχομένως, έχουμε ένα σύστημα όπου θα συμπεριλαμβάνεται μια ευρωπαϊκή εκλογική περιφέρεια, ο αριθμός των βουλευτών δεν θα πρέπει να αυξηθεί.
Η νέα στάθμιση των ψήφων στο Συμβούλιο αποτελεί προϋπόθεση για την επιτυχή διεύρυνση της ΕΕ.
Είναι σημαντικό να βρεθεί μια μόνιμη φόρμουλα, η οποία δεν θα χρειάζεται να τροποποιείται με κάθε νέα διεύρυνση και στην οποία πρέπει να υπάρχει ισορροπία μεταξύ, αφενός της αρχής "μία χώρα-μία ψήφος"; και αφετέρου της αρχής "ένας πολίτης-μία ψήφος";.
Όσον αφορά την στάθμιση των ψήφων στο Συμβούλιο, μια εναλλακτική λύση είναι να γίνει ο υπολογισμός βάσει της τετραγωνικής ρίζας του μεγέθους του πληθυσμού στην κάθε χώρα.
Θεωρούμε ότι κάθε κράτος μέλος θα πρέπει να έχει ένα μέλος στην Επιτροπή.
Τα μέλη της Επιτροπής εργάζονται για ολόκληρη την Ένωση και είναι σημαντικά ώστε να επιτευχθεί συναντίληψη μεταξύ των κρατών μελών.
Ως εκ τούτου, στην Επιτροπή θα πρέπει να υπάρχουν γνώσεις και εμπειρίες από όλες τις χώρες της Ένωσης.
Κατ' αυτόν τον τρόπο, ισχυροποιείται επίσης η νομιμότητα της Επιτροπής.
Το έργο της προστασίας των συμφερόντων της Ένωσης από τις απάτες θα πρέπει να ανατεθεί στα θεσμικά όργανα ενός εκάστου των κρατών μελών και όχι σε μια υπερεθνική αρχή.
Ωστόσο, είναι σημαντικό καθώς και επιθυμητό να υπάρχουν ευρωπαίοι εισαγγελείς σε κάθε κράτος μέλος, όπως επίσης να συνεργάζονται μεταξύ τους.
Θα πρέπει να απαιτείται ομοφωνία στο Συμβούλιο σε ό,τι αφορά θέματα συνταγματικής και ουσιαστικής φύσης, όπου πρέπει να υπάγονται τα θέματα εκείνα που αφορούν την κοινή πολιτική ασφάλειας και άμυνας.
Η στενή συνεργασία μεταξύ ενός τρίτου, τουλάχιστον, του συνόλου των κρατών μελών δεν μπορεί να ισχύει για τη συνεργασία στον τομέα της άμυνας.
Η συνεργασία στα πλαίσια της ΕΕ είναι, πρωτίστως, ένα ευρωπαϊκό εγχείρημα της κοινωνίας των πολιτών και πρέπει να διαχωριστεί από τη στρατιωτική συνεργασία.
Τα κράτη μέλη έχουν διαφορετικό υπόβαθρο σε ό,τι αφορά τις στρατιωτικές συμμαχίες και την ουδετερότητα.
Στην Κολωνία και στο Ελσίνκι κάναμε μεγάλη πρόοδο προετοιμαζόμενοι για την προληπτική αντιμετώπιση κρίσεων και συγκρούσεων.
Ως εκ τούτου, είναι σημαντικό να αντικατοπτρίζει η Συνθήκη τις διαφορές μεταξύ της συνεργασίας σε επίπεδο της κοινωνίας των πολιτών και της στρατιωτικής συνεργασίας.
Η αμοιβαία δεσμευτική στρατιωτική βοήθεια δεν έχει θέση στη Συνθήκη της ΕΕ.
Δεν είμαστε διατεθειμένοι να αποσύρουμε το δικαίωμα αρνησικυρίας σε ό,τι αφορά τη στρατιωτική συνεργασία.
H ημερήσια διάταξη της ΔΔ έχει πλέον καθορισθεί από τα κράτη μέλη.
Γνωρίζουμε τώρα το γενικό πεδίο της και είναι σαφές ότι μεγάλο τμήμα του περιεχομένου αυτού του ψηφίσματος, ανεξαρτήτως της αξίας του ή μη, δεν έχει καμία σχέση με αυτή.
Μολονότι το Κοινοβούλιο δικαιούται απολύτως να είναι φιλόδοξο, είναι σφάλμα μας να μην επικεντρώνουμε τη συμβολή μας στα θέματα που όντως θα συζητήσει και για τα οποία θα αποφασίσει η ΔΔ.
Φοβούμαι ότι αυτή η παράλειψη θα βλάψει την υπόληψη και τη θέση του Κοινοβουλίου και δεν θα χρησιμεύσει στη ΔΔ στον βαθμό που θα μπορούσε να το πράξει.
.
Οι πολίτες της Ευρώπης και ιδιαίτερα οι εργαζόμενοι, οι αγρότες, οι μικρομεσαίοι, οι γυναίκες, οι νέοι, οι νεόπτωχοι, όλοι αυτοί που υποφέρουν από τις πολιτικές της ΕΕ, εκφράζουν ήδη την αγανάκτηση τους και τη διαφωνία τους με τις ευρωενωσιακές επιλογές με λιγότερο ή περισσότερο αγωνιστικό τρόπο.
Δυστυχώς το ψήφισμα για τη Διακυβερνητική Διάσκεψη, αντί να αφουγκραστεί την αγωνία και να στηρίξει τις διεκδικήσεις όλων αυτών των κοινωνικών στρωμάτων, ανταποκρίνεται άμεσα στα κελεύσματα του μεγάλου κεφαλαίου, υιοθετεί τις επιλογές των μονοπωλίων για στρατιωτικοποίηση της Ευρώπης, για επεμβάσεις σε τρίτες χώρες, ακόμα και στρατιωτικές, για παραπέρα περιορισμό της εθνικής ανεξαρτησίας και της λαϊκής κυριαρχίας της κάθε χώρας.
Η ΕΕ μετά τις Συνθήκες της Ενιαίας Πράξης, του Μάαστριχτ και του Αμστερνταμ, βαδίζει τώρα, κάτω από τη πίεση της Διεύρυνσης και της Νέας Τάξης στην αντιμετώπιση θεμάτων που δεν μπόρεσαν να επιλύσουν στις προηγούμενες διακυβερνητικές διασκέψεις.
Παρά τις περί του αντιθέτου διακηρύξεις, βρισκόμαστε μπροστά σε ένα ολοκληρωμένο σχέδιο επίθεσης του μεγάλου κεφαλαίου ενάντια στα δημοκρατικά, κοινωνικά, συλλογικά και ατομικά δικαιώματα και ελευθερίες που οι εργαζόμενοι κατάκτησαν, μέ σκληρούς αγώνες, στα πλαίσια της αστικής δημοκρατίας.
Η Ευρωπαϊκή Ένωση χρησιμοποιείται σαν πολιορκητικός κριός του ιμπεριαλισμού, των πολυεθνικών, για να σπάσει τις αντιστάσεις των λαών, να κάμψει τους αγώνες τους για ένα καλύτερο αύριο.
Οι προσπάθειες που γίνονται, υποτίθεται στο όνομα της δημοκρατίας και της "αποτελεσματικότητας των θεσμών" , έχουν κύριο στόχο την εξυπηρέτηση των συμφερόντων των μονοπωλίων, και δεν μπορούν παρά να βρουν αντιμέτωπους τους εργαζόμενους, τους λαούς της Ευρώπης.
Τι άλλο σημαίνει άλλωστε η γενίκευση του κανόνα της πλειοψηφίας με όριο την πλειοψηφία των κρατών και των κατοίκων της ΕΕ, εκτός από πλήρη αδιαφορία και υποβάθμιση των συμφερόντων των "μικρότερων" χωρών, των λιγότερο ανεπτυγμένων περιοχών, των ασθενέστερων κοινωνικών στρωμάτων και γενικότερα των εργαζομένων και των λαϊκών στρωμάτων της ΕΕ;
Τι άλλο σημαίνει η κατάργηση της δυνατότητας μίας χώρας να θέσει βέτο όταν θίγονται ζωτικά εθνικά της συμφέροντα;
Τι σημαίνει η κυκλική εναλλαγή στις εθνικότητες των Επιτρόπων, και η μη κυκλική εναλλαγή στην Προεδρεία της Ένωσης, από το να παραμείνει μία λεγόμενη μικρότερη χώρα μακριά από τα κέντρα εξουσίας για μεγάλα χρονικά διαστήματα, αδυνατώντας ουσιαστικά να στηρίξει τα συμφέροντά της και τα συμφέροντα του λαού της, όσο φυσικά αυτό μπορεί να γίνει στα πλαίσια της ΕΕ;
Τι σημαίνει ο περιορισμός του αριθμού των ευρωβουλευτών, παρά την αύξηση των χωρών μελών της ΕΕ, από το να αποκλειστούν οι όποιες ενοχλητικές για το μεγάλο κεφάλαιο και για τα σχέδιά του φωνές, από την προώθηση πολιτικών διαδικασιών που δεν θα επιτρέπουν την ύπαρξη εναλλακτικών προτάσεων και θα περιορίζονται σε ανούσιες και ακίνδυνες για το κεφάλαιο εναλλαγές εξουσίας;
Γιατί αποδυναμώνεται ο ρόλος των εθνικών κοινοβουλίων, περιορίζοντας ουσιαστικά τον όποιο δημοκρατικό έλεγχο;
Γιατί αλλάζει το ειδικό βάρος των ψήφων στο Συμβούλιο σε όφελος των μεγάλων χωρών σε βάρος των μικρών;
Όλα αυτά και άλλα που περιλαμβάνονται μέσα στο ψήφισμα του ΕΚ, που οι ευρωβουλευτές του ΚΚΕ θα καταψηφίσουμε, όπως και στις πρόσφατες προτάσεις της Επιτροπής, μπορούν να οδηγήσουν σε ένα μόνο συμπέρασμα.
Οι λαοί της Ευρώπης δεν μπορούν να περιμένουν τίποτα θετικό και από αυτή της Διακυβερνητική Διάσκεψη.
Η υπεράσπιση των δικαιωμάτων τους είναι δική τους υπόθεση και οι ίδιοι μόνο μπορούν να το κάνουν, με τους δικούς τους αγώνες.
Αγώνες που θα βρίσκει μπροστά της η Ε.Ε. όλο και πιο έντονους, όλο και πιο δυναμικούς, παρά τις προσπάθειές της να παραπλανήσει, να ρίξει στάχτη στα μάτια ή να χρυσώσει το χάπι.
Αγώνες που θα οδηγήσουν στον συντονισμό δράσης των λαών της ΕΕ, σε ένα πανευρωπαϊκό πανίσχυρο λαϊκό μέτωπο ενάντια στην ΕΕ και τη πολιτική της, για μία άλλη Ευρώπη χωρίς δυνάστες, εκμετάλλευση και πολέμους.
Οι θεσμικές τροποποιήσεις που μελετώνται ενόψει της διεύρυνσης της Ευρώπης, είτε πρόκειται για τη σύνθεση της Επιτροπής και τη στάθμιση της εκπροσώπησης των κρατών είτε για τις ψηφοφορίες με ειδική πλειοψηφία, δεν απαντούν στα ερωτήματα ουσίας που τίθενται δέκα χρόνια μετά την πτώση του τείχους του Βερολίνου: σε τι είδους Ευρώπη θα ζούμε;
Η πολιτική της Ευρωπαϊκής Ένωσης αποκλείει τις πιο ανεπτυγμένες περιφέρειες από κάθε συλλογιστική αλληλεγγύης, επιταχύνοντας τον κατακερματισμό των πολυεθνικών ομοσπονδιών.
Επιβάλλει αναγκαστικές ιδιωτικοποιήσεις.
Ακολουθεί προπαντός μια πολιτική πυρομανούς πυροσβέστη στα Βαλκάνια, της οποίας δεν έχουν ακόμη μετρηθεί όλες οι πολιτικές, κοινωνικές και οικολογικές συνέπειες.
Το σχέδιο σταθερότητας για τη Νοτιοανατολική Ευρώπη είναι μια αποτυχία: οι δηλώσεις πίστης των κυβερνήσεων της Ανατολικής Ευρώπης έναντι του ΝΑΤΟ δεν εμποδίζουν την Ευρωπαϊκή Ένωση να τους επιβάλει την περιφρόνηση και μια αντικοινωνική πολιτική.
Πρέπει να οικοδομήσουμε μιαν άλλη Ευρώπη, ικανή να διευρυνθεί, προς Ανατολάς και προς Νότον, σε όλους τους λαούς που εκφράζουν δημοκρατικά τη σχετική επιθυμία.
Ένας πραγματικός δημόσιος διάλογος, που θα συγκεντρώνει όλους τους λαούς στην κατάρτιση ενός Χάρτη των Δικαιωμάτων, ενός κοινού σχεδίου για την κοινωνία, θα προετοίμαζε το έδαφος για αυτήν την οικοδόμηση.
Αυτός είναι ο λόγος για τον οποίο ψηφίσαμε εναντίον αυτής της έκθεσης.
Λυπάμαι που δεν μπόρεσα να εκφράσω θετική ψήφο για την έκθεση που περιέχει τις προτάσεις του Ευρωπαϊκού Κοινοβουλίου για τη Διακυβερνητική Διάσκεψη, παρά τις προσπάθειες που κατέβαλε, ιδίως ο εισηγητής κ. Δημητρακόπουλος, να συμβιβάσει κάπως τα συμφέροντα και τις ευαισθησίες των μικρών κρατών μελών.
Είναι απαράδεκτο να θέλουμε να προσδιορίσουμε αριθμητικά τον ακρωτηριασμό της πιο μικρής εθνικής αντιπροσωπείας, της αντιπροσωπείας του Μεγάλου Δουκάτου του Λουξεμβούργου, κατά το ένα τρίτο, ενώ δεν εισερχόμαστε σε λεπτομέρειες, όσον αφορά τον προσδιορισμό της μείωσης στην οποία θα υποβληθούν οι μεγάλες αντιπροσωπείες.
Υπάρχουν και άλλες υπερβολές σ' αυτό το πραγματικό shopping-list που ψηφίστηκε εδώ και που κατήγγειλα εχθές στην παρέμβασή μου, ιδίως όσον αφορά τη σύνθεση της Επιτροπής και τις διαδικασίες λήψης αποφάσεων.
Η ψήφος με ομοφωνία δεν μπορεί να περιορισθεί στις αποφάσεις συνταγματικού χαρακτήρα.
Είναι εντελώς εξωπραγματικό και ουτοπικό να πιστεύουμε ότι οι εθνικοί βουλευτές θα επικυρώσουν μια συνθήκη που θα περιλάμβανε μια τόσο άχρηστη όσο και απαράδεκτη περικοπή των δικαιωμάτων τους, έναν πραγματικό ευνουχισμό των εθνικών κοινοβουλίων.
Η Διακυβερνητική Διάσκεψη δεν αποσκοπεί στην αύξηση των αρμοδιοτήτων της Ένωσης, αλλά στην αύξηση της λειτουργικότητας μιας Ένωσης διευρυμένης από 15 σε 26 ή ακόμη και 30 κράτη μέλη.
Με τις υπερβολές αυτές, η πλειοψηφία του Ευρωπαϊκού Κοινοβουλίου κάθε άλλο παρά εξυπηρέτησε την Ευρώπη.
Η Διακυβερνητική Διάσκεψη αποτελεί μια ιστορική ευκαιρία για να εξελίξουν τα κράτη μέλη την ΕΕ προς την κατεύθυνση ενός δημοκρατικού, διαφανούς και αποτελεσματικού οργανισμού και, ως εκ τούτου, εκφράζουμε τη λύπη μας για το γεγονός ότι οι κυβερνήσεις των κρατών μελών δεν έχουν την πολιτική βούληση να μεταρρυθμίσουν εις βάθος την Ένωση.
Γι' αυτόν τον λόγο, καλωσορίζουμε τη βούληση του Κοινοβουλίου να αποδεχτεί την πρόκληση μεταρρύθμισης της Ένωσης προς αυτήν την κατεύθυνση, αλλά, επιθυμούμε να προσδιορίσουμε τη στάση μας βάσει των κάτωθι:
Μια Ένωση με 25 έως 30 κράτη μέλη, δεν μπορεί να λειτουργήσει με τον ίδιο τρόπο όπως μια Ένωση 15 κρατών μελών, αλλά, είναι αναγκαία η αναθεώρηση τόσο των μεθόδων εργασίας των θεσμικών οργάνων, όσο και η σαφέστερη κατανομή αρμοδιοτήτων μεταξύ κρατών μελών και ΕΕ.
Η ΕΕ μπορεί να λειτουργήσει αποτελεσματικά και δημοκρατικά μόνο αν ασχολείται με τα υπερεθνικά θέματα, ενώ τα υπόλοιπα θέματα θα αντιμετωπίζονται κυρίως σε εθνικό επίπεδο.
Η δυσκολία της Διακυβερνητικής Διάσκεψης είναι να βρει μια ισορροπία μεταξύ της επιθυμίας να δημιουργήσει μια αποτελεσματική και δημοκρατική Ένωση, ενώ παράλληλα πρέπει να αντικατοπτρίζεται η ιστορική ισορροπία ισχύος μεταξύ μικρών και μεγάλων κρατών μελών, δηλαδή, πρέπει να ληφθεί υπόψη ότι η ΕΕ είναι μια Ένωση τόσο λαών όσο και κρατών.
Έχοντας αυτό ως γνώμονα, θεωρούμε ότι είναι σημαντικό να καθορίσει αυτή η Διακυβερνητική Διάσκεψη το μέγεθος της Επιτροπής στη βάση του ενός Επιτρόπου ανά κράτος μέλος.
Σε ό,τι αφορά τον καταμερισμό ισχύος στο Συμβούλιο, η Επιτροπή έχει προτείνει ένα σύστημα διπλής πλειοψηφίας σε ορισμένα θέματα, δηλαδή ότι για να υλοποιηθεί μια απόφαση απαιτείται πλειοψηφία των κρατών μελών, αλλά, επίσης, ότι αυτές οι χώρες πρέπει να εκπροσωπούν την πλειοψηφία των πολιτών.
Αυτό είναι σημαντικό από δημοκρατικής σκοπιάς, δεδομένου ότι κατ' αυτόν τον σαφή τρόπο ο λαός στηρίζει την ψήφο.
Το Λαϊκό Κόμμα στηρίζει την πρόταση της Επιτροπής, αλλά υπογραμμίζει ότι δεν πρέπει να αδικηθούν οι μικρές χώρες.
Το Κοινοβούλιο πρέπει να έχει 700 έδρες, οι οποίες θα πρέπει να κατανεμηθούν πληθυσμιακά στη βάση μιας κλιμακωτά μειούμενης αναλογικής φόρμουλας κατανομής.
Διακείμεθα θετικά στο να δοκιμάσουμε ένα νέο σύστημα με ευρωπαϊκούς καταλόγους υποψηφίων, δηλαδή να μπορεί ένας περιορισμένος αριθμός των 700 εδρών να εκλέγεται στο πλαίσιο μιας ενιαίας εκλογικής περιφέρειας.
Έχουμε επίγνωση ότι τώρα τα ευρωπαϊκά κόμματα έχουν λίγα ερείσματα στους πολίτες, ωστόσο, πιστεύουμε ότι ένα συμπληρωματικό σύστημα με ευρωπαϊκούς καταλόγους θα οδηγήσει μακροπρόθεσμα στην αύξηση του βαθμού της αίσθησης της ευρωπαϊκής ταυτότητας.
Μια ΕΕ η οποία θα αποτελείται από περίπου 25-30 κράτη μέλη, θα έχει ως αποτέλεσμα να θέλουν, ολοένα και περισσότερες χώρες, να εκμεταλλευτούν τη δυνατότητα να προχωρήσουν ορισμένες χώρες περισσότερο απ' ό,τι κάποιες άλλες σε ορισμένους τομείς της πολιτικής (η αποκαλούμενη στενή συνεργασία).
Δεν θεωρούμε ότι, όταν διευρυνθεί η ΕΕ αυτό θα αποτελεί μια μόνιμη λύση του προβλήματος.
Μια Ευρώπη "αλά κάρτ"; ενέχει τον κίνδυνο να εξαφανισθεί η συνολικότητα και η βασική ιδέα της συνεργασίας στα πλαίσια της ΕΕ.
Υπάρχει κίνδυνος κατακερματισμού της συνοχής των χωρών που συνεργάζονται, κάτι που μπορεί να έχει πολύ αρνητικές συνέπειες για την Ένωση καθαυτή.
Η ευελιξία πρέπει μάλλον να θεωρηθεί ότι αποτελεί μια προσωρινή εναλλακτική λύση για εκείνες τις χώρες που δεν είναι ακόμη ώριμες ή επαρκώς προετοιμασμένες να ενταχθούν σε ένα πλαίσιο βαθύτερης συνεργασίας.
Επομένως, το κείμενο της Συνθήκης του Αμστερνταμ περί στενής συνεργασίας συνιστά μια επαρκή και αποδεκτή λύση.
Οι πολλοί παράλληλοι συγκεντρωτικοί κύκλοι θα δημιουργήσουν ένα σύστημα για το οποίο θα είναι πολύ δύσκολο να υπάρχει μια συνολική εικόνα.
Οι κοινοί στόχοι της Ένωσης θα πρέπει να προωθηθούν εντός του πλαισίου αυτής της συνεργασίας και κανένα κράτος μέλος δεν αποκλείεται της συμμετοχής.
Καλωσορίζουμε τις αυξημένες δυνατότητες της ΕΕ να ασκεί μια αξιόπιστη εξωτερική πολιτική και πολιτική ασφάλειας, ώστε να μπορεί η ΕΕ να αναλάβει μεγαλύτερη ευθύνη σε ό,τι αφορά την επίλυση συγκρούσεων στον περίγυρο της ΕΕ.
Παράλληλα, τονίζουμε ότι αυτή η εξέλιξη δεν πρέπει να οδηγήσει στο να υπάρχουν δύο παράλληλοι οργανισμοί επίλυσης των συγκρούσεων, οι οποίοι ανταγωνίζονται αλλήλους.
Ως εκ τούτου, είναι σημαντικό να υπογραμμιστεί ότι αυτή η εξέλιξη πρέπει να γίνει στα πλαίσια μιας στενής συνεργασίας ΝΑΤΟ και ΕΕ, καθώς και ότι οι εκπρόσωποι αυτών των οργανισμών πρέπει να συναντηθούν και να συμφωνήσουν σε ό,τι αφορά τον ικανοποιητικό καταμερισμό αυτού του έργου το ταχύτερο δυνατόν.
Moλονότι δεν μπορώ να επιδοκιμάσω μέχρι τελείας αυτή την έκθεση υποστηρίζω εντούτοις τη γενική ώθησή της.
Εάν θέλουμε να έχουμε μια επιτυχημένη διεύρυνση ορισμένες καίριες μεταρρυθμίσεις είναι ουσιαστικής σημασίας.
Μια Ένωση που δεν είναι ικανή να λαμβάνει αποφάσεις δεν μπορεί να υπηρετεί τον σκοπό των υφιστάμενων ή υποψήφιων κρατών μελών.
Συνεπώς,
πρέπει να αυξήσουμε τη χρήση των ψηφοφοριών με ειδική πλειοψηφία στο Συμβούλιο, προκειμένου να αποφύγουμε μια παράλυση στη διαδικασία λήψης αποφάσεων,
πρέπει να περιορίσουμε τον αριθμό των Επιτρόπων ώστε το εκτελεστικό όργανο της Ένωσης να παραμείνει αποτελεσματικό
και πρέπει να περιορίσουμε τον αριθμό των βουλευτών του Ευρωπαϊκού Κοινοβουλίου μέχρι τους 700, ώστε το Κοινοβούλιο να μπορεί να λειτουργεί αποτελεσματικά.
Πρέπει να συνεχίσουμε να βελτιώνουμε την ικανότητα της Κοινότητας για εξωτερική δράση και να εκδημοκρατίσουμε περαιτέρω καίριους τομείς των δραστηριοτήτων της Ένωσης.
Για άλλη μια φορά το Ευρωπαϊκό Κοινοβούλιο οδηγείται στην υιοθέτηση, στον τομέα των θεσμικών θεμάτων, μιας μαξιμαλιστικής θέσης, μιας θέσης που στερείται κάθε έννοιας ρεαλισμού.
Όπως είθισται να γίνεται, προκρίνει μια επιλογή που προάγει την αχαλίνωτη ομοσπονδιοποίηση.
Αυτό φαίνεται από τις προτάσεις σχετικά με την σχεδόν ολοκληρωτική κατάργηση του κανόνα της ομοφωνίας, με τη γενίκευση του συστήματος της συναπόφασης, με τη θεσμοθέτηση των ευρωπαϊκών πολιτικών κομμάτων, με τη δημιουργία μιας ευρωπαϊκής εκλογικής περιφέρειας, με την ενσωμάτωση της ΔΕΕ, με την ενίσχυση της EUROPOL, αλλά επίσης, με πιο κραυγαλέο και γενικότερο τρόπο, με τη "συνταγματοποίηση" των Συνθηκών.
Πρόκειται για επιλογές από τις οποίες ανέκαθεν κρατούσαμε αποστάσεις και με τις οποίες συνεχίζουμε να διαφωνούμε.
Παρά ταύτα, η παρούσα έκθεση προβάλλει νέες και απαράδεκτες κατευθύνσεις.
Με πρόσχημα την αναγκαία προσαρμογή ώστε να μπορέσουμε να αντεπεξέλθουμε στην επικείμενη διεύρυνση, προτείνεται τώρα μια ουσιαστική, ανυπολόγιστη ενίσχυση της εξουσίας λήψης αποφάσεων που διαθέτουν οι μεγάλες χώρες σε διάφορα επίπεδα και, ταυτόχρονα, ένας ανυπόφορος περιορισμός των εξουσιών που διαθέτουν σήμερα οι χώρες μικρού και μεσαίου μεγέθους, προβάλλοντας έτσι και ενθαρρύνοντας, εμμέσως πλην σαφώς, τη συγκρότηση πολιτικών διευθυντηρίων, συμπεριλαμβανομένης της παρότρυνσης για δημιουργία μηχανισμών "ενισχυμένης συνεργασίας" , μια πέρα για πέρα απαράδεκτη ιδέα.
Προφανώς, αντιτασσόμαστε σε παρόμοιες επιλογές.
Παρ' όλα αυτά, εγκρίνοντας μια τέτοια έκθεση, το Ευρωπαϊκό Κοινοβούλιο φαίνεται στο μεταξύ να στέκεται αδιάφορο μπροστά σε εμφανείς και σαφώς επιτακτικές καταστάσεις, όπως είναι η ανάγκη εξάλειψης, ή τουλάχιστον άμβλυνσης των σημαντικών δημοκρατικών ελλειμμάτων, η ανάγκη αλλαγής των μονεταριστικών προσανατολισμών - και συγκεκριμένα του Συμφώνου Σταθερότητας - που συνιστούν την αιτία που προκάλεσε κάποιες σημερινές κοινωνικές μάστιγες, όπως είναι η ανεργία και η επισφαλής εργασία, η ανάγκη τροποποίησης του καταστατικού της Ευρωπαϊκής Κεντρικής Τράπεζας κατά τρόπο ώστε να διασφαλισθεί μεγαλύτερη διαφάνεια, να υπάρχει έλεγχος των δραστηριοτήτων της και να περιοριστούν οι αρμοδιότητές της, η ανάγκη να δοθεί σάρκα και οστά στην ήδη κατοχυρωμένη αρχή της οικονομικής και κοινωνικής συνοχής, το απαραίτητο αυτό θεμέλιο για την οικοδόμηση μιας Ευρώπης αλληλέγγυας και με προοπτικές για το μέλλον.
Εάν είχε ακολουθήσει αυτά τα μονοπάτια, το Ευρωπαϊκό Κοινοβούλιο θα είχε εξυψωθεί.
Ενώ τώρα, από τη στιγμή που επιλέγει το δρόμο που προβάλλεται στην έκθεση Δημητρακόπουλου - Leinen, σηματοδοτεί την αυξανόμενη αποστασιοποίησή του από τους λαούς που προτίθεται να εκπροσωπήσει.
Για το λόγο αυτό, θα ψηφίσουμε κατά της έκθεσης.
H πολυπλοκότητα της διαδικασίας της ΔΔ απαιτεί αναπόφευκτα μια σύνθετη απάντηση από το Ευρωπαϊκό Κοινοβούλιο.
Η έκθεση Δημητρακόπουλου/Leinen καλύπτει ένα ευρύ φάσμα θεμάτων που θα μπορούσαν να εξετασθούν στο πλαίσιο της ΔΔ, η οποία θα διεξάγεται όλο το υπόλοιπο 2000.
Η συζήτηση που έχει ξεκινήσει μεταξύ των κρατών μελών αντανακλάται στις απόψεις που εκφράζονται εντός του Ευρωπαϊκού Κοινοβουλίου, όπως και η ένταση σχετικά με το φάσμα των θεμάτων της ΔΔ.
Το Ευρωπαϊκό Κοινοβουλευτικό Εργατικό Κόμμα (EPLP) θεωρεί ότι είναι επιτακτική ανάγκη να ολοκληρωθεί η ΔΔ πριν από το τέλος του 2000, προκειμένου να αφήσει την ΕΕ πλήρως προετοιμασμένη για τη διεύρυνση.
Για να επιτευχθεί αυτό, θεωρούμε ότι το πεδίο της ΔΔ πρέπει να περιορισθεί στη διευθέτηση των εκκρεμών σημείων του Αμστερνταμ και σε ένα μικρό φάσμα άλλων θεμάτων.
Οι βουλευτές του EPLP ψήφισαν σύμφωνα με αυτή την προσέγγιση, αντανακλώντας τις ανησυχίες μας για τους ακόλουθους τομείς:
Υπάρχουν αμφιβολίες για την πρακτικότητα ενός συμπληρωματικού αριθμού βουλευτών αντίστοιχου με το 10% των βουλευτών του Κοινοβουλίου, ο οποίος να δύναται από το 2009 να εκλέγεται με βάση μια ενιαία ευρωπαϊκή εκλογική περιφέρεια.
Ανησυχούμε σχετικά με τον τρόπο λειτουργίας της υπηρεσίας ενός Ευρωπαίου Εισαγγελέα, μολονότι θα ευθυνόταν για την προστασία των συμφερόντων και των πόρων της Ένωσης κατά της απάτης σε όλη την κοινοτική επικράτεια.
Ομοίως, τα νομοθετικά μέτρα ποινικού χαρακτήρα στον τομέα της απάτης εις βάρος των συμφερόντων της Ένωσης χρειάζεται να διαμορφωθούν προσεκτικά.
To ΕPLP θεωρεί ότι η ομοφωνία δεν μπορεί να περιορίζεται αποκλειστικά στα ζητήματα συνταγματικού χαρακτήρα, εφόσον ορισμένα ζητήματα, συμπεριλαμβανομένης της φορολόγησης και της κοινωνικής ασφάλισης, πρέπει να αντιμετωπισθούν σε εθνικό επίπεδο.
Η πρόσδωση συνταγματικού χαρακτήρα στις Συνθήκες και ο διαχωρισμός τους σε δύο μέρη δεν γίνονται αποδεκτά από το ΕPLP, και ισχύουν εδώ οι ίδιες ανησυχίες σχετικά με την ομοφωνία.
Το ΕPLP επιθυμεί να δει έναν Χάρτη Θεμελιωδών Δικαιωμάτων, ωστόσο μέχρι να καθορισθεί το περιεχόμενο του Χάρτη, το ζήτημα σχετικά με τη νομικά δεσμευτική ισχύ του ή όχι πρέπει να παραμείνει ανοικτό.
Μολονότι απαιτείται μεγαλύτερος συντονισμός σε ευρωπαϊκό επίπεδο επί του εναέριου χώρου μας (π.χ.
Eurocontrol) η παροχή υπηρεσιών πρέπει να παραμείνει σε εθνικό επίπεδο - η Επιτροπή δεν πρότεινε ποτέ μια ενιαία υπηρεσία και το Eurocontrol υπάρχει ήδη για να συντονίζει).
Η Επιτροπή δεν ζήτησε ποτέ στο παρελθόν την καθιέρωση ενιαίας ευρωπαϊκής υπηρεσίας ελέγχου της εναέριας κυκλοφορίας, και το αίτημα αυτής της έκθεσης είναι περιττό.
Eνόψει της μελλοντικής εξέτασης των θεμάτων που αφορούν τις αρμοδιότητες εξουσίας και τις μορφές λήψης αποφάσεων της Ευρωπαϊκής Ένωσης από τους αρχηγούς κρατών και κυβερνήσεων, δηλαδή τη γνωστή ως Διακυβερνητική Διάσκεψη, θέλω, ως εκπρόσωπος των σουηδών χριστιανοδημοκρατών, οι οποίοι αντιλαμβάνονται την προς Ανατολάς διεύρυνση ως το απολύτως σημαντικότερο θέμα της ΕΕ, να προβώ στις εξής αποσαφηνίσεις:
1) Πρέπει να υπάρχει ένας Επίτροπος ανά κράτος μέλος (παρ.
10).
Είναι ένα θέμα που αφορά τη νομιμότητα, το λαϊκό έρεισμα και το μέλλον της Επιτροπής.
2) Στο Ευρωπαϊκό Κοινοβούλιο πρέπει να υπάρχουν 6, τουλάχιστον, βουλευτές ανά κράτος μέλος και κατόπιν ένα κλιμακωτά μειούμενο αναλογικό σύστημα όπως ισχύει σήμερα (παρ.
3.2), και όχι, όπως προτείνει η Επιτροπή Συνταγματικών Υποθέσεων, 4, μόνο, βουλευτές ανά κράτος μέλος και εν συνεχεία ένα αυστηρά αναλογικό σύστημα.
Αυτό απαιτείται ώστε να μπορεί να αντικατοπτριστεί το πολιτικό εύρος και η πολυμορφία κάθε κράτους μέλους.
3) Δεν πρέπει να υπάρχουν πανευρωπαϊκοί κατάλογοι υποψηφίων, ή μία ευρωπαϊκή εκλογική περιφέρεια (παρ.
4).
Τα κράτη μέλη θα πρέπει να εξακολουθήσουν να είναι εκλογικές περιφέρειες για να μη μεγαλώσει ακόμη περισσότερο η απόσταση μεταξύ ψηφοφόρων και εκλεγμένων.
4) Δεν πρέπει να τεθεί ως ανώτατο όριο, όσον αφορά τον αριθμό των βουλευτών του Ευρωπαϊκού Κοινοβουλίου, ο αριθμός 700 (παρ.
3), αλλά θα πρέπει να υπάρχει δυνατότητα κάποιας ευελιξίας, αναλόγως του αριθμού των κρατών μελών της ΕΕ.
5) Δεν πρέπει να θεσπιστεί η κοινοτική χρηματοδότηση των κομμάτων που δραστηριοποιούνται σε ευρωπαϊκό επίπεδο, ούτε και η δημοκρατικά επικίνδυνη και αυθαίρετη διαδικασία αποκλεισμού (παρ.
6).
6) Αποφάσεις για τις οποίες απαιτείται ειδική πλειοψηφία στο Συμβούλιο, δεν θα πρέπει να λαμβάνονται με απλή πλειοψηφία από τα κράτη μέλη, αλλά, θα πρέπει να λαμβάνονται με πλειοψηφία δύο τρίτων (παρ.8) - και αυτό για να εδραιωθεί η νομιμότητα των αποφάσεων.
7) Για μια απόφαση τόσο σοβαρή όπως ο αποκλεισμός ενός κράτους μέλους της ΕΕ, θα πρέπει να απαιτείται ομοφωνία μεταξύ των υπολοίπων κρατών μελών και όχι, όπως έχει προταθεί από την Επιτροπή Συνταγματικών Υποθέσεων, με πλειοψηφία τεσσάρων πέμπτων (παρ.
29),
8) Η κοινωνική προστασία δεν θα πρέπει να αντιμετωπίζεται ως ένα θέμα κοινοτικού ενδιαφέροντος (παρ.
42), αλλά, πρέπει να εξακολουθήσει να βρίσκεται σε επίπεδο εθνικής νομοθεσίας, σύμφωνα με την αρχή της επικουρικότητας.
9) Η χρηματοδότηση της ΕΕ δεν θα πρέπει να είναι εντελώς ανεξάρτητη από τη συνεισφορά των κρατών μελών (παρ.
44.4).
10) Θα πρέπει να υπάρξει, εντός του πλαισίου της Κοινής Αμυντικής Πολιτικής και Πολιτικής Ασφάλειας, μια σαφής προάσπιση του σεβασμού του δικαιώματος των αδέσμευτων χωρών να έχουν δικές τους πολιτικές επιλογές σε θέματα άμυνας, καθώς επίσης και να έχουν δικαίωμα λήψης αποφάσεων (παρ.
34).
11) Η αρχή της επικουρικότητας (για την οποία δεν υπάρχει, δυστυχώς, καμία, απολύτως, αναφορά σ' αυτήν την έκθεση) θα πρέπει να ενσωματωθεί στις Συνθήκες έτσι, που οι αρμοδιότητες της ΕΕ να επικεντρώνονται σε σαφώς προσδιορισμένα υπερεθνικά θέματα κεντρικής σημασίας, ώστε να διευκολυνθούν οι πολίτες των κρατών μελών να γνωρίζουν τον τομέα ευθύνης των θεσμικών οργάνων.
Τα εθνικά κοινοβούλια και οι τοπικές αρχές θα πρέπει να παίζουν έναν σημαντικό ρόλο, διασφαλίζοντας τον σεβασμό της αρχής της επικουρικότητας και ασκώντας έλεγχο επί της στάσης των κυβερνήσεων στο Συμβούλιο.
Σήμερα, όταν το Ευρωπαϊκό Κοινοβούλιο καθόρισε τη στάση του σε ό,τι αφορά τη Διακυβερνητική Διάσκεψη, εγώ τάχθηκα υπέρ εκείνων των λύσεων οι οποίες ικανοποιούν τα συμφέροντα και των μικρών κρατών μελών επίσης.
Οι τάσεις μείωσης της κατανόησης των αναγκών των μικρών χωρών στο Κοινοβούλιο θα αυξήσει τις αντιθέσεις μεταξύ Κοινοβουλίου και Συμβουλίου Υπουργών.
Μου προκαλεί ανησυχία το γεγονός ότι δεν υπάρχει βούληση να βρεθεί μια ισορροπημένη λύση σε ό,τι αφορά τον καταμερισμό των ψήφων στο Συμβούλιο Υπουργών, καθώς και τον αριθμό των Επιτρόπων, η οποία θα ικανοποιούσε τα συμφέροντα τόσο των μικρών όσο και των μεγάλων κρατών μελών.
Υπέβαλα, μέσω της Ομάδας μου, μια πρόταση τροπολογίας, η οποία αποσκοπεί στο να διασφαλιστεί η εκπροσώπηση όλων των εθνικοτήτων και περιφερειών μιας χώρας στο Κοινοβούλιο.
Επίσης, στήριξα την πρόταση, η οποία προέβαλε το δικαίωμα των περιφερειακών υπουργών να συμμετέχουν σε διασκέψεις του Συμβουλίου Υπουργών, όταν εξετάζονται θέματα τα οποία εντάσσονται στο πλαίσιο των αυτοδιαχειριστικών αρμοδιοτήτων τους.
Πάντως, εκφράζω την ικανοποίησή μου για το γεγονός ότι εστιάστηκε τόσο πολύ η προσοχή στον τρόπο λειτουργίας του Ευρωπαϊκού Δικαστηρίου.
Η Διακυβερνητική Διάσκεψη πρέπει να κινηθεί τώρα με γνώμονα τις εποικοδομητικές προτάσεις του Κοινοβουλίου.
Μου προκάλεσαν πολύ μεγάλη έκπληξη οι προτάσεις αναφορικά με το να έχουν οι βουλευτές του Ευρωπαϊκού Κοινοβουλίου δικαίωμα να συμμετέχουν στη διαδικασία διορισμού των δικαστών.
Η Φινλανδία στηρίζει την πρόταση να δοθεί εντολή στην Επιτροπή να διεξάγει εμπορικές διαπραγματεύσεις σε ό,τι αφορά τις υπηρεσίες και τα πνευματικά δικαιώματα, κατόπιν αποφάσεως του Συμβουλίου, που θα έχει ληφθεί με ειδική πλειοψηφία.
Όταν το Συμβούλιο αποφασίσει για μια τέτοια εντολή διαπραγματεύσεων, πρέπει να ζητηθεί η συναίνεση του Κοινοβουλίου.
Ειδάλλως, θα χαθεί ο δημοκρατικός και κοινοβουλευτικός έλεγχος των εμπορικών διαπραγματεύσεων.
Εφόσον θεωρώ ότι η έκθεση δεν αντιμετωπίζει με σοβαρότητα τις προϋποθέσεις σχετικά με τη λήψη αποφάσεων στο Συμβούλιο, τη διαδικασία διορισμού των δικαστών και τον αριθμό των μελών του Κοινοβουλίου, καταψήφισα την έκθεση στην τελική ψηφοφορία (238 ψήφοι υπέρ, 147 ψήφοι κατά και 73 αποχές).
Η στάση του Κοινοβουλίου θα έχει μικρή σημασία λόγω του ότι η έκθεση καλύπτει ένα ευρύ φάσμα θεμάτων και υπάρχουν πολλές διαφωνίες.
Η ώρα των ψηφοφοριών έληξε.
(Η συνεδρίαση διακοπείσα στις 14.02 συνεχίζεται στις 15.00)
Θα ήθελα μόνο να ζητήσω να εξακριβωθεί εάν κατά τύχη το όνομα του αξιότιμου κ. Berlusconi καταχωρήθηκε κατά λάθος στον κατάλογο των παρόντων στη χθεσινή προφορική διαδικασία.
Στην πραγματικότητα δεν μου φάνηκε να ήταν παρών χθες ο αξιότιμος κ. Berlusconi.
Αξιότιμη κυρία Frassoni θα διεξαχθεί οπωσδήποτε έλεγχος από τις αρμόδιες υπηρεσίες και κατά τον πιο απλό τρόπο: θα ρωτήσουμε απευθείας τον αξιότιμο κ. Berlusconi ή τους βοηθούς του εάν ήταν παρών χθες.
Κύριε Πρόεδρε, σε σχέση με τα όσα κατήγγειλε η αξιότιμη κυρία Frassoni, σήμερα το πρωί αποστείλαμε μια επιστολή στην Πρόεδρο κυρία Fontaine.
Πράγματι θα θέλαμε να καταλάβουμε πώς ο αξιότιμος κ. Berlusconi, που είναι απασχολημένος με την προεκλογική εκστρατεία στην Ιταλία, εμφανιζόταν ανάμεσα στους παρόντες.
Θα θέλαμε να μάθουμε ποιος είναι ο χωρατατζής που θέλησε να κάνει ένα κακόγουστο αστείο ή, εάν πίσω απ' αυτό κρύβεται κάτι που δεν έχει καμία σχέση με την πολιτική.
Παρακαλέσαμε, συνεπώς, την κυρία Fontaine, Πρόεδρο του Κοινοβουλίου, να διεξαχθεί μια εσωτερική έρευνα, που ελπίζουμε ότι θα ολοκληρωθεί κατά τη διάρκεια της μίνι περιόδου συνόδου των αρχών Μαϊου.
Σίγουρα είναι ένα καταδικαστέο επεισόδιο αξιότιμε κ. Fiori και προσωπικά ελπίζω ότι, μέσω αυτής της εσωτερικής έρευνας, θα χυθεί άπλετο φως στην υπόθεση.
ΣΥΖΗΤΗΣΗ ΕΠI ΕΠIΚΑIΡΩΝ ΘΕΜΑΤΩΝ
Η ημερήσια διάταξη προβλέπει συζήτηση επί επικαίρων, επειγόντων και σημαντικών θεμάτων.
Ιράκ
Η ημερήσια διάταξη προβλέπει την κοινή συζήτηση επί των ακολούθων προτάσεων ψηφίσματος:
(Β5-0342/2000) των βουλευτών McKenna, Cohn-Bendit, Gahrton, Lucas, Lagendijk, Schroedter, Hautala και Lannoye, εξ ονόματος της Ομάδας των Πρασίνων/Ευρωπαϊκής Ελεύθερης Συμμαχίας, σχετικά με το εμπάργκο του ΟΗΕ κατά του Ιράκ,
(Β5-0344/2000) των βουλευτών Cox, Nicholson of Winterbourne και Haarder, εξ ονόματος της Ομάδας του Ευρωπαϊκού Κόμματος των Φιλελεύθερων Δημοκρατών και Μεταρρυθμιστών, σχετικά με το Ιράκ,
(Β5-0346/2000) του βουλευτή Collins, εξ ονόματος της Ομάδας Ένωση για την Ευρώπη των Εθνών, σχετικά με το Ιράκ,
(Β5-0349/2000) των βουλευτών Marset Campos, Vinci, Boudjenah, Brie και Morgantini, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστεράς των Πρασίνων των Βορείων Χωρών, σχετικά με την αξιολόγηση του εμπάργκου κατά του Ιράκ,
(Β5-0364/2000) των βουλευτών Le Pen, de Gaulle, Gollnisch, Lang και Martinez εξ ονόματος της ομάδας Τεχνικού Συντονισμού των Ανεξαρτήτων Βουλευτών, σχετικά με την αξιολόγηση του εμπάργκο κατά του Ιράκ,
(Β5-0365/2000) των βουλευτών Buttiglione και Morillon εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, σχετικά με την υποβόσκουσα κρίση μεταξύ Ηνωμένων Εθνών και Ιράκ,
(Β5-0374/2000) των βουλευτών Naοr, Schori, Wiersma, Swoboda, Sakellariou και Martνnez Martνnez, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με την κατάσταση στο Ιράκ.
Κύριε Πρόεδρε, είναι πολύ σημαντικό να επισημάνουμε ότι οι κυρώσεις αποτελούν από μόνες τους μια μορφή πολέμου.
Στρέφονται εναντίον των πιο αθώων πολιτών, των αθώων ανθρώπων στις κοινωνίες, ιδιαίτερα κατά των παιδιών που είναι τα πιο ευάλωτα.
Οι κυρώσεις στο Ιράκ έχουν λάβει τη μορφή ενός όπλου μαζικής καταστροφής εναντίον των ανυπεράσπιστων ανθρώπων στη χώρα.
Πάνω από 200 παιδιά πεθαίνουν κάθε μέρα στο Ιράκ.
Αυτό είναι απαράδεκτο.
Δεν μπορούμε να επιτρέψουμε τη συνέχισή του.
Ο Denis Halliday, που παραιτήθηκε από τη θέση του ως Διευθυντή της Ανθρωπιστικής Αποστολής των Ηνωμένων Εθνών στο Ιράκ διαμαρτυρόμενος για τις κυρώσεις, επιβεβαίωσε τις στατιστικές της UNICEF, ότι 5.000-6.000 παιδιά πεθαίνουν κάθε μήνα ως άμεσο αποτέλεσμα των κυρώσεων.
Η Mary Robinson, Ύπατη Αρμοστής για τα Ανθρώπινα Δικαιώματα, καταδικάζει ευθαρσώς τις κυρώσεις εδώ και καιρό.
Δήλωσε ότι δεν μπορούμε να αναμένουμε από αυτή να καταδικάζει τις παραβιάσεις των ανθρωπίνων δικαιωμάτων σε άλλα μέρη του κόσμου και να επιτρέπει στα ίδια τα Ηνωμένα Έθνη να ευθύνονται για τα όσα συμβαίνουν στο Ιράκ ως επακόλουθο των κυρώσεων.
Τον Φεβρουάριο ο κ. Hans von Sponek, ο συντονιστής της ανθρωπιστικής βοήθειας των Ηνωμένων Εθνών στο Ιράκ, ακολούθησε τα βήματα του κ. Halliday, όταν παραιτήθηκε κι αυτός, διαμαρτυρόμενος για τις συνεχιζόμενες κυρώσεις και τον βομβαρδισμό του ιρακινού λαού.
Ώρες μόνο μετά την παραίτησή του, ο επικεφαλής του Παγκόσμιου Επισιτιστικού Προγράμματος στο Ιράκ από τον Ιανουάριο του 1999 παραιτήθηκε επίσης διαμαρτυρόμενος για τις κυρώσεις.
Αυτές οι παραιτήσεις πρέπει να κάνουν την παγκόσμια κοινότητα να επανεξετάσει τη δικαιολογία για τη συνεχιζόμενη πολιτική των κυρώσεων και επίσης για τους βομβαρδισμούς.
Θα ήθελα να επισημάνω ότι 70 μέλη του Κογκρέσου απέστειλαν επιστολή στον Μπιλ Κλίντον στις Ηνωμένες Πολιτείες ζητώντας του να άρει το εμπάργκο και ζητώντας του να αποσυνδέσει τις οικονομικές κυρώσεις από τις στρατιωτικές κυρώσεις που εφαρμόζονται τώρα στο Ιράκ.
Οι άνθρωποι δεν ανησυχούν μόνο εδώ στην Ευρώπη, αλλά σε όλον τον κόσμο.
Εάν κάποιος παρακολουθούσε το πολύ καλό ντοκυμαντέρ του παγκοσμίου φήμης δημοσιογράφου John Pilger, θα έβλεπε τι συμβαίνει στο Ιράκ.
Μπορούμε να επιτρέψουμε να συνεχίζονται αυτά χωρίς να πούμε τίποτε σχετικά;
Πρόκειται για κατάφωρη παραβίαση των διεθνών νόμων για τα ανθρώπινα δικαιώματα.
Οι κυρώσεις στρέφονται κατά των πιο ευάλωτων της κοινωνίας και τους κάνουν να υποφέρουν, αλλά την ίδια στιγμή η υψηλή τάξη αυτής της κοινωνίας και οι άνθρωποι που αποτελούν τμήμα του καθεστώτος του Saddam Hussein δεν υποφέρουν από τις κυρώσεις.
Οι απλοί άνθρωποι είναι αυτοί που υποφέρουν.
Δεν μπορούμε να επιτρέψουμε να συνεχισθεί αυτό.
Δεν είναι σωστό, και τα μέλη του Κογκρέσου των ΗΠΑ που απέστειλαν την επιστολή στον Μπιλ Κλίντον έχουν απόλυτο δίκιο: πρέπει να αποσυνδέσουμε τις οικονομικές κυρώσεις από τις στρατιωτικές κυρώσεις που εφαρμόζονται τώρα.
Πρέπει επίσης να ασχοληθούμε με τους βομβαρδισμούς που συμβαίνουν χωρίς καμία εντολή των Ηνωμένων Εθνών.
Αυτό είναι εντελώς απαράδεκτο.
Μια ολόκληρη οικογένεια ξεκληρίστηκε από αυτούς τους βομβαρδισμούς, όπως έδειξε το ντοκυμαντέρ του κ. Pilger.
Αυτό είναι κάτι που δεν μπορούμε να αγνοήσουμε, και πρέπει να ασκήσουμε πιέσεις για να τεθεί ένα τέλος σε αυτή την απάνθρωπη πολιτική.
Κύριε Πρόεδρε, κατ' αρχάς επιτρέψτε μου να πω στη συνάδελφο και φίλη μου κυρία McKenna πως δεν υπάρχει τίποτε από όσα είπε με το οποίο να μην συμφωνώ.
Κανένας βουλευτής αυτού του Σώματος δεν μπορεί να παραμείνει ασυγκίνητος από αυτή την σπαρακτική κατάσταση στην οποία βρίσκονται τόσοι πολλοί Ιρακινοί.
Τα γεγονότα παρουσιάζονται από ευυπόληπτες διεθνείς οργανώσεις όπως η UNICEF.
Δεν έχουμε κανέναν απολύτως λόγο να αμφισβητήσουμε την ειλικρίνειά τους.Υπάρχουν ελλείψεις βασικών ειδών διατροφής και γεωργικής υποδομής που έχουν ως αποτέλεσμα σοβαρές διατροφικές στερήσεις.
Το Ιράκ, άλλοτε μια από τις πιο προηγμένες οικονομικά χώρες της περιοχής βυθίζεται στην υπανάπτυξη.
Ωστόσο, ας μην υπάρχει καμία ψευδαίσθηση για τον ρόλο του ιρακινού καθεστώτος στη δυστυχία του λαού του.
Η συνεχής άρνηση του καθεστώτος να εφαρμόσει πλήρως τα ψηφίσματα των Ηνωμένων Εθνών οδήγησε σε μια κατάσταση, όπου οι κυρώσεις παραμένουν σταθερά σε ισχύ δέκα χρόνια σχεδόν μετά την εισβολή του Ιράκ στο Κουβέιτ.
Επιπλέον, η άρνηση του καθεστώτος για πέντε χρόνια να δεχθεί το πρόγραμμα Πετρέλαιο αντί Τροφίμων συνέβαλε ασφαλώς αρνητικά στην ανθρωπιστική κατάσταση.
Εμείς, στο Κοινοβούλιο, έχουμε καλές προθέσεις απέναντι στον λαό του Ιράκ και επιθυμούμε σοβαρά μια ειρηνική και βιώσιμη λύση.
Πρέπει να επικεντρώσουμε τις προσπάθειές μας να πείσουμε το Ιράκ να εφαρμόσει τα ψηφίσματα των Ηνωμένων Εθνών.
Πρέπει να καταστήσουμε πολύ σαφές σε αυτό το βήμα ότι, τα ψηφίσματα των Ηνωμένων Εθνών είναι νομικά δεσμευτικά για όλα τα μέλη των Ηνωμένων Εθνών.
Το Ευρωπαϊκό Κοινοβούλιο δεν πρέπει να δίνει την εντύπωση ότι υπονομεύει κατ' οιονδήποτε τρόπο τη νομιμότητα τέτοιων ψηφισμάτων.
Οποιαδήποτε τέτοια ενέργεια θα αποβεί ωφέλιμη για την προπαγάνδα του ιρακινού καθεστώτος.
Το καθεστώς έχει την εξουσία να επιφέρει την άρση των κυρώσεων που επέβαλαν τα Ηνωμένα Έθνη.
Μέχρι σήμερα, το καθεστώς προτιμούσε δυστυχώς να αφήνει τους ανθρώπους του να απειλούνται από τις ασθένειες και τον λιμό παρά να σεβασθεί το διεθνές δίκαιο.
Η πλήρης εφαρμογή του Ψηφίσματος 1284 υποχρεώνει το Ιράκ, μεταξύ άλλων να συνεργασθεί με τον Ερυθρό Σταυρό για την επίβλεψη του επαναπατρισμού των κρατουμένων.
Ας θυμηθούμε ότι τον περασμένο Ιανουάριο αυτό το Σώμα ψήφισε ομόφωνα ένα ψήφισμα με το οποίο καλούσε το Ιράκ να παράσχει, ως ελάχιστο δείγμα, απαντήσεις στον Ερυθρό Σταυρό για το μέρος όπου βρίσκονται οι αγνοούμενοι Κουβεϊτιανοί για τους οποίους υπάρχουν τεκμηριωμένα στοιχεία.
Κι εγώ επίσης έχω συναντήσει ορισμένους από αυτούς τους ανθρώπους.
Συμμερίστηκα τη δυστυχία μαζί τους.
Ας κατανοήσουμε σαφώς ότι αυτή είναι από μόνη της μια τραγωδία.
Βρισκόμαστε μεταξύ σφύρας και άκμονος.
Είναι σπαρακτικό να βλέπουμε αθώα παιδιά να θυσιάζονται από τους ίδιους τους ηγέτες τους εξαιτίας καθαρά προσωπικών, πολιτικών κινήτρων.
Κύριε Πρόεδρε, αυτές τις μέρες είδαμε στο Κοινοβούλιο ένα συνταρακτικό ντοκυμαντέρ σχετικά με τις συνέπειες του εμπάργκο κατά του Ιράκ και ευχαριστώ την Patricia McKenna γι' αυτό.
Αμαχος πληθυσμός, γυναίκες, άντρες και παιδιά πεθαίνουν εξ αιτίας του εμπάργκο.
Δεν αναφέρω για μια ακόμα φορά τους αριθμούς επειδή τους γνωρίζουμε και τους έχουμε επαναλάβει επανειλημμένως σ' αυτό το Κοινοβούλιο.
Τι αντίφαση, τι τραγωδία!
Οι πλούσιες και ισχυρές δυτικές χώρες, εν ονόματι της υπεράσπισης των ανθρωπίνων δικαιωμάτων, δολοφονούν και καταδικάζουν στην πείνα τους λαούς!
Κατά τη διάρκεια του πολέμου στη Γιουγκοσλαβία, αμερικανικά αεροπλάνα βομβάρδιζαν διαρκώς πόλεις, σκοτώνοντας αμάχους.
Είναι προτιμότερο να πούμε την αλήθεια, είναι προτιμότερο να πούμε ότι τα συμφέροντα των Ηνωμένων Πολιτειών υπερισχύουν των δικαίων των λαών.
Εμείς θα ψηφίσουμε σήμερα μια πρόταση που είναι πολύ σημαντική, ένα ψήφισμα που ζητάει τον τερματισμό των κυρώσεων, τον τερματισμό του εμπάργκο.
Πιστεύω ότι στη συνέχεια πρέπει να ενεργήσουμε με συνέπεια και να κάνουμε πράξη αυτό το ψήφισμά μας.
Αναμφίβολα, είναι πολύ σημαντικό να υιοθετήσει το Ιράκ μια διαφορετική πολιτική, πρέπει να ελέγξει και να καταστρέψει τα όπλα που διαθέτει, αλλά γι' αυτό το ζήτημα υπάρχουν πολλά έγγραφα που αποδεικνύουν ότι τα πυρηνικά και χημικά όπλα έχουν ήδη καταστραφεί.
Αυτό είναι απαραίτητο.
Όμως, πιστεύω, επίσης, ότι πρέπει να χαραχθεί μία σαφή πολιτική για την καταστροφή των πυρηνικών όπλων, όπου αυτά υπάρχουν στη Μέση Ανατολή.
Το Ισραήλ, παραδείγματος χάριν, διαθέτει πυρηνικά όπλα και κανείς δεν ζητάει από το Ισραήλ την καταστροφή τους.
Δυστυχώς, και στο Κάιρο, το ψήφισμα που προτάθηκε από την Αίγυπτο δεν ψηφίσθηκε από την Ευρωπαϊκή Ένωση.
Εγώ πιστεύω ότι πρέπει να καταβληθεί κάθε δυνατή προσπάθεια ώστε αυτός ο κόσμος να απαλλαγεί πραγματικά από τα πυρηνικά όπλα.
Σήμερα θα ήθελα επίσης να τιμήσω τον Dennis Halliday - μίλησε γι' αυτόν η αξιότιμη κ. McΚenna - υπεύθυνο για την επιχείρηση Πετρέλαιο αντί Τροφίμων.
Σ' έναν κόσμο υποκριτών και φιλόδοξων επαγγελματιών ο Dennis Halliday τόλμησε να πει: "Δεν μπορώ να μένω εδώ και να μην μιλώ για τις συνέπειες που υφίσταται ο λαός του Ιράκ και για τα ψέματα που βγαίνουν από τα υπουργεία των ΗΠΑ" .
Ο Saddam Hussein είναι ασφαλώς υπεύθυνος και ένοχος, αλλά πόση ευθύνη και ενοχή υπάρχει στη συνέχιση μιας πολιτικής που καταδικάζει έναν λαό στην εξαθλίωση, έναν λαό όπως εκείνο του Ιράκ, πλούσιο σε ιστορία και πολιτισμό, έναν λαό που αποτελείται από γυναίκες, άνδρες και παιδιά που ζητούν να ζήσουν.
Εύχομαι ότι το τέλος του εμπάργκο στο Ιράκ θα είναι και το τέλος όλων των εμπάργκο στον κόσμο.
Πιστεύω ότι αυτό είναι σημαντικό για όλους μας.
Κύριε Πρόεδρε, αγαπητοί συνάδελφοι, τη στιγμή κατά την οποία συζητούμε ένα τραγικό θέμα - που αποτελεί όνειδος για μας - ο κ. Ford δεν είναι παρών, καμία από τις μεγάλες ψυχές του Ευρωπαϊκού Κοινοβουλίου δεν είναι παρούσα, το εμπάργκο όμως είναι παρόν εδώ και δέκα χρόνια στο Ιράκ, δέκα ολόκληρα χρόνια.
Νομίζουμε πως έχει τελειώσει ο πόλεμος, τα βλήματα, οι βόμβες αερίων, αλλά τα βρόμικα αποτελέσματα αυτού του πολέμου, που δεν ήταν ποτέ καθαρός, συνεχίζονται.
Γίνονται ακόμη βομβαρδισμοί στον Βορρά και στον Νότο.
Καθημερινά καίγονται οι σιτοβολώνες μιας χώρας που εφηύρε τη γεωργία, καίγονται οι χουρμαδιές.
Εχθές στη Derniθres Nouvelles d' Alsace, την εφημερίδα του Στρασβούργου, ένας ιερέας έλεγε πώς διακινδύνευσε τη ζωή του μόνο και μόνο για να πάει στη χώρα της Βαβυλώνας, στη χώρα της Ur.
Το Ιράκ, για όσους, σαν εμένα, σαν το Εθνικό Μέτωπο, πηγαίνουν εκεί για να φέρουν ασθενοφόρα και φάρμακα, είναι ένα τεράστιο στρατόπεδο συγκεντρώσεως.
Οι Δυτικοί κρατούν 18 εκατομμύρια γυναίκες, παιδιά, ηλικιωμένους, άνδρες, έναν ολόκληρο αραβικό λαό, φυλακισμένο στο σπίτι του.
Εκατομμύρια νεκροί κάθε μέρα, εκατοντάδες παιδιά, μια συστηματική, επιστημονική, σχολαστική, σχεδιασμένη, κυνική, διεστραμμένη γενοκτονία.
Οι επιθέσεις δεν στρέφονται μόνο εναντίον των σωμάτων, στερώντας τους την τροφή, το γάλα, το κρέας, τα φρούτα, αλλά στρέφονται και εναντίον των ψυχών.
Δεν υπάρχουν βιβλία.
Απαγορεύονται ακόμη και τα μολύβια, με τη δικαιολογία ότι η μύτη τους θα μπορούσε να χρησιμεύσει ως ψύκτης σε πυρηνικούς αντιδραστήρες.
Υπάρχουν σχολεία, αλλά δεν υπάρχει χαρτί.
Υπάρχουν γιατροί, αλλά όχι φάρμακα.
Υπάρχουν νοσοκομεία, αλλά δεν έχουν μέσα τίποτα.
Είναι κάτι το διεστραμμένο.
Τους υπόσχονται τροφή έναντι πετρελαίου.
Αλλά τους ζητιανεύουν το πετρέλαιο που είναι δικό τους και την τροφή που μπορούν να αγοράσουν.
Και με ποιο δικαίωμα, αγαπητοί μου συνάδελφοι, προπαντός εσείς που δεν είστε εδώ;
Μη μένετε σιωπηλοί!
Μη γίνεστε συνένοχοι!
Υπάλληλοι του ΟΗΕ παραιτούνται.
Δεν θα πρέπει να πάμε τριάντα χρόνια μετά και να ζητήσουμε συγγνώμη, σαν τους Βέλγους στη Ρουάντα ή σαν τον Αγιο Πατέρα που υποκλίνεται παντού.
Η τιμή της Ευρώπης είναι να μιλήσει υπέρ αυτών των νεαρών Αράβων, υπέρ αυτού του σπουδαίου λαού, τον οποίο βυθίζει στο σκότος.
Είναι καλό που φοβόμαστε απατηλούς κινδύνους στη Βιέννη, αλλά εκεί όπου υπάρχει παραβίαση των ανθρώπινων δικαιωμάτων είναι στη Βαγδάτη.
Να απελευθερώσει ο Ναβουχοδονόσωρ της Ουάσιγκτον αυτόν τον λαό, που είναι σκλάβος στο σπίτι του.
Πρέπει να τον βγάλουμε από αυτή τη δυστυχία.
Κάνω έκκληση στη συνείδησή σας!
Η Ευρώπη αρνείται την κατάσταση!
Όπως το 1936 έμεινε σιωπηλή σε σχέση με την Ισπανία, όπως μείναμε σιωπηλοί σε σχέση με τα στρατόπεδα, έτσι και σήμερα μένουμε σιωπηλοί σε σχέση με το Ιράκ.
Δεν πρέπει να περιμένουμε, αυτός ο λαός μπορεί να εξαφανιστεί.
Κύριε Πρόεδρε, αγαπητοί συνάδελφοι, σας ζητώ να βιαστούμε!
Κύριε Πρόεδρε, αγαπητοί συνάδελφοι, αν θα μπορέσουμε σε λίγο να υποβάλουμε στο Ευρωπαϊκό Κοινοβούλιο ένα κοινό ψήφισμα, αυτό θα συμβεί ακριβώς επειδή δεν έχουμε απλώς την πρόθεση να καθησυχάσουμε τη συνείδησή μας καταδικάζοντας πρακτικά την παράταση ενός εμπάργκο, για το οποίο οι πάντες συμφωνούν να αναγνωρισθεί ότι ποτέ δεν επέτυχε τους στόχους του.
Θα συμβεί επίσης επειδή πιστεύουμε ότι υπάρχει πραγματική δυνατότητα να προληφθεί ένας νέος κίνδυνος ξεσπάσματος στρατιωτικών μέσων εκεί πέρα, κατόπιν της εμπειρίας του συναδέλφου μας Buttiglione, ο οποίος μετέβη στο Ιράκ και μας επεσήμανε με ανησυχία ότι ο κίνδυνος επανέναρξης των βομβαρδισμών σήμερα δεν είναι αμελητέος.
Είχε την ευκαιρία να συναντηθεί με εκπροσώπους της ιρακινής κυβέρνησης, από τους οποίους θα μπορούσε να αποσπάσει μια δέσμευση σεβασμού των ψηφισμάτων των Ηνωμένων Εθνών.
Αυτός είναι ο λόγος για τον οποίο δεσμεύθηκε, εκείνη την εποχή, να σταλεί ένα ισχυρό σήμα από το Ευρωπαϊκό Κοινοβούλιο προς τον ιρακινό λαό, εφόσον η κυβέρνησή του δεχόταν να θέσει σε εφαρμογή τα ψηφίσματα των Ηνωμένων Εθνών.
Αναλάβαμε τη δέσμευση να ζητήσουμε την άμεση άρση του εμπάργκο για τα όπλα.
Αυτό είναι το αντικείμενο ετούτου του κοινού ψηφίσματος που θα υποβληθεί στην κρίση σας σε λίγο και για το οποίο έχουμε συμφωνήσει, με όλες τις Ομάδες, ότι ασφαλώς δεν επιδέχεται τροπολογίες, προκειμένου να εκφράσει την ομοφωνία του Ευρωπαϊκού Κοινοβουλίου έναντι αυτού του οδυνηρού προβλήματος.
Κύριε Πρόεδρε, δεν μπορώ παρά να συμπαραταχθώ με τις παρεμβάσεις που έγιναν προ ολίγου και ιδιαίτερα με την παρέμβαση του κ. Μorillon.
Δεν μπορούμε, πράγματι, να συνεχίσουμε να αποδεχόμαστε αυτή την κατάσταση.
Μπορούμε, ωστόσο, να είμαστε ικανοποιημένοι που υποβάλλουμε σήμερα στην ψήφο του Ευρωπαϊκού Κοινοβουλίου ένα ψήφισμα - και θα ήθελα να επωφεληθούμε από αυτό για να αλλάξουμε λίγο ύφος - ένα ψήφισμα για την κατάσταση στο Ιράκ, το οποίο έλαβε, για πρώτη φορά, τη συναίνεση του συνόλου σχεδόν των πολιτικών ομάδων.
Μια τέτοια ομοφωνία είναι καθησυχαστική, διότι όλοι οι υπογράφοντες αυτό το ψήφισμα συμφωνούν επί της ουσίας και συμφωνούν απλούστατα επειδή όλοι γνωρίζουμε σήμερα ότι η ουσία αφορά μια ορισμένη θεώρηση της ανθρωπότητας, των σχέσεων μεταξύ των λαών, των αξιών και τέλος του πολιτισμού που η Ευρώπη θέτει στο επίκεντρο της ύπαρξής της.
Αυτό το ψήφισμα, κύριε Πρόεδρε, υπενθυμίζει σαφώς την τήρηση των ψηφισμάτων του ΟΗΕ, ιδίως των ψηφισμάτων 687, 688 και 1293, καθώς επίσης του ψηφίσματος 1284, για το οποίο ζητούμε διευκρινίσεις.
Θέλω να υπενθυμίσω, εξάλλου, ότι αυτό το τελευταίο δεν υπερψηφίστηκε παρά από δύο μόνο μέλη του Συμβουλίου Ασφαλείας, ενάντια στη γνώμη των τριών άλλων μελών, που δήλωσαν αποχή.
Αυτό σημαίνει, κύριε Πρόεδρε, ότι το ιρακινό καθεστώς δεν απαλλάσσεται ούτε από τις ευθύνες ούτε από τις υποχρεώσεις του.
Σημαίνει επίσης ότι η διεθνής κοινότητα καλείται για πρώτη φορά να φανεί συνεπής με τις αρχές που υποστηρίζει, εφόσον οι διάφορες επιτροπές του ΟΗΕ συμφωνούν με τη διαπίστωση ότι όλα τα ψηφίσματα εφαρμόζονται στην πράξη από το ιρακινό καθεστώς, εκτός από ορισμένα σημεία δευτερεύουσας σημασίας, που αφορούν είτε ερμηνείες είτε λεπτομέρειες.
Και, από αυτήν την άποψη, η γνώμη μου αποκλίνει από τη γνώμη του κ. Collins.
Είναι γεγονός ότι αυτές οι αποκλίσεις μεταξύ του Ιράκ και της διεθνούς κοινότητας δεν δικαιολογούν τη διατήρηση του εμπάργκο.
Ο ιρακινός λαός, πρέπει να το υπενθυμίσουμε, είναι αθώος.
Αλλά είναι αυτός που πληρώνει σήμερα σε ανθρώπινες ζωές το τίμημα αυτού του εμπάργκο και όχι οι ηγέτες του, που ποτέ δεν τους εξέλεξε δημοκρατικά.
Ο κ. Hans von Sponek, πρώην υπεύθυνος του προγράμματος του ΟΗΕ "Πετρέλαιο αντί Τροφίμων" , για το οποίο μίλησε προ ολίγου η κ. ΜcKenna, είπε: "Είμαι άνθρωπος, με νου και καρδιά, και δεν μπορούσα πλέον να ανεχθώ αυτά που έβλεπα στο Ιράκ" .
Αποφάσισε να παραιτηθεί από τη θέση του.
Η δυσαναλογία ανάμεσα στις συνεχώς νέες απαιτήσεις ορισμένων μελών του Συμβουλίου Ασφαλείας, προκειμένου να διατηρηθεί ένα αμείλικτο εμπάργκο, και στις συνέπειες που έχουν για τον ιρακινό λαό είναι σαφώς - και ζυγίζω τα λόγια μου - τρομακτικές!
Η UNICEF μιλάει για περίπου μισό εκατομμύριο παιδιά που πέθαναν από τις επιπτώσεις αυτού του εμπάργκο τα τελευταία εννέα χρόνια, και τούτο με τη μέγιστη αδιαφορία της πολιτισμένης κοινότητας.
Το πολεμικό δίκαιο περιλαμβάνει, και πρέπει να το υπενθυμίσουμε, τον σεβασμό των αμάχων.
Το δικαίωμα της καταστολής των πληθυσμών - πρέπει επίσης να το υπενθυμίσουμε - δεν πρέπει να οδηγεί στο δικαίωμα της καταδίκης τους σε πείνα.
Πρόκειται επίσης για ένα από τα μεγάλα κεκτημένα του δυτικού πολιτισμού!
Το ψήφισμά μας, κύριε Πρόεδρε, είναι πολύ συνεκτικό.
Ζητούμε κατ' αρχάς την τήρηση όλων των ψηφισμάτων του ΟΗΕ, τη διευκρίνιση του ψηφίσματος 1284 και, κατά συνέπεια, την άρση του εμπάργκο, τη διατήρηση της επιφυλακής έναντι του ιρακινού καθεστώτος, τον σεβασμό των κανόνων του Χάρτη του ΟΗΕ από όλους, συμπεριλαμβανομένων των δύο μελών του Συμβουλίου Ασφαλείας που εφαρμόζουν στρατιωτικές ενέργειες πέραν της διεθνούς νομιμότητας και, τέλος, την αναζήτηση μιας συνολικής πολιτικής λύσης.
Μόνο αυτή, κύριε Πρόεδρε, θα μπορέσει να εξασθενίσει πραγματικά τα αυταρχικά καθεστώτα και να προαγάγει την ομόνοια ανάμεσα σε όλους τους λαούς της περιοχής.
Η Ευρώπη πρέπει, για μια φορά, να μιλήσει με ενιαία ευρωπαϊκή φωνή!
(Χειροκροτήματα)
Κύριε Πρόεδρε, ο κ. Morillon εξήγησε ήδη τη θέση της Ομάδας μου, που είναι η έγκριση αυτού του κοινού ψηφίσματος.
Εγώ από την πλευρά μου θα ήθελα να αναφερθώ στη διαδικασία που εν προκειμένω μου φαίνεται σημαντική.
Συμμετέχουμε σε μια συζήτηση επί επικαίρων, επειγόντων και σημαντικών προβλημάτων, σε μια συζήτηση υποτιμημένη στον βαθμό που δεν εξασφαλίζουμε μια δήλωση του Συμβουλίου, όπως είχε ζητήσει το Ευρωπαϊκό Κοινοβούλιο για τη συμπερίληψη αυτού του σημείου ως δήλωση του Συμβουλίου.
Θέλω να πω ότι, χωρίς να παρουσιάσει κάποιο έγκυρο επιχείρημα, αυτή η συμπεριφορά του Συμβουλίου μου φαίνεται ως έλλειψη σεβασμού έναντι του Κοινοβουλίου, ειδικά όταν το Κοινοβούλιο παρέχει στο Συμβούλιο την ευκαιρία να προβεί σε οποιαδήποτε δήλωση για οποιοδήποτε ζήτημα, σύμφωνα με όσα ορίζει το άρθρο 37 του Κανονισμού.
Είναι πράγματι αντιφατικό ότι το Κοινοβούλιο δεν μπορεί να εξασφαλίσει μια δήλωση του Συμβουλίου για ένα τόσο λεπτό σημείο όπως αυτό.
Συνεπώς, κύριε Πρόεδρε, θέλω να αναγγείλω ότι η πολιτική ομάδα μου προτίθεται να ζητήσει, στην επόμενη συνεδρίαση της Επιτροπής Εξωτερικών Υποθέσεων, η εν λόγω επιτροπή να υποβάλει βάσει του άρθρου 42 του Κανονισμού προφορική ερώτηση προς το Συμβούλιο προκειμένου να λάβει απάντηση από αυτό.
Εάν δεν ευοδωθεί αυτή η πρωτοβουλία, η πολιτική ομάδα μου θα υποβάλει, βάσει του ιδίου άρθρου, προφορική ερώτηση στο Συμβούλιο, προκειμένου το τελευταίο να λάβει στην πραγματικότητα σοβαρά υπόψη τις ανησυχίες και τον προβληματισμό του Κοινοβουλίου και να θέσει όντως σε εφαρμογή αυτά που ορίζουν οι Συνθήκες, ήτοι να ενημερώνει και να διαβουλεύεται με το Κοινοβούλιο για όλες εκείνες τις πτυχές που επηρεάζουν και απασχολούν τους πολίτες της Ευρωπαϊκής Ένωσης.
Αξιότιμε κύριε Salafranca, προσωπικά πιστεύω ότι εσείς και όσοι συμφωνούν με την άποψή σας μπορείτε να ευαισθητοποιήσετε τη Διάσκεψη των Προέδρων που θα συγκληθεί σε λίγο εδώ στο Στρασβούργο για να καθορίσει το πρόγραμμα των επόμενων περιόδων συνόδου.
Από εκείνο το βήμα θα μπορούσε να υπάρξει ήδη μια παρότρυνση προς την κατεύθυνση που υποδείξατε.
Κύριε Πρόεδρε, ανησυχώ όπως όλοι σε αυτό το Σώμα για τη δυστυχία του λαού του Ιράκ ως αποτέλεσμα των κυρώσεων, αλλά και των ενεργειών της ίδιας του της κυβέρνησης.
Θα πρέπει όλοι μας να θυμόμαστε ότι οι κυρώσεις είναι ορισμένες φορές καλύτερες από τις εναλλακτικές λύσεις που ενδεχομένως πρέπει να εξετάσουμε.
Εάν θέλουμε να υποστηρίξουμε αυτό το ψήφισμα, τότε το Ιράκ πρέπει να τηρήσει με πιο ρητό τρόπο τις υποχρεώσεις του βάσει όλων των ψηφισμάτων των Ηνωμένων Εθνών.
Εμείς, ως Κοινοβούλιο, πρέπει να υποστηρίξουμε το ψήφισμά μας του φετινού Ιανουαρίου, το οποίο ζητούσε την απελευθέρωση όλων των Κουβεϊτιανών και άλλων μη ιρακινών υπηκόων που βρίσκονται ακόμη φυλακισμένοι στο Ιράκ.
Είχα την ευκαιρία να επισκεφθώ το Ιράκ τον προηγούμενο μήνα.
Συνάντησα τις οικογένειες των κουβεϊτιανών κρατουμένων.
Μπορώ να σας πω ότι οι πατέρες δεν λησμονούν τους γιους τους, οι αδελφοί δεν λησμονούν τους αδελφούς τους, τα παιδιά δεν λησμονούν τους πατέρες τους, κι ούτε αυτό το Σώμα πρέπει να λησμονήσει.
Οφείλουμε να υπενθυμίσουμε στον Saddam Hussein, ότι πρέπει να τηρήσει τις υποχρεώσεις του απέναντι στη διεθνή κοινότητα και τότε εμείς θα τηρήσουμε τις υποχρεώσεις μας απέναντι στο Ιράκ.
Κύριε Πρόεδρε, η Επιτροπή συμμερίζεται τις ανησυχίες που εκφράσθηκαν κατά τη διάρκεια της συζήτησης.
Λυπάται για την απόφαση του Ιράκ να μην αποδεχθεί το ψήφισμα 1284 του Συμβουλίου Ασφαλείας των Ηνωμένων Εθνών.
Όπως επεσήμαναν ιδίως ο κ. Collins και ο κ. Morillon, η απόφαση αυτή καθυστερεί τη θέση σε εφαρμογή του νέου μέσου ελέγχου και, κατά συνέπεια, την ελάφρυνση του καθεστώτος κυρώσεων.
Θεωρούμε ότι, το πρόγραμμα "Πετρέλαιο αντί Τροφίμων" παραμένει βραχυπρόθεσμα η καλύτερη λύση για την ελάφρυνση των δεινών του ιρακινού λαού και φρονούμε ότι, η ιρακινή κυβέρνηση πρέπει να αντιστρέψει την πολιτική της μη συνεργασίας που ακολουθεί και να συμμορφωθεί, όπως ειπώθηκε, με όλα τα ψηφίσματα του Συμβουλίου Ασφαλείας των Ηνωμένων Εθνών.
Η Κοινότητα ήταν η κυριότερη πηγή ανθρωπιστικής βοήθειας υπέρ του Ιράκ μετά τον πόλεμο του Κόλπου.
Χορηγήθηκαν τουλάχιστον 240 εκατομμύρια ευρώ για να ελαφρυνθούν τα σημαντικά δεινά του ιρακινού πληθυσμού.
Θα μπορούσαμε άλλωστε να κάνουμε πολύ περισσότερα, αν η ιρακινή κυβέρνηση δεν επέβαλλε στις δραστηριότητες των μη κυβερνητικών οργανώσεων περιορισμούς που θέτουν σε κίνδυνο την εφαρμογή των προγραμμάτων ανθρωπιστικής βοήθειας στο Ιράκ.
Ούτως εχόντων των πραγμάτων, ας μη γελιόμαστε, η ανθρωπιστική βοήθεια δεν μπορεί να ελαφρύνει βραχυπρόθεσμα παρά μόνο μερικές από τις συνέπειες της τρομερής αυτής οικονομικής και ανθρώπινης κατάστασης.
Η οικονομική κατάσταση στο Ιράκ δεν θα μπορέσει να βελτιωθεί παρά μόνο με την ανάπτυξη οικονομικών δραστηριοτήτων μετά την άρση των κυρώσεων, πράγμα που προϋποθέτει τη δέσμευση της ιρακινής κυβέρνησης, περισσότερο ίσως από ό,τι σήμερα, σε έναν διάλογο σχετικά με την εφαρμογή των ψηφισμάτων του Συμβουλίου Ασφαλείας.
Επ' αυτού του σημείου, συμφωνούμε με το σχέδιο ψηφίσματος.
Η συζήτηση έληξε.
Η ψηφοφορία θα διεξαχθεί αύριο το απόγευμα στις 17.30.
Τσετσενία
Η ημερήσια διάταξη προβλέπει την κοινή συζήτηση επί των ακολούθων προτάσεων ψηφίσματος:
(Β5-0350/2000) των βουλευτών Markov, Vinci, Παπαγιαννάκη και Ainardi, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστεράς των Πρασίνων των Βορείων Χωρών, σχετικά με την Τσετσενία,
(Β5-0363/2000) των βουλευτών Malmstrφm, Haarder, Maaten και Nicholson of Winterbourne, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και των Μεταρρυθμιστών, σχετικά με την Τσετσενία,
(Β5-0366/2000) των βουλευτών Oostlander και Posselt, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, σχετικά με την Τσετσενία,
(Β5-0375/2000) των βουλευτών Sakellariou και Krehl, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με την Τσετσενία,
(Β5-0387/2000) των βουλευτών Schroedter, Conn-Bendit και Gahrton, εξ ονόματος της Ομάδας των Πρασίνων/Ευρωπαϊκής Ελεύθερης Συμμαχίας, σχετικά με την ένοπλη σύρραξη στη Δημοκρατία των Τσετσένων.
Κύριε Πρόεδρε, το Κοινοβούλιο ασχολείται εδώ και αρκετό καιρό με την κατάσταση στην Τσετσενία και γύρω από αυτήν.
Παρακολουθήσαμε με ανησυχία πώς οι φονταμενταλιστικές ισλαμικές δυνάμεις προσπάθησαν να επιτύχουν την απόσχιση της Τσετσενίας από τη Ρωσική Δημοκρατία.
Αντιτιθέμεθα κατηγορηματικά σε κάθε μορφή τρομοκρατίας και υποστηρίζουμε τον αγώνα κατά της τρομοκρατίας σε κάθε χώρα της υφηλίου.
Θεωρώ την εδαφική ακεραιότητα και την κυριαρχία κάθε κράτους ως απαραβίαστη θεμελιώδη αρχή.
Εδώ και αρκετούς μήνες μαίνεται στην Τσετσενία ένας πόλεμος που δεν δικαιολογείται με κανένα από αυτά τα επιχειρήματα.
Πέρασα πάνω από πέντε χρόνια της ζωής μου στη Ρωσία και είμαι πολύ δεμένος με τη χώρα αυτή.
Κατά συνέπεια αισθάνομαι θορυβημένος από το γεγονός ότι η Ρωσία αντιδρά με τόσο δυσανάλογο τρόπο στη διαμάχη της Τσετσενίας και διότι χρησιμοποιεί στρατιωτική βία.
Είναι για μένα εντελώς απαράδεκτο να αναγκάζομαι να διαπιστώσω παραβιάσεις του διεθνούς ανθρωπιστικού δικαίου από τον ρωσικό στρατό.
Λυπάμαι και ανησυχώ πολύ που έχει επιβληθεί και πάλι στη Ρωσία μια νοοτροπία που στηρίζεται σε στρατιωτικές κατηγορίες.
Θα πρέπει να εισακουσθεί και πάλι η πολύ παλιά σοφία ότι, σε περίπτωση συγκρούσεων, ποτέ δεν έχει επιτευχθεί κάποια λύση διαρκείας με τη χρήση στρατιωτικών μέσων.
Πρέπει να δοθεί επιτέλους ένα τέλος σε αυτόν τον πόλεμο και να βρεθεί μια πολιτική λύση στη σύγκρουση, όσο δύσκολο και περίπλοκο να είναι αυτό.
Επιπλέον, χρειάζεται να καταβληθούν τεράστιες προσπάθειες για να ανοικοδομηθεί η κατεστραμμένη από τον πόλεμο περιοχή και να καταστεί δυνατόν να ζήσουν και πάλι εκεί οι άνθρωποι που έχασαν όλα τα υπάρχοντά τους.
Ωστόσο μόνο έτσι θα καταστεί μακροπρόθεσμα δυνατόν να εξαλειφθεί αυτή η εστία κρίσεων.
Η Ομάδα μου υποστηρίζει την προκείμενη πρόταση ψηφίσματος και θεωρούμε απαραίτητο να κινητοποιηθεί το Κοινοβούλιο μαζί με τους κοινοβουλευτικούς εκπροσώπους της Δούμας προκειμένου να αναζητηθούν δυνατότητες για την αποκατάσταση της ειρήνης στην Τσετσενία.
Κύριε Πρόεδρε, πριν από 10 ημέρες η κ. Mary Robinson, Ύπατη Αρμοστής του ΟΗΕ για τα Ανθρώπινα Δικαιώματα, επέστρεψε από τη Ρωσία όπου θα διερευνούσε την κατάσταση σχετικά με την καταπάτηση των ανθρωπίνων δικαιωμάτων στην Τσετσενία.
Η δυνατότητα πρόσβασης της κ. Mary Robinson ήταν περιορισμένη.
Δεν της επετράπη να συναντήσει τον ρώσο Πρόεδρο και αντιμετωπίστηκε με πολύ προσβλητικό τρόπο.
Η κ Robinson παραθέτει, στην έκθεσή της προς τη Σύνοδο του ΟΗΕ για τα ανθρώπινα δικαιώματα στη Γενεύη, μαρτυρίες ατόμων που αφορούν πολύ σοβαρά εγκλήματα που διεπράχθησαν στην Τσετσενία.
Οι μάρτυρες που συνάντησε αναφέρονται σε φόνους αμάχων, σε συνοπτικές δίκες, εκτελέσεις, βιασμούς, βασανιστήρια και απαγωγές.
Αυτά τα εγκλήματα δεν είναι δυνατόν να δικαιολογηθούν παραπέμποντας σε εσωτερικές υποθέσεις.
Έχουμε την οικουμενική ευθύνη της υπεράσπισης των θεμελιωδών δικαιωμάτων.
Η καταπάτηση των ανθρωπίνων δικαιωμάτων δεν μπορεί - δεν πρέπει - να αντιμετωπιστεί ως εσωτερική υπόθεση.
Η υποστήριξη του έργου της Υπάτης Αρμοστού του ΟΗΕ πρέπει να συνεχιστεί.
Το Ευρωπαϊκό Κοινοβούλιο έχει εκφράσει επανειλημμένα την ανησυχία του για την κατάσταση στη Τσετσενία.
Στηρίζουμε την απόφαση που έλαβε το Ευρωπαϊκό Συμβούλιο την προηγούμενη εβδομάδα για αποπομπή της Ρωσίας αν δεν ληφθούν μέτρα.
Για έναν Φιλελεύθερο, δεν μπορούν οι εμπορικές σκοπιμότητες και τα βραχυπρόθεσμα πλεονεκτήματα να προηγούνται της προάσπισης των ανθρωπίνων δικαιωμάτων.
Αυτός είναι ο λόγος που αντιδρούμε έντονα σ' αυτά τα εγκλήματα, αλλά, αυτός είναι και ο λόγος που θεωρούμε ότι είναι πολύ σημαντικό να συνεργαστούμε με τις δημοκρατικές δυνάμεις της Ρωσίας και με τη νέα κυβέρνηση.
Ελπίζουμε, λοιπόν, ότι θα καταφέρουμε να συστήσουμε μια κοινή αντιπροσωπεία του Ευρωπαϊκού Κοινοβουλίου και της ρωσικής Δούμας για να μεταβούμε στην Τσετσενία και εκεί, επιτόπου, να συζητήσουμε, να ερευνήσουμε και να οδηγηθούμε σε έναν διάλογο.
Θεωρούμε ως δεδομένο ότι η Ρωσία θα συνεργαστεί και θα επιτρέψει στην αντιπροσωπεία να κινείται ελεύθερα.
Εκτός αυτού, ελπίζουμε ότι η ΕΕ θα μπορέσει, κάποια στιγμή, να συνδράμει σε ένα πρόγραμμα ανοικοδόμησης της περιοχής.
Κύριε Πρόεδρε, ο πόλεμος στην Τσετσενία μας συγκλονίζει όλους, κυρίως με την ιδιαίτερη εξέλιξη που πήρε.
Υπάρχει ένα αντάρτικο, το οποίο μάχεται χωρίς να λαμβάνει υπόψη του τους πολίτες, αντιθέτως μάλιστα, ως και οι πολίτες υφίστανται σε μεγάλο βαθμό τις αγριότητες που προκαλεί αυτός ο πόλεμος.
Ο πρώτος πόλεμος στην Τσετσενία προκάλεσε τη συμπάθειά μας, ως ένας αγώνας για την αυτονομία και την ανεξαρτησία και για τη διευθέτηση των εκκρεμών ζητημάτων στην περιοχή του, αλλά τώρα πρέπει να παραδεχθούμε ότι, μετά από τη θετική κατάληξη αυτού του πολέμου για τους Τσετσένους, δεν χρησιμοποιήθηκε το ενδιάμεσο χρονικό διάστημα και η Τσετσενία ως χώρα περιήλθε σε χάος, καθώς οι απαγωγές ήταν καθημερινό φαινόμενο και η ασφάλεια των πολιτών εξέλιπε.
Μάλιστα μία δεδομένη στιγμή άρχισε και μία εισβολή από τους στρατηγούς της Τσετσενίας στο Νταγκεστάν, μία πράξη η οποία πραγματικά δεν προκάλεσε καμία συμπάθεια.
Διαπιστώνουμε, επίσης, ότι στο εσωτερικό της Τσετσενίας υφίστανται διαφορετικές τάσεις.
Από τη μία πλευρά είναι οι στρατιωτικοί, οι οποίοι παίζουν το παιχνίδι των Αφγανών ή υποστηρίζονται από το Ιράν.
Οι άλλες δύο ομάδες επιδιώκουν μία περισσότερο πολιτική λύση.
Η μία ομάδα προσεγγίζει περισσότερο προς αυτό που πιστεύουμε εδώ στη Δυτική Ευρώπη, ενώ οι άλλη επιδιώκει εκ νέου μία βελτιωμένη σχέση με τη Ρωσία.
Κύριε Πρόεδρε, ο πρόεδρος της Τσετσενίας έχει περιορισμένη επιρροή στα στρατεύματα της χώρας του.
Μας ικανοποιεί το γεγονός ότι ο Maskadov δεν υποστηρίζει τις πράξεις των στρατιωτικών.
Εκτιμούμε, επίσης, ιδιαίτερα το γεγονός ότι σιγά-σιγά ο κύριος Putin αποκτά έμμεση επαφή με τις τσετσενικές αρχές.
Διαπιστώνουμε, περαιτέρω, ότι το Συμβούλιο της Ευρώπης υιοθέτησε μία θέση.
Γνωρίζουμε από τη ρωσική αντιπροσωπεία, η οποία μέχρι εχθές ήταν παρούσα εδώ, ότι αυτή τη θεώρησε ιδιαίτερα σκληρή και συζητήσαμε λεπτομερώς με την αντιπροσωπεία επ' αυτού.
Ακούσαμε, επίσης, ότι είναι πιθανή η έγκριση μιας μικτής κοινοβουλευτικής αντιπροσωπείας, η οποία επί μιας βάσης ad-hoc θα πραγματοποιήσει αποστολή διερεύνησης, υπό τις καλύτερες συνθήκες, προκειμένου να μπορέσει να εξετάσει όλα τα σημεία που θεωρεί απαραίτητα στην περιοχή της Τσετσενίας.
Πιστεύω ότι κάτι τέτοιο θα πρέπει να πραγματοποιηθεί σε σύντομο χρονικό διάστημα, αλλά και θεωρώ σημαντικό να γίνει αποδεκτή, στο ψήφισμα το οποίο υποβλήθηκε βάσει του κειμένου της Ομάδας των Φιλελευθέρων, μία τροπολογία προς αυτήν την κατεύθυνση.
Κύριε Πρόεδρε, υποστηρίζουμε, από αυτή την άποψη, ένα ιδιαίτερο σύντομο ψήφισμα, και ίσως το συντομότερο που έχει μέχρι σήμερα εκδοθεί από το Κοινοβούλιο, το οποίο αποτελείται από τις δύο πρώτες θεωρήσεις του ψηφίσματος των Φιλελευθέρων, ακολουθούμενες από τη θεώρηση στην οποία αναφέρονται τα συμπεράσματα του Συμβουλίου της Ευρώπης.
Πρόκειται να ψηφίσουμε εναντίον του άρθρου 1, γιατί αυτό για άλλη μια φορά αναφέρεται σε αυτήν την απόφαση, η οποία μπορεί να αντικατασταθεί κάλλιστα από τη δική μας απόφαση.
Θα υποστηρίξουμε το άρθρο 2 του ψηφίσματος των Φιλελευθέρων και, κατά συνέπεια, και την τροπολογία 2, στην οποία προτείνεται η Μικτή Κοινοβουλευτική Αντιπροσωπεία, η οποία μπορεί πιθανόν να αποφέρει περισσότερα αποτελέσματα στο μέλλον, γιατί το μέλλον θα πρέπει να μας ενδιαφέρει.
Η αντιπροσωπεία θα πρέπει να διερευνήσει τι συμβαίνει όσον αφορά το σεβασμό των ανθρωπίνων δικαιωμάτων στην περιοχή, αλλά επίσης να διερευνήσει τι μπορεί να γίνει στο μέλλον, προκειμένου η Τσετσενία να βοηθηθεί ώστε να καταστεί ένα δημοκρατικό κράτος δικαίου.
Ποιος ξέρει, θα μπορούσε ίσως με τη βοήθεια της Ευρωπαϊκής Ένωσης και της Ρωσίας να υπάρξει στην περιοχή του Καυκάσου ένα σύμφωνο σταθερότητας για τον Καύκασο;
Κύριε Πρόεδρε, για τους λόγους αυτούς υποστηρίζουμε ένα ψήφισμα, το οποίο δεν ήταν αρχικά δικό μας, αλλά το οποίο επί του παρόντος αποτελεί την καλύτερη βάση μιας απόφασης του Κοινοβουλίου.
Κύριε Πρόεδρε, κυρίες και κύριοι δεν θέλω να επαναλάβω τα όσα είπαν οι τρεις προηγούμενοι ομιλητές με τα οποία ταυτίζομαι πλήρως.
Εξάλλου ο συνάδελφος Swoboda θα μιλήσει επί του περιεχομένου σχετικά με τον πόλεμο αυτό.
Στο Κοινοβούλιο επικρατεί ευρύτατη σύμπνοια αφενός για το ζήτημα της καταδίκης του πολέμου εναντίον αμάχων στην Τσετσενία και της τρομοκρατίας που ξεκίνησε από την Τσετσενία και αφετέρου για την επιθυμία να διατηρήσουμε καλές και ιδιαίτερες σχέσεις με τη Ρωσία.
Από την άλλη πλευρά είμαστε όμως αποφασισμένοι να μην παρακολουθούμε πλέον άπραγοι τις παραβιάσεις όλων των διεθνών συνθηκών από την πλευρά της Ρωσίας σε αυτόν τον πόλεμο στην Τσετσενία.
Υποστηρίζουμε πλήρως την πρόταση του κ. Lukin, συμπροέδρου της Μικτής Επιτροπής του Ευρωπαϊκού Κοινοβουλίου και της Δούμας, να αποσταλεί στην Τσετσενία μια αποστολή διερεύνησης, μια fact finding mission, και να ενημερωθεί επί τόπου.
Με την επιστροφή της αποστολής, θέλουμε να χρησιμοποιήσουμε τις πληροφορίες της, ώστε μετά από μια μεγάλη συζήτηση, όπου θα συμμετάσχουν η Επιτροπή και το Συμβούλιο να εκδώσουμε ένα πραγματικά θεμελιωμένο ψήφισμα.
Γι' αυτόν και μόνο τον λόγο υποστηρίζουμε ως Ομάδα του Κόμματος των Ευρωπαίων Σοσιαλιστών να μην γίνει σήμερα ψηφοφορία για την πρόταση ψηφίσματος - θα ήταν η έβδομη - και να περιμένουμε μέχρις ότου έχουμε πράγματι τις πληροφορίες αυτές, ώστε να μπορέσουμε να καταλήξουμε μετά από μεγάλη συζήτηση σε ένα κοινό ψήφισμα.
Κύριε Πρόεδρε, θα ήθελα να πω κατ' αρχάς ότι, από πολιτικό πραγματισμό και σεβασμό στο έργο που πραγματοποιούμε με άλλες Ομάδες στο Σώμα, θα στηρίξουμε ένα κοινό ψήφισμα στο οποίο περιλαμβάνεται κατά βάση η υποστήριξη προς την απόφαση του Συμβουλίου της Ευρώπης και την αποστολή μιας κοινής αντιπροσωπείας της Δούμας και του Ευρωπαϊκού Κοινοβουλίου.
Οφείλουμε επίσης να πούμε ότι δεν συμμεριζόμαστε αυτού του είδους τη σιγή που επεκτείνεται σε αυτά τα θέματα στο Ευρωπαϊκό Κοινοβούλιο, ωσάν να ήταν ένα χαμηλό σύννεφο που καλύπτει τα πάντα.
Είδαμε μάλιστα ότι το ίδιο το Συμβούλιο της Ευρώπης επιδεικνύει περισσότερο θάρρος από αυτό το Κοινοβούλιο.
Είναι ντροπή αυτό που συνέβη στην Τσετσενία, η συντριβή ενός ολόκληρου λαού, και είναι επίσης ντροπή που χρειάστηκε να ακούσουμε σε αυτό το Κοινοβούλιο τον κύριο ΚΕΠΠΑ να μιλά για ζητήματα όπως η "αναλογική χρήση βίας" ή να συστήνει στις ρωσικές αρχές να μειώσουν την ένταση της σύγκρουσης.
Ποια είναι άραγε η αναλογική χρήση βίας σε μια περίπτωση όπως αυτή της Τσετσενίας;
Ποια είναι η αναλογία;
Αυτό είναι απαράδεκτο.
Τι σημαίνει μείωση της έντασης της σύγκρουσης στην Τσετσενία;
Μήπως να σταματήσουν να σφάζουν γυναικόπαιδα;
Μήπως να σταματήσουν να βομβαρδίζουν νοσοκομεία;
Να μας το εξηγήσουν.
Εξακολουθούμε βεβαίως να θεωρούμε πως υπάρχουν επαρκείς λόγοι για την αναστολή της συμφωνίας συνεργασίας και συνεργίας με βάση τη ρήτρα για τα ανθρώπινα δικαιώματα.
Θέλω να ολοκληρώσω λέγοντας ότι, συμμερίζομαι πλήρως αυτό που είπε στο Σώμα ο σύντροφός μου Daniel Cohn-Bendit: σε αυτή την Ευρώπη και σε αυτό τον κόσμο που θέλουμε να οικοδομήσουμε, φτάνει πια η επίκληση των εσωτερικών υποθέσεων για την κάλυψη τέτοιου είδους επιθέσεων σε ολόκληρους λαούς, φτάνουν πια οι δικαιολογίες αυτού του είδους.
Δεν υπάρχουν εσωτερικές υποθέσεις σε αυτόν τον κόσμο που θέλουμε να οικοδομήσουμε.
Ή υπάρχουν ανθρώπινα δικαιώματα ή δεν υπάρχουν.
Κύριε Πρόεδρε, η Ομάδα μας υποστηρίζει σαφώς το σύντομο ψήφισμα που υπέβαλε η Ομάδα των Φιλελευθέρων το οποίο ουσιαστικά oφείλεται και σε δική μας ώθηση, για λόγους μιας τριπλής αλληλεγγύης.
Πρώτον, για λόγους αλληλεγγύης με τον λαό της Τσετσενίας, που εξακολουθεί να κινδυνεύει να αποτελέσει θύμα γενοκτονίας, μια και γι' αυτό πρόκειται, καθώς και για συμφέροντα που έχουν σχέση με τα αποθέματα ενέργειας.
Προηγουμένως αναφέρθηκε ο παράγοντας τάξη και από την πλευρά μου έχω να επισημάνω ότι ο 20ός αιώνας έσφυζε από δυνατούς άνδρες που δημιούργησαν χάος μέσω των μυστικών υπηρεσιών αλλά και με άλλους τρόπους, ώστε κατόπιν να μπορούν οι άνδρες αυτοί να προβάλλονται και να παρουσιάζονται ως παράγοντες που επιβάλλουν την τάξη.
Αυτό δεν μπορούμε να το επιτρέψουμε στον κ. Putin - και το λέω ξεκάθαρα.
Πρέπει λοιπόν να προστατεύσουμε τον λαό της Τσετσενίας προκειμένου να μην πέσει θύμα μιας γενοκτονίας, κύρια αιτία της οποίας είναι τα συμφέροντα που συνδέονται με τα αποθέματα πρώτων υλών.
Δεύτερον, είμαστε αλληλέγγυοι με τους συναδέλφους μας από την άλλη πλευρά του Ill, με την συνέλευση των κοινοβουλευτικών εκπροσώπων του Συμβουλίου της Ευρώπης, οι οποίοι έκαναν ένα θαρραλέο βήμα και έναντι των οποίων δεν θέλουμε να υστερήσουμε στον αγώνα υπέρ των ανθρωπίνων δικαιωμάτων.
Τρίτον, θέλουμε να επιδείξουμε αλληλεγγύη με τον λαό της Ρωσίας, δεδομένου ότι υπό το φως του εθνικισμού ο πόλεμος της Τσετσενίας απειλεί να καταλήξει σε ένα αρχιμήδειο σημείο από το οποίο επιχειρείται μια νέα κατάλυση του κράτους δικαίου και της ελευθερίας του Τύπου που δεν έχουν ακόμα σταθεροποιηθεί αρκετά στη Ρωσία και καταβάλλονται προσπάθειες να γυρίσουν προς τα πίσω οι δείκτες στο ρολόι της ιστορίας.
Όποιος υποστηρίζει τον ρωσικό λαό, πρέπει να αντιταχθεί στην άρση της ελευθερίας του Τύπου, όπως στην περίπτωση Babitzki και σε πολλές άλλες περιπτώσεις και να υποστηρίξει την περαιτέρω πορεία της Ρωσίας προς περισσότερη ελευθερία, καθώς και την προσέγγισή της προς την Ευρώπη.
Για τον λόγο αυτό λέμε σαφώς ναι στα διαβήματα εναντίον αυτών των αρνητικών εξελίξεων και θεωρούμε σημαντικό το Ευρωπαϊκό Κοινοβούλιο να κάνει το ταχύτερο αισθητή την παρουσία του στην Τσετσενία, ακολουθώντας το παράδειγμα του Συμβουλίου Ασφαλείας και της Υπάτης Αρμοστού του ΟΗΕ Robinson.
Η Μικτή Αντιπροσωπεία μας πρέπει να κάνει γρήγορα αυτό το ταξίδι και θα συνιστούσε μεγάλη πρόοδο η πραγματοποίησή του.
Είναι - όπως είπα - καθοριστικής σημασίας να καταστήσουμε απόλυτα σαφές ότι υποστηρίζουμε την πλευρά των ανθρωπίνων δικαιωμάτων τόσο του τσετσενικού όσο και του ρωσικού λαού.
Θα υπηρετήσουμε από αυτήν την άποψη και τους δύο λαούς.
Και οι δύο λαοί έχουν δικαίωμα να ακολουθήσουν τη δική τους πορεία προς την ελευθερία και προς μια αρμόζουσα θέση στη διεθνή κοινότητα.
(Χειροκροτήματα)
Κύριε Πρόεδρε, αξιότιμοι κυρίες και κύριοι, κύριε Επίτροπε, η εξωτερική πολιτική πρέπει να στηρίζεται σε θεμελιώδεις ηθικές αξίες και αρχές, αλλά και στην επιτυχία των στόχων της, πράγμα που δεν πρέπει να συγχέεται με τον καιροσκοπισμό.
Με αυτό το πνεύμα χαιρετίζω όλα όσα ειπώθηκαν εδώ προκειμένου να καταδικαστεί ο βάρβαρος πόλεμος που διεξάγει η Ρωσία και θυμίζει τις χειρότερες εποχές της.
Θέλουμε όμως να έχουμε μια Ρωσία που δεν αποτελεί μια δίχως ουσιαστικές αλλαγές διαδοχή της Σοβιετικής Ένωσης, αλλά μια νέα Ρωσία.
Είναι κατά την άποψή μου ανοικτό το ερώτημα κατά πόσο θα μπορέσει να το διασφαλίσει αυτό ο νέος πρόεδρος Putin, τουλάχιστον μετά από όσα έχω δει μέχρι τώρα.
Επομένως πρέπει να παραμείνει αμετάκλητη η στάση μας ότι καταδικάζουμε τον πόλεμο αυτό, ότι καταδικάζουμε βέβαια την τρομοκρατία, αλλά ότι θεωρούμε την αντίδραση της Ρωσίας δυσανάλογη, ανάρμοστη και απαράδεκτη.
Πρέπει να καταδικαστεί η στάση αυτή.
Ωστόσο, δεν πρέπει να παραβλέψουμε το γεγονός ότι ταυτόχρονα επιθυμούμε να πετύχουμε κάτι σημαντικό για την ειρήνη στην Ευρώπη και σε όλη την υφήλιο, και συγκεκριμένα ότι επιθυμούμε τον διάλογο και τελικά και μια εταιρική σχέση με τη Ρωσία.
Αυτά τα αποδέχεται η Ρωσία δυστυχώς όμως μόνο σε λεκτικό επίπεδο, και όχι με πράξεις.
Επομένως θεωρώ σημαντική την ύπαρξη αυτής της κοινής αντιπροσωπείας κοινοβουλευτικών εκπροσώπων.
Αποτελεί καθήκον της Προεδρίας του Συμβουλίου και της Επιτροπής, παράλληλα με την υποστήριξη των ηθικών αξιών και την καταδίκη αυτού του πολέμου, να μεριμνήσουν για την υποστήριξη εκείνων των δυνάμεων στη Ρωσία που δυστυχώς διαθέτουν πολύ ισχνή εκπροσώπηση, αλλά επιθυμούν να ακολουθήσουν μια ευρωπαϊκή πορεία με την έννοια μιας ευρωπαϊκής εταιρικής σχέσης, μιας εταιρικής σχέσης με την Ευρωπαϊκή Ένωση.
Αλλά ας παραμείνουμε στο ότι καταδικάζουμε τον πόλεμο και ότι επιθυμούμε η αντιπροσωπεία να επισκεφθεί την περιοχή.
Μετά από αυτήν την επίσκεψη θα πρέπει να συναγάγουμε συμπεράσματα.
Δεν θα πρέπει να μας φοβίζει το ενδεχόμενο να είναι σκληρές οι συνέπειες.
Κύριε Πρόεδρε, για μια ακόμη φορά συζητούμε αυτό το θέμα της κατάστασης στην Τσετσενία.
Η Επιτροπή και τα κράτη μέλη είχαν τις τελευταίες ημέρες αρκετές συναντήσεις με τους ρώσους συνομιλητές τους.
Η Τρόικα των Υπουργών συναντήθηκε στις 7 Απριλίου στη Μόσχα με τον κ. Putin και τον κ. Ivanov και το Συμβούλιο Συνεργασίας με τη Ρωσία είχε συνάντηση την περασμένη Δευτέρα στο Λουξεμβούργο.
Στα πλαίσια των συζητήσεων αυτών, επαναλάβαμε τα κύρια αιτήματά μας: παύση των εχθροπραξιών και έναρξη πολιτικού διαλόγου, πρόσβαση και παρουσία των διεθνών και ανθρωπιστικών οργανώσεων, ανεξάρτητες έρευνες επί των ενδεχόμενων παραβιάσεων των δικαιωμάτων του ανθρώπου.
Τα αιτήματα αυτά ενσωματώνονται επίσης στο ψήφισμα του Ευρωπαϊκού Κοινοβουλίου, καθώς και στη σύσταση της κοινοβουλευτικής συνέλευσης του Συμβουλίου της Ευρώπης.
Όπως υπογράμμισε το Ευρωπαϊκό Κοινοβούλιο, δεν υπήρξε ικανοποιητική απάντηση από τις ρωσικές αρχές για τα αιτήματα αυτά.
Μπορούμε μόνο να σημειώσουμε ότι οι αποστολές των πρεσβευτών της Ευρωπαϊκής Ένωσης και του ECHO έγιναν τελικά δεκτές από τον κ. Ivanov κατά το τελευταίο Συμβούλιο Συνεργασίας.
Οι πρόσφατες συζητήσεις στους κόλπους του Συμβουλίου της Ευρώπης και της Επιτροπής Ανθρωπίνων Δικαιωμάτων στη Γενεύη, καθώς και οι συζητήσεις που έλαβαν χώρα σε αυτό το Σώμα δεικνύουν μια αυξανόμενη ανησυχία της ευρωπαϊκής κοινής γνώμης.
Από την πλευρά μας, υποστηρίζουμε το αίτημα προς την Ρωσία της Υπάτης Αρμοστού των Ηνωμένων Εθνών για τα Ανθρώπινα Δικαιώματα, κυρίας Mary Robinson να συσταθεί, βάσει διεθνώς αναγνωρισμένων κριτηρίων, μια μεγάλη ανεξάρτητη επιτροπή έρευνας των ενδεχόμενων παραβιάσεων των δικαιωμάτων του ανθρώπου.
Το Συμβούλιο Γενικών Υποθέσεων τόνισε την προηγούμενη Δευτέρα τη σπουδαιότητα που θα είχε η διατήρηση ενός ανοικτού και συνάμα πολύ ειλικρινή διαλόγου με τις ρωσικές αρχές, και επί του θέματος αυτού.
Θεωρούμε ότι η Ρωσία θα έπρεπε να επιδιώξει την υλοποίηση της συμφωνίας εταιρικής σχέσης ως προς όλες της τις πτυχές - και λέγω ως προς όλες της τις πτυχές - προκειμένου να υπάρξουν περισσότερα χειροπιαστά αποτελέσματα από την απουσία αποτελεσμάτων που παρατηρούμε στο παρόν στάδιο.
Η συζήτηση έληξε.
Η ψηφοφορία θα διεξαχθεί σήμερα το απόγευμα στις 17.30.
Δικαιώματα τoυ Αvθρώπoυ
Η ημερήσια διάταξη προβλέπει την κοινή συζήτηση επί των ακολούθων προτάσεων ψηφίσματος:
Εβραίοι κρατούμενοι στο Ιράν - (Β5-0340/2000) των βουλευτών Belder και Van Dam, εξ ονόματος της Ομάδας για την Ευρώπη της Δημοκρατίας και της Διαφοράς, σχετικά με τους διωκόμενους Εβραίους στο Ιράν,
(Β5-0351/2000) των βουλευτών Sylla, Brie και Morgantini, εξ ονόματος της Συνομοσπανδιακής Ομάδας της Ευρωπαϊκής Ενωτικής Αριστεράς - Αριστεράς των Πρασίνων των Βορείων Χωρών, σχετικά με τους κρατούμενους που κατηγορούνται για κατασκοπεία στο Ιράν,
(Β5-0362/2000) του βουλευτή De Clerq, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, σχετικά με 13 εβραίους και 8 μουσουλμάνους Ιρανούς που διώκονται στο Ιράν,
(Β5-0367/2000) των βουλευτών Morillon, Τρακατέλλη, de Sarnez και Maij-Weggen, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, σχετικά με τους ιρανούς εβραίους που κινδυνεύουν να καταδικασθούν σε θάνατο,
(Β5-0378/2000) των βουλευτών Titley, Zimmeray και Καραμάνου, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με τους κρατούμενους στο Ιράν που κατηγορούνται για κατασκοπεία υπέρ του Ισραήλ και των Ηνωμένων Πολιτειών,
(Β5-0383/2000) των βουλευτών Jonckheer, Sφrensen και Cohn-Bendit, εξ ονόματος της Ομάδας των Πρασίνων/Ευρωπαϊκής Ελεύθερης Συμμαχίας, σχετικά με τους κρατούμενους στο Ιράν που κατηγορούνται για κατασκοπεία υπέρ του Ισραήλ και των Ηνωμένων Πολιτειών.
Akin Birdal- (Β5-0352/2000), των βουλευτών Uca, Marset Campos, Κόρακα, Παπαγιαννάκη, Morgantini, Ainardi και Miranda, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστεράς των Πρασίνων των Βορείων Χωρών, σχετικά με τη νέα σύλληψη του Akin Birdal στην Τουρκία,
(Β5-0358/2000) των βουλευτών Malmstrφm, Thors, Ludford και Duff, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, σχετικά με τη σύλληψη του Akin Birdal στην Τουρκία,
(Β5-0368/2000) των βουλευτών Salafranca, Sαnchez -Neyra και Morillon, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, σχετικά με τον σεβασμό των θεμελιωδών δημοκρατικών δικαιωμάτων στην Τουρκία,
(Β5-0379/2000) των βουλευτών Sakellariou και Schori, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με την κράτηση του Akin Birdal,
(Β5-0385/2000) των βουλευτών Cohn-Bendit, Ceyun, Frassoni και Flautre, εξ ονόματος της Ομάδας των Πρασίνων/Ευρωπαϊκής Ελεύθερης Συμμαχίας, σχετικά με την κράτηση του Akin Birdal, πρώην προέδρου των οργανώσεων για τα ανθρώπινα δικαιώματα στην Τουρκία και αντιπροέδρου της Διεθνούς Ομοσπονδίας για τα Ανθρώπινα Δικαιώματα (FIDH).
Θιβέτ- (Β -0343/2000) του βουλευτή Messner, εξ ονόματος της Ομάδας των Πρασίνων/Ευρωπαϊκής Ελεύθερης Συμμαχίας, σχετικά με το ζήτημα του Θιβέτ στα πλαίσια της 56ης συνόδου της Eπιτροπής του ΟΗΕ για τα Ανθρώπινα Δικαιώματα,
(Β5-0353/2000) των βουλευτών Sjφstedt, Eriksson και Morgantini, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστεράς των Πρασίνων των Βορείων Χωρών, σχετικά με το Θιβέτ,
(Β5-0361/2000) της βουλευτή Malmstrφm, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, σχετικά με το Θιβέτ,
(Β5-0369/2000) του βουλευτή Thomas Mann, εξ ονόματος της Ομάδας του Ευρωπαίκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, σχετικά με το Θιβέτ,
(Β5-0373/2000) της βουλευτή Muscardini, εξ ονόματος της Ομάδας Ένωση για την Eυρώπη των Εθνών, σχετικά με το Θιβέτ,
(Β5-0377/2000) του βουλευτή Sakellariou, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με το Θιβέτ.
Θανατική ποινή στις Ηνωμένες Πολιτείες- (Β5-0341/2000) των βουλευτών Frassoni και Wuori, εξ ονόματος της Ομάδας των Πρασίνων/Ευρωπαϊκής Ελεύθερης Συμμαχίας, σχετικά με την κατάργηση της θανατικής ποινής στις Ηνωμένες Πολιτείες, με ιδιαίτερη μνεία στην απόφαση που εκδόθηκε κατά του Juan Raul Garza,
(Β5-0354/2000) των βουλευτών Boudjenah, Brie, Di Lello Finuoli, Manisco, Gonzαlez ΐlvarez, Miranda, Κόρακα και Παπαγιαννάκη, εξ ονόματος της Συνομοσπανδιακής Ομάδας της Ευρωπαϊκής Ενωτικής Αριστεράς - Αριστεράς των Πρασίνων των Βορείων Χωρών, σχετικά με την εφαρμογή της θανατικής ποινής στις Ηνωμένες Πολιτείες,
(Β5-0359/2000) του βουλευτή Haarder, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, σχετικά με την κατάργηση της θανατικής ποινής στις Ηνωμένες Πολιτείες, με ιδιαίτερη μνεία στην απόφαση που εκδόθηκε κατά του Juan Raul Garza,
(Β5-0370/2000) του βουλευτή Bethell, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, σχετικά με την κατάργηση της θανατικής ποινής στις Ηνωμένες Πολιτείες,
(Β5-0376/2000) του βουλευτή Titley, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με την κατάργηση της θανατικής ποινής στις Ηνωμένες Πολιτείες, με ιδιαίτερη μνεία στην απόφαση που εκδόθηκε κατά του Juan Raul Garza.
Ζιμπάμπουε- (Β5-0381/2000) των βουλευτών Corrie και Elles, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, σχετικά με την κατάσταση στη Ζιμπάμπουε,
(Β5-0382/2000) του βουλευτή Mulder, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, σχετικά με τη Ζιμπάμπουε,
(Β5-0386/2000) των βουλευτών Maes, Lucas, Rod, Lannoye και Schφrling, εξ ονόματος της Ομάδας των Πρασίνων/Ευρωπαϊκής Ελεύθερης Συμμαχίας, σχετικά με τη Ζιμπάμπουε,
(Β5-0389/2000) του βουλευτή Van den Berg, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με τη Ζιμπάμπουε.
Εβραίοι κρατούμενοι στο Ιράν
Κύριε Πρόεδρε, τι επιδιώκει το εξεταζόμενο κοινό ψήφισμα Μία δίκαιη και διαφανή δίκη των δεκατριών μελών της ιουδαϊκής κοινότητας στη πόλη Σιράζ του Νοτίου Ιράν.
Το Ευρωπαϊκό Κοινοβούλιο δεν αμφισβητεί, σε καμία περίπτωση, το δικαίωμα της Ισλαμικής Δημοκρατίας του Ιράν να στρέφεται εναντίον των κατασκοπευτικών προσπαθειών που προέρχονται από το εξωτερικό και σε περίπτωση ακράδαντων αποδεικτικών στοιχείων να τις τιμωρεί.
Το θέμα είναι ότι η σύλληψη και η κράτηση των δεκατριών Εβραίων από το Σιράζ μέχρι σήμερα αποτελεί μία πραγματική παρωδία της κανονικής δικαστικής διαδικασίας.
Ας σημειωθεί ότι πρόκειται για μία διαδικασία, την οποία προβλέπει μάλιστα και το Σύνταγμα της Ισλαμικής Δημοκρατίας!
Ποιες βασικές αντιρρήσεις διαθέτουμε εναντίον της δικαστικής συμπεριφοράς των ιρανικών αρχών;
Κατά πρώτον, εναντίον των κατηγορούμενων υφίστανται μεταβαλλόμενες και ελάχιστα πιστευτές κατηγορίες.
Ας εξετάσουμε την κατηγορία για τον προσηλυτισμό εναντίον του Ισλάμ και για τα κοινά μαθήματα σε αγόρια και κορίτσια, γεγονός το οποίο αποτελεί παράπτωμα βάσει συνήθη διαχωρισμού των φύλων στην εκπαίδευση.
Αυτή η τελευταία κατηγορία φαίνεται για την ορθόδοξη εβραϊκή κοινότητα του Σιράζ ελάχιστα πιστευτή.
Τέλος οι επίσημοι κατήγοροι αναφέρονται στο στερεότυπο θέμα της κατασκοπείας υπέρ "της Αμερικής και των Σιωνιστών";, η οποία σημαίνει φυσικά την υποστήριξη του κράτους του Ισραήλ.
Έτσι, επικρέμεται η θανατική ποινή επί αυτών των δεκατριών Εβραίων.
Και αυτό για περισσότερο από ένα χρόνο, καθώς αυτοί συνελήφθησαν το Μάρτιο του 1999.
Η όλη υπόθεση θυμίζει έντονα την ανελέητη μάχη εξουσίας μεταξύ της μεταρρυθμιστικής παράταξης υπό τον πρόεδρο Khatami και των συντηρητικών υπό τον ηγέτη της επανάστασης Khamenei.
Και όλα αυτά στην πλάτη μιας ανυπεράσπιστης εβραϊκής μειονότητας περίπου 30.000 ψυχών.
Ποια θέση θα πρέπει να λάβει το Ευρωπαϊκό Κοινοβούλιο έναντι αυτής της σκληρής εσωτερικής πολιτικής διαμάχης, λαμβανομένης υπόψη της συγκεκριμένης κατάστασης των δεκατριών Εβραίων από το Σιράζ;
Η υποστήριξη στις ιρανικές δυνάμεις, οι οποίες δηλώνουν ότι επιθυμούν μία κοινωνία βασιζόμενη στο νόμο και τα ανθρώπινα δικαιώματα και οι οποίες επιδιώκουν ανοιχτά επαφές με τη Δύση, φαίνεται ότι είναι η σαφής θέση.
Αυτή η θεμελιώδης επιλογή προϋποθέτει ότι δεν θα πρέπει να δοθεί οποιαδήποτε πρόφαση στους σκληροπυρηνικούς της Ισλαμικής Δημοκρατίας για να σαμποτάρουν την ελπιδοφόρα μεταρρυθμιστική πορεία.
Ακριβώς σε αυτή την τελευταία θεώρηση βασίζεται η τροπολογία μας για την παράγραφο 5.
Οι ιρανοί φονταμενταλιστές θα εκλάβουν αμέσως το ευρωπαϊκό αίτημα προς την Τεχεράνη ως υποστήριξη για την πλήρη κατάργηση της θανατικής ποινής - δηλαδή μία θέση η οποία αντιβαίνει πλήρως με την ισλαμική νομοθεσία, τη Σαρία - και ως μία νέα απόπειρα για τη διεφθαρμένη δυτικοποίηση της ίδιας της Ισλαμικής Δημοκρατίας.
Και, κατά τη γνώμη τους, η κατάργηση του νόμου της Σαρίας οδηγεί στην κατάργηση του υφιστάμενου ιρανικού κρατικού καθεστώτος.
Αυτή η θεώρηση δεν ευνοεί, σε καμία περίπτωση, την υπόθεση των δεκατριών Εβραίων της Σιράζ.
Το Ευρωπαϊκό Κοινοβούλιο, σε καμία περίπτωση, δεν θα πρέπει να δώσει στους υπερσυντηρητικούς του Ιράν, οι οποίοι τα τελευταία χρόνια έχουν οδηγηθεί σε αναδίπλωση εξαιτίας του Khatami και των υποστηρικτών τους, εφόδια για προπαγανδιστικούς λόγους και μάλιστα σε μία υπόθεση ζωής και θανάτου.
Αυτό που εμείς επιθυμούμε είναι μία διαφανή δικαστική εξέλιξη αυτής της θλιβερής ιστορίας, με κατάληξη, όπως ελπίζουμε, την απελευθέρωση όλων των φυλακισμένων.
Αυτή η εξέλιξη θα προσθέσει πράγματι μία ωραία σελίδα στην ιστορία των 2500 χρόνων περίπου της εβραϊκής κοινότητας στη χώρα των Περσών.
Μακάρι ο Θεός να δώσει!
Κύριε Πρόεδρε, σήμερα στην Τεχεράνη ξεκίνησε η δίκη των δεκατριών Ιρανών εβραίων που κατηγορούνται για κατασκοπεία.
Η δίκη πραγματοποιείται κεκλεισμένων των θυρών.
Οι άνθρωποι αυτοί βρίσκονται φυλακισμένοι εδώ και πολλούς μήνες κάτω από συνθήκες για τις οποίες δεν γνωρίζουμε σχεδόν τίποτε.
Μόλις προχθές οι δικηγόροι, ορισμένοι από τους οποίους διορίσθηκαν αυτεπάγγελτα, μπόρεσαν να λάβουν γνώση της υπόθεσης.
Δεν υπάρχει ουδεμία εγγύηση των δικαιωμάτων υπεράσπισης.
Φοβούμαι λοιπόν ότι πρόκειται για μια παρωδία δίκης.
Ωστόσο, η βαρύτητα της κατηγορίας μπορεί να οδηγήσει σε καταδίκη εις θάνατο.
Όταν ξεκίνησε η υπόθεση αυτή, είχαμε τη δυνατότητα να ακούσουμε μερικούς υψηλούς αξιωματούχους του καθεστώτος να ζητούν δημόσια την άμεση θανάτωση των αιχμαλώτων.
Αυτή η καθ' ολοκληρίαν στημένη υπόθεση - κάτι για το οποίο νομίζω πως έχουμε όλοι πεισθεί - κινητοποίησε έντονα τη διεθνή κοινή γνώμη.
Με τις έντονες κινητοποιήσεις σε όλα τα μέρη του κόσμου, συμπεριλαμβανομένης και της σημερινής στο Στρασβούργο, η διεθνής πίεση έφερε κάποιο αποτέλεσμα, δεδομένου ότι οι ιρανοί ιθύνοντες άλλαξαν τη στάση τους, δηλώνοντας μάλιστα ότι η πλειονότητα των κατηγορούμενων δεν θα δικασθεί πλέον με τη κατηγορία της κατασκοπείας, κατηγορία η οποία ισοδυναμεί με καταδίκη σε θάνατο.
Τρία άτομα αφέθηκαν ελεύθερα με εγγύηση.
Τέλος, το δικαστήριο ανακοίνωσε σήμερα το πρωί ότι η δίκη αναβλήθηκε για την 1η Μαίου, γεγονός που αποτελεί ήδη ένα πρώτο βήμα.
Ωστόσο, μερικοί από τους κατηγορούμενους διατρέχουν ακόμα τον κίνδυνο της καταδίκης σε θάνατο και οι υπόλοιποι τον κίνδυνο επιβολής βαρύτατων ποινών.
Οι διάφορες αλλαγές στάσης της εξουσίας καταδεικνύουν σαφώς την αμηχανία της.
Μέχρι την τελευταία στιγμή στάθηκε ανίκανη να προσδιορίσει με σαφήνεια το κατηγορητήριο.
Επίσης, είναι εμφανές ότι η πορεία αυτής της δίκης εξαρτάται εν μέρει από την εξέλιξη της πολιτικής κατάστασης στο Ιράν.
Οι τελευταίες βουλευτικές εκλογές, τον Φεβρουάριο, ανέδειξαν νικήτρια τη μεταρρυθμιστική παράταξη έναντι της συντηρητικής, παράταξη στην οποία ανήκουν τα πλέον εξτρεμιστικά στοιχεία.
Η δίκη λοιπόν ξεκινά σε μια ιδιαίτερη στιγμή: από τη μια πλευρά, το Ιράν δείχνει σημεία ανοίγματος και προόδου και από την άλλη, οι συντηρητικοί προσπαθούν να αγκιστρωθούν στην εξουσία, χρησιμοποιώντας όλα τα μέσα που έχουν στη διάθεσή τους.
Κατά συνέπεια, αυτή η υπόθεση των δεκατριών Ιρανών εβραίων κινδυνεύει να χρησιμοποιηθεί από μια φατρία εναντίον μιας άλλης, στο πλαίσιο των εσωτερικών συγκρούσεών τους.
Σε τέτοιου είδους μάχη, η δικαιοσύνη δεν έχει θέση, πόσο μάλλον τα ανθρώπινα δικαιώματα.
Είναι λοιπόν απολύτως απαραίτητο να αντιδράσουμε.
Η Ευρωπαϊκή Ένωση βασίζεται σε αξίες που αναγνωρίζει η Οικουμενική Διακήρυξη των Ανθρωπίνων Δικαιωμάτων του 1948.
Το Ιράν, ως μέλος του ΟΗΕ, οφείλει εξίσου να τα εφαρμόζει.
Αυτός είναι ο λόγος για τον οποίο πρέπει να απαιτήσουμε την απελευθέρωση των κρατουμένων, των δεκατριών Ιρανών εβραίων, αλλά και των άλλων οκτώ μουσουλμάνων κρατουμένων και των σπουδαστών, για τους οποίους δεν γνωρίζουμε απολύτως τίποτα.
Πρέπει επίσης να απευθυνθούμε στις κυβερνήσεις των κρατών μελών της Ένωσης για να πράξουν το ίδιο.
Ζητούμε επίσης να καταστεί δυνατή η παρουσία παρατηρητών στη δίκη, καθώς η ανοικτή ακρόαση αποτελεί θεμελιώδη κανόνα για την διεξαγωγή μιας δίκαιης δίκης.
Τέλος, πρέπει να πούμε καθαρά και ξάστερα ότι η εξέλιξη των σχέσεών μας με το Ιράν θα εξαρτηθεί από τον σεβασμό των ανθρωπίνων δικαιωμάτων στη χώρα αυτή.
Κύριε Πρόεδρε, κύριε Επίτροπε Lamy, αγαπητοί συνάδελφοι, από το 1979 έχουν εκτελεσθεί 15 Εβραίοι στο Ιράν κατηγορούμενοι για κατασκοπεία, κυρίως όμως επειδή ήταν Εβραίοι.
Σήμερα ξεκινά μια καινούργια δίκη στο Chiraz, στον Νότο.
Δεκατρείς Εβραίοι και οκτώ μουσουλμάνοι, κρατούμενοι και αυτοί εδώ και ένα χρόνο στις ιρανικές φυλακές, κινδυνεύουν να απαγχονισθούν.
Ο νεότερος από αυτούς είναι μόλις δεκαέξι ετών.
Ήδη από τον Σεπτέμβριο, το Κοινοβούλιό μας απαιτούσε αποφασιστικά να γίνουν σεβαστά τα θεμελιώδη δικαιώματα των συγκεκριμένων κρατουμένων με τη διεξαγωγή μιας αρμόζουσας, δίκαιης και δημόσιας δίκης, με συνηγόρους της επιλογής τους και με την παρουσία διεθνών παρατηρητών.
Με τη νίκη των πιο μετριοπαθών στοιχείων στις τελευταίες εκλογές, πιστέψαμε ότι θα εισακουγόμασταν.
Ωστόσο, προμηνύεται μια παρωδία δίκης, μια έκτακτη διαδικασία κεκλεισμένων των θυρών ενώπιον ενός επαναστατικού δικαστηρίου υπό την προεδρία ενός μόνο δικαστή, και μάλιστα θρησκευτικού.
Όσο για τους παρατηρητές, η Τεχεράνη δεν έχει δώσει μέχρι τώρα καμία έγκριση.
Καταλαβαίνετε λοιπόν ότι είμαστε απογοητευμένοι, απογοητευμένοι και ανήσυχοι.
Εξακολουθούμε να απαιτούμε με τη μεγαλύτερη δυνατή αποφασιστικότητα να μπορέσει η διεθνής κοινότητα να παρακολουθήσει αυτή τη διαδικασία από την αρχή μέχρι το τέλος.
Επίσης, με αίτημα της Ομάδας των Φιλελευθέρων, το Ευρωπαϊκό Κοινοβούλιο καλεί επιμόνως το Συμβούλιο να αποστείλει μια επίσημη αντιπροσωπεία για να επισκεφθεί αυτούς τους κρατουμένους.
Δεν υπάρχει εσωτερική υπόθεση όταν πρόκειται για παραβίαση των ανθρωπίνων δικαιωμάτων.
Η ταραχή μας είναι ανάλογη της ανησυχίας μας.
Ας είμαστε απόλυτα σαφείς.
Σήμερα, το ενδεχόμενο επιστροφής του Ιράν στους κόλπους της διεθνούς κοινότητας έχει ένα τίμημα.
Ευχόμαστε το Συμβούλιο και η Επιτροπή να συνταχθούν χωρίς περιστροφές με τη θέση μας.
Πρέπει να παραμείνουμε αμετακίνητοι στο θέμα αυτό: τα ανθρώπινα δικαιώματα δεν αποτελούν αντικείμενο διαπραγμάτευσης.
Κύριε Πρόεδρε, κύριε Επίτροπε, αν τις τελευταίες ημέρες δεν είχαν υψωθεί κι άλλες φωνές, πέρα από τις δικές μας, για να προειδοποιήσουν τις αρχές του Ιράν, δεκατρείς Ιρανοί, κατηγορούμενοι για κατασκοπεία με μοναδική πρόφαση το γεγονός ότι διατηρούσαν σχέσεις με συγγενείς σε άλλα μέρη του κόσμου, θα δικάζονταν αυτή τη στιγμή κεκλεισμένων των θυρών στα πλαίσια μιας έκτακτης διαδικασίας, όπου δεν θα υπήρχε καμία πιθανότητα διασφάλισης των πλέον στοιχειωδών δικαιωμάτων τους για υπεράσπιση.
Μόλις επιβεβαιώθηκε δια στόματος του συναδέλφου μας κ. Sylla ότι αυτή η προγραμματισμένη παρωδία δίκης, θα αναβληθεί τουλάχιστον για μερικές ημέρες.
Αυτό σημαίνει ότι το δεύτερο κοινό ψήφισμα που θα εγκρίνει το Κοινοβούλιό μας επί του εν λόγω θέματος δικαιολογεί περισσότερο από οποιοδήποτε άλλο την εξέταση με τη διαδικασία κατεπείγοντος.
Αυτό σημαίνει επίσης ότι υπάρχουν πιθανότητες το ψήφισμα αυτό - που επιβεβαιώνει την αγανάκτησή μας - να γίνει γνωστό στο Ιράν, όπου τα αποτελέσματα των πρόσφατων εκλογών γέννησαν την ελπίδα για μια θετική εξέλιξη σε αυτόν τον τομέα, ήτοι στον τομέα του σεβασμού των πλέον στοιχειωδών δικαιωμάτων του ανθρώπου, όπου - το είπαν όλοι πριν από εμένα - έχουμε την υποχρέωση να επαγρυπνούμε.
Κύριε Πρόεδρε, όταν πληροφορηθήκαμε πριν από μερικούς μήνες ότι οι δεκατρείς Ιρανοί εβραίοι είχαν φυλακισθεί εδώ και έναν χρόνο τώρα, ανησυχήσαμε για την τύχη τους και οι ιρανικές αρχές που ήθελαν να μας καθησυχάσουν, μάς έλεγαν τότε: "Δεν πρόκειται για μια ρατσιστική δίκη, καθώς μαζί με αυτούς τους δεκατρείς Εβραίους υπάρχουν επίσης αρκετοί μουσουλμάνοι που έχουν συλληφθεί και στους οποίους απαγγέλθηκαν οι ίδιες κατηγορίες".
Σήμερα ξεκινά η δίκη μόνο των δεκατριών Εβραίων του Ιράν, ξεχωριστά από τους μουσουλμάνους συγκατηγορούμενούς τους, γεγονός το οποίο αποδεικνύει - εάν χρειαζόταν κάτι τέτοιο - ότι αυτή η δίκη, η οποία μάς λένε ότι θα αναβληθεί, δεν είναι μια πραγματική δίκη.
Κύριε Πρόεδρε, αγαπητοί συνάδελφοι, θα θυμόσαστε ότι πριν από μερικά χρόνια είχε ειπωθεί το εξής: "ορισμένοι Ιρανοί εβραίοι συνελήφθησαν για κατασκοπεία με το Ισραήλ".
Δικάστηκαν με αυτή την κατηγορία και απαγχονίστηκαν.
Ποιοι είναι οι ένοχοι;
Θα πρέπει να το υπενθυμίσουμε σε αυτό το σημείο: πρόκειται για έναν τσαγκάρη, έναν φύλακα νεκροταφείου, ένα νέο που δεν έχει κλείσει τα δεκαέξι και για δύο ηλικιωμένους.
Δυσκολευόμαστε να πιστέψουμε ότι τα άτομα αυτά θέτουν σε κίνδυνο την ιρανική δημοκρατία.
Για ποιο πράγμα κατηγορούνται;
Δεν ξέρουμε ακριβώς!
Δεν έχουμε το δικαίωμα να μάθουμε για ποιο πράγμα κατηγορούνται.
Ένα γράμμα σε μια οικογένεια στο Ισραήλ ίσως ήταν αρκετό για να ξεσπάσει αυτή η υπόθεση.
Ζητήσαμε σε ένα προηγούμενο ψήφισμα και με επανειλημμένες επιστολές, με την υποστήριξη μάλιστα και της Προέδρου, να επισκεφθούμε τους κρατούμενους.
Μας το αρνήθηκαν.
Ζητήσαμε λοιπόν να συναντήσουμε τις οικογένειές τους, οι οποίες, απ' όσο γνωρίζω, δεν βρίσκονται υπό κράτηση.
Και αυτό μας το αρνήθηκαν.
Ζητήσαμε - και αυτό υπήρξε το αντικείμενο ενός ψηφίσματος που ενέκρινε το Σώμα - να μπορέσουμε να παραβρεθούμε στη δίκη.
Μέχρι σήμερα και αυτό μας το αρνούνται.
Κύριε Πρόεδρε, αγαπητοί συνάδελφοι, πρέπει να αντιληφθούμε το ακριβές μέγεθος του κινδύνου που διατρέχουν αυτά τα δεκατρία άτομα και να επαναλάβουμε σθεναρά το αίτημά μας για αποστολή παρατηρητών σε αυτή τη δίκη, το αίτημά μας για πρόσβαση στα στοιχεία της υπόθεσης και την ανυποχώρητη στάση μας στις σχέσεις με το Ιράν.
Δεν θα ήθελα να ξυπνήσουμε μια μέρα και να πληροφορηθούμε ότι αυτοί οι δεκατρείς άνθρωποι εκτελέσθηκαν επειδή είναι Εβραίοι.
Κύριε Πρόεδρε, συνάδελφοι, και η Ομάδα των Πρασίνων/ Ευρωπαϊκή Ελεύθερη Συμμαχία υποστηρίζει πλήρως το κοινό ψήφισμα, το οποίο τίθεται σήμερα σε ψηφοφορία.
Συμμερίζομαι τις απόψεις των προηγούμενων ομιλητών.
Αλλά θα ήθελα, επίσης, να συμμεριστώ τις μαζικές διαμαρτυρίες οι οποίες αυτήν την ώρα πραγματοποιούνται σε όλον τον κόσμο σε σχέση με αυτήν την υπόθεση, όπως συμβαίνει και σήμερα στις 18.00 στις Βρυξέλλες μπροστά από την Ιρανική Πρεσβεία.
Είναι μία ιδιαίτερη ημέρα σήμερα η 13η Απριλίου 2000, καθώς είναι η μέρα της αποκαλούμενης "δίκης";.
Το 1979, 1993, 1998 και 1999 εκδόθηκαν από το Ευρωπαϊκό Κοινοβούλιο ψηφίσματα με αποδέκτη αυτή τη χώρα αλλά τι συνέβη;
Από την Διεθνή Αμνηστία και εβραϊκές οικογένειες και οργανώσεις πληροφορηθήκαμε ότι, στις 8 Μαρτίου του 1999, 13 Ιρανοί εβραίοι και μουσουλμάνοι συνελήφθησαν και κρατούνται.
Ο νεότερος είναι 16 ετών και ο γηραιότερος 48.
Ο λόγος: η κατασκοπεία.
Για ακόμη μία φορά.
Ζητήθηκε να αποσταλούν επιστολές, αλλά χωρίς αποτέλεσμα.
Ο ισραηλινός υπουργός των εξωτερικών, David Levy, απέστειλε μία επιστολή σε ορισμένους υπουργούς, μεταξύ των οποίων και στον υπουργό του Βελγίου, στην οποία αναφέρει ότι αυτοί οι άνθρωποι δεν έχουν καμία σχέση με την κατασκοπεία.
Πρόκειται για εβραίους δασκάλους και άλλους υπεύθυνους για την εκτέλεση θρησκευτικών ιεροτελεστιών.
Τρεις από τους δεκατρείς μπόρεσαν να επιλέξουν δικηγόρο, ενώ για τους άλλους διορίστηκε ένας.
Στις 11.30 το πρωί σήμερα μου ανακοινώθηκε ότι το forum των εβραϊκών οργανώσεων στο Βέλγιο ισχυρί
Κύριε Πρόεδρε, θα πρέπει να αποσαφηνίσουμε ότι περίπου 17 Εβραίοι έχουν ήδη εκτελεστεί στο Ιράν με την κατηγορία της κατασκοπείας, το οποίο δεν σημαίνει βασικά τίποτε περισσότερο από την επαφή με οποιονδήποτε στον έξω κόσμο, σίγουρα με κάποιον στο Ισραήλ ή στις ΗΠΑ.
Αυτή η θέση μου φαίνεται απαράδεκτη για οποιαδήποτε χώρα διατείνεται ότι σέβεται τα ανθρώπινα δικαιώματα.
Αυτοί οι 13 που συνελήφθησαν, συνελήφθησαν κρυφά· κανείς δεν γνώριζε το μέρος όπου βρίσκονταν για δυο-τρεις μήνες.
Επιπλέον, αυτοί οι 13 ήταν όλοι θρησκευτικοί ηγέτες ή ηγέτες της εβραϊκής κοινότητας.
Συνεπώς, αυτή τη δίκη μπορούμε να την ερμηνεύσουμε μόνο ως εσκεμμένη επίθεση στην εβραϊκή κοινότητα του Ιράν.
Γνωρίζουμε ότι δεν θα υπάρξει μια ελεύθερη δίκη· δεν θα είναι ανοικτή στο κοινό και δεν γνωρίζουμε εάν αυτοί οι άνθρωποι θα έχουν νομική εκπροσώπηση.
Ας στείλουμε πολύ ξεκάθαρα το μήνυμά μας από αυτό το Σώμα.
Εάν το Ιράν διατείνεται ότι σέβεται τα ανθρώπινα δικαιώματα, δίκες σαν αυτές δεν πρέπει να επιτρέπεται να συμβαίνουν ποτέ.
Κύριε Πρόεδρε, η ενίσχυση των δυνάμεων του εκσυγχρονισμού του Προέδρου Χαταμί κατά τις τελευταίες εκλογές στο Ιράν μας έδωσε μεγάλη ικανοποίηση.
Ταυτόχρονα όμως, δημιουργήθηκαν και προσδοκίες για επιτάχυνση των διαδικασιών εκδημοκρατισμού, σεβασμού των ανθρωπίνων δικαιωμάτων, χωρίς διακρίσεις λόγω φύλου, θρησκείας ή εθνικής καταγωγής, και ενίσχυσης του διαλόγου στην Ευρωπαϊκή Ένωση.
Δυστυχώς, η περίπτωση των 13 της εβραϊκής κοινότητας, μεταξύ των οποίων και ένας δεκαεξάχρονος, αποτελεί ένα ακόμη κρίκο στη μακρά αλυσίδα των διώξεων, συνήθως με αστήρικτες κατηγορίες, της μη ανοχής και των διακρίσεων εις βάρος των μειονοτήτων που διαβιούν στο Ιράν.
Η Ελλάδα, στο πλαίσιο και των καλών σχέσεων που έχει με το Ιράν, έχει αναλάβει εκστρατεία και έχει κάνει επανειλημμένα διαβήματα για τη διάσωση των 13.
Μέσω της διπλωματικής οδού, επιδιώκουμε να μην επιβληθεί, και πολύ περισσότερο να μην εκτελεστεί η θανατική ποινή.
Εκτιμούμε ότι κάτι τέτοιο θα θέσει σε δοκιμασία όχι μόνο τις σχέσεις Ισραήλ-Ιράν, αλλά και τη σταθερότητα στην ευαίσθητη περιοχή της Μέσης Ανατολής.
Γι' αυτό το Ευρωπαϊκό Κοινοβούλιο σήμερα πρέπει να στείλει ένα ισχυρό μήνυμα στο Ιράν, μήνυμα σεβασμού των ανθρωπίνων δικαιωμάτων, σεβασμού των διεθνών συμβάσεων που το Ιράν έχει υπογράψει και υιοθέτησης μορατόριουμ για τη θανατική ποινή.
Akin Birdal
Κύριε Πρόεδρε, η Τουρκία βρίσκεται τώρα μπροστά σε ένα σταυροδρόμι.
Μπορεί να επιλέξει το παρελθόν, μπορεί να επιλέξει την καταπίεση και τη βαρβαρότητα ή μπορεί να επιλέξει το μέλλον, την ελευθερία και τον ανθρωπισμό.
Λόγω μιας τέτοιας δήλωσης ο Akin Birdal φυλακίστηκε παρά την ασθένειά του.
Είμαστε αντιμέτωποι με μια χώρα που κατά τα φαινόμενα τρέμει τόσο πολύ τους ίδιους τους πολίτες της, που προτιμά να παραβιάζει τα πλέον στοιχειώδη ανθρώπινα δικαιώματα και να θέτει την ενότητα του κράτους πάνω από την ελευθερία και τα δικαιώματα του ατόμου.
Πρέπει να πούμε στην τουρκική κυβέρνηση πως η πολιτική της χώρας ανήκει στο παρελθόν.
Ο τρόπος συμπεριφοράς της δεν ανήκει στο μέλλον, όπου ελπίζουμε ότι τα δικαιώματα θα έχουν περίοπτη θέση.
Μια τέτοια χώρα ποτέ δεν θα πετύχει την ενότητα που επιθυμεί.
Η συμβουλή μου προς την Τουρκία είναι: επιλέξτε το μέλλον και ελευθερώστε τον Akin Birdal και τους συντρόφους του.
Κύριε Πρόεδρε, στο Ελσίνκι οι χώρες της ΕΕ επιβεβαίωσαν το καθεστώς της υποψήφιας χώρας για την Τουρκία.
Η Ομάδα των Φιλελευθέρων στήριξε αυτή την πρόταση.
Ελπίζουμε να καλωσορίσουμε την ένταξη της Τουρκίας στην Κοινότητα κάποια μέρα.
Θεωρούμε ότι αυτή η ενέργεια θα δώσει ένα πολύ σημαντικό μήνυμα στον τουρκικό λαό, όμως - και αυτό το όμως είναι πολύ σημαντικό - απαιτείται να γίνουν πολλές αλλαγές στην Τουρκία πριν αρχίσουμε τις διαπραγματεύσεις και αυτό αφορά, πέραν των άλλων, τα ανθρώπινα δικαιώματα.
Πολλοί από εμάς ήλπιζαν ότι η κατάσταση σ' αυτόν τον τομέα θα βελτιωθεί και, ως εκ τούτου, είναι πολύ επώδυνο να πληροφορείται κανείς, σχεδόν καθημερινά, όλες αυτές τις αναφορές για τις παραβιάσεις των ανθρωπίνων δικαιωμάτων.
Η Τουρκία έχει υπογράψει διεθνείς συμβάσεις που αφορούν τα ανθρώπινα δικαιώματα, οι οποίες, όμως, δεν γίνονται σεβαστές κάτι που βίωσαν με σκληρό τρόπο δημοσιογράφοι, συγγραφείς, αγωνιστές των ανθρωπίνων δικαιωμάτων και πολιτικοί της αντιπολίτευσης.
Από πλευράς της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, θέλουμε να εκφράσουμε την ιδιαίτερη ανησυχία μας για τον Πρόεδρο του Ιδρύματος Ανθρωπίνων Δικαιωμάτων της Τουρκίας, του Akin Birdal.
Η δίκη του δεν ήταν, προφανώς, δίκαιη και καταδικάστηκε βάσει ασαφών αποδεικτικών στοιχείων.
Έπειτα από μια περίοδο ελευθερίας, βρέθηκε εκ νέου στη φυλακή, όπου δεν του επιτρέπουν να έχει την αρμόζουσα ιατρική περίθαλψη που χρειάζεται λόγω των σοβαρών τραυμάτων που προκλήθηκαν από την απόπειρα κατά της ζωής του το 1998.
Πρέπει να απελευθερωθεί αμέσως!
Στην ΕΕ είμαστε περήφανοι που δεν είμαστε μόνο ένας όμιλος οικονομικών συμφερόντων.
Η ΕΕ είναι μια Ένωση που εδράζεται σε αξίες, στον σεβασμό των ανθρωπίνων δικαιωμάτων, στη δημοκρατία και στις αρχές του κράτους δικαίου.
Αυτά τα κριτήρια πρέπει να τα σέβονται όλοι - τα σημερινά και τα μελλοντικά μέλη.
Δυστυχώς, η Τουρκία έχει πολύ δρόμο ακόμη να διανύσει.
Κύριε Πρόεδρε, κατά την προχθεσινή συζήτηση με το Συμβούλιο και την Επιτροπή, σχολίασα ήδη τις απότομες αντιδράσεις ορισμένων τούρκων υπευθύνων, καθώς δεν θα ήθελα η Ευρωπαϊκή Ένωση να αποπειραθεί να αναμιχθεί στις εσωτερικές υποθέσεις της Τουρκίας σχετικά με το κουρδικό ζήτημα, τη στιγμή που ένας νέος δρόμος ανοίγεται στην πορεία για την προσχώρησή της.
Θα ήθελα μόνο να επαναλάβω εδώ με τη μεγαλύτερη δυνατή αποφασιστικότητα τα όσα είπα στην Αγκυρα επ' ευκαιρία της τελευταίας επίσκεψής μου.
Το Ευρωπαϊκό Κοινοβούλιο δεν έχει ουδεμία πρόθεση να επιτρέψει να αναπτυχθούν τα μιάσματα των μικροεθνικισμών που μόλις έπνιξαν στο αίμα τα Βαλκάνια.
Όσο για την τουρκική κοινή γνώμη, μπορεί να είναι σίγουρη ότι δεν θα μπούμε στον πειρασμό να ενθαρρύνουμε οποιαδήποτε αυτονομιστική διεκδίκηση στην Τουρκία.
Αντίθετα, μεταξύ των αξιών στις οποίες πιστεύουμε συγκαταλέγεται ο σεβασμός της αξιοπρέπειας του ανθρώπου σε όλο τον κόσμο και το δικαίωμα του ευρωπαίου πολίτη να διατηρεί τις ρίζες του στο χώμα που γεννήθηκε και στον πολιτισμό όπου μεγάλωσε.
Αυτή είναι εν πάση περιπτώσει η ερμηνεία που δίνω εγώ στα δικαιώματα των μειονοτήτων.
Δεν θέλουμε να δώσουμε μαθήματα σε κανέναν, πρέπει όμως σε κάθε ευκαιρία να επιβεβαιώνουμε ότι η Ευρωπαϊκή Ένωση - όπως είπε πριν λίγο η κυρία Malmstrφm - δεν έχει ως μόνο στόχο της να προωθήσει τον πλούτο στο έδαφός της, αλλά, σύμφωνα με το πνεύμα των ιδρυτών της, πολλοί σε αυτό το Σώμα θεωρούμε ότι η Ευρωπαϊκή Ένωση πρέπει να συνεχίσει να οικοδομείται για την προώθηση και την υπεράσπιση των θεμελιωδών αξιών της.
Στην επίτευξη του στόχου αυτού πρέπει να χρησιμεύσει το σχέδιο ψηφίσματος που θα υποβληθεί σε λίγο σε ψηφοφορία.
Κύριε Πρόεδρε, πριν από δύο εβδομάδες συναντήσαμε τον Akin Birdal στην Αγκυρα, στα γραφεία της αντιπροσωπείας της ΕΕ.
Μας είχε πει τα εξής τότε: "εδώ και πέντε μήνες η Τουρκία είναι μια νέα χώρα.
Με τη χορήγηση του καθεστώτος υποψηφίας χώρας, βλέπουμε δυνατότητες για δημοκρατία και ελευθερία στη χώρα μας.
Επιπροσθέτως δε, η εσωτερική, ένοπλη σύγκρουση, έλαβε τέλος και οι σχέσεις μας με την Ελλάδα έχουν βελτιωθεί.";.
Αυτά είπε ο Akin Birdal.
Εκείνη, ακριβώς, την περίοδο ο Akin Birdal είχε αποφυλακιστεί λόγω της "κλονισμένης υγείας"; του, όπως αναφερόταν.
Ωστόσο, αν ήταν αρκετά υγιής, θα αναγκαζόταν να επιστρέψει σύντομα στη φυλακή.
Του αφαιρέθηκε δε το δικαίωμα να είναι Πρόεδρος της Ένωσης των ανθρωπίνων δικαιωμάτων.
Το αποκαλούμενο έγκλημά του ήταν ότι στην ομιλία του, την ημέρα της Παγκόσμιας Ειρήνης, είχε αναφερθεί στον κουρδικό λαό.
Γι' αυτό το έγκλημα, σύμφωνα με τον ισχύοντα νόμο, άρθρο 312, καταδικάστηκε σε ποινή φυλάκισης 8 ετών και πρόστιμο.
Ο Akin Birdal είναι ένας πράος και ειρηνικός άνθρωπος.
Εξακολουθεί να υποφέρει από τα επακόλουθα της εναντίον του απόπειρας την άνοιξη του 1998.
Στη συνομιλία που είχαμε επεσήμανε ότι ήθελε δημοκρατία, ότι ήθελε μια ειρηνική λύση του κουρδικού ζητήματος και ότι αντιλαμβανόταν την αξία της ένταξης στην ΕΕ.
Εκτός αυτού, επεσήμανε πόσο σημαντικό ήταν να καταργηθούν 152 νόμοι και άρθρα που περιορίζουν το δικαίωμα της ελεύθερης έκφρασης και οδηγούν τόσους πολλούς ανθρώπους στη φυλακή.
Ο Akin Birdal οδηγήθηκε εκ νέου στη φυλακή την επόμενη ημέρα της συνομιλίας μας και αφού είχαμε μιλήσει με τον πρωθυπουργό, κ. Ετσεβίτ, γι' αυτόν.
Αυτό που βλέπουμε, στην προκειμένη περίπτωση, είναι ένα αντιδημοκρατικό σύστημα που φυλακίζει, διώκει και καταπιέζει ανθρώπους με δημοκρατικά φρονήματα.
Αυτός είναι ο λόγος που απαιτούμε στο ψήφισμά μας την ταχεία λήψη μέτρων υπέρ της ελευθερίας του λόγου, της μεταρρύθμισης στον τομέα της δικαιοσύνης, καθώς και την απελευθέρωση όλων των πολιτικών κρατουμένων.
Κύριε Πρόεδρε, ο προηγούμενος ομιλητής διευκόλυνε τη θέση μου, επειδή αναφέρθηκε στον κύριο Akin Birdal, ο οποίος ήταν πρόεδρος της οργάνωσης για τα ανθρώπινα δικαιώματα στην Τουρκία και ήταν κυρίως γνωστός για την έκκλησή του για την ειρηνική επίλυση του κουρδικού ζητήματος.
Το 1998 επέζησε μιας απόπειρας δολοφονίας εκ μέρους ακροδεξιών, αλλά έκτοτε η υγεία του έχει θιγεί σοβαρά.
Τώρα ο άνθρωπος αυτός βρίσκεται και πάλι στη φυλακή, τη στιγμή που μια ομάδα συναδέλφων μας επισκέπτεται την Αγκυρα.
Βάσει της μαρτυρίας της συναδέλφου Schφrling φαίνεται σαφώς ότι το θέμα αυτό δεν είναι τυχαίο.
Πρόκειται για μία αληθινή πρόκληση.
Με τέτοιου είδους πράξεις, η Τουρκία απομακρύνεται από την Ευρώπη.
Το χάσμα γίνεται βαθύτερο αντί να εξαλειφθεί.
Εάν η Τουρκία επιθυμεί να δώσει ένα μήνυμα, τότε αυτό θα μπορούσε να είναι η απελευθέρωση του κυρίου Birdal, επειδή εν προκειμένω πρόκειται για μία πραγματική πρόκληση.
Αυτή δεν είναι η μόνη περίπτωση παραβίασης των ανθρωπίνων δικαιωμάτων για την οποία ανησυχούμε.
Πληροφορούμαι ότι σε ένα γραφείο τύπου στο Αμστερνταμ πραγματοποιήθηκε κατάσχεση, με επίσημη νομιμοποίηση από τη βελγική δικαιοσύνη.
Εν τω μεταξύ, γνωρίζουμε από ανάλογες περιπτώσεις στο Βέλγιο ποιος βρίσκεται πίσω από αυτήν την κατάσταση.
Τα ανθρώπινα δικαιώματα είναι αναφαίρετα, τα ανθρώπινα δικαιώματα είναι παντού όμοια, όπως και στην Τουρκία που θα πρέπει να γίνονται σεβαστά, επειδή διαφορετικά η Τουρκία δεν πρόκειται να γίνει μέλος της Ευρωπαϊκής Ένωσης.
Κύριε Πρόεδρε, για ακόμη μία φορά διαμαρτυρόμαστε και ζητάμε από την τουρκική κυβέρνηση την απελευθέρωση ενός κρατούμενου που είναι ένοχος επειδή θέλει να ζει σε μια χώρα όπου θα έχουν θέση η δημοκρατία, το δίκαιο και η ελευθερία.
Ο Akin Birdal δεν είναι Κούρδος αλλά Τούρκος, είναι ένας άνθρωπος της ειρήνης που καταδικάσθηκε επειδή μίλησε για το κουρδικό πρόβλημα και επειδή δήλωσε ότι εκείνος ο βρώμικος πόλεμος πρέπει να τερματισθεί.
Η καταδίκη του βασίσθηκε σ' έναν ανελεύθερο νόμο, για την κατάργηση του οποίου μάχονται οι τούρκοι δημοκράτες, ένας νόμος που έχει πλήξει εκατοντάδες πολιτών.
Όποιος έχει συναντήσει τον Akin Birdal δεν μπορεί να ξεχάσει το χαμόγελο και τη γλυκύτητά του.
Και όμως, έχει περάσει μεγάλες δοκιμασίες.
Δεν είναι η πρώτη φορά που φυλακίζεται και μια ομάδα ενόπλων αποπειράθηκε να τον δολοφονήσει· σώθηκε μεν, αλλά δεν μπόρεσε να φύγει από τη χώρα και φυλακίσθηκε.
Η Leyla Azan βρίσκεται ακόμη στη φυλακή και μαζί της χιλιάδες Κούρδοι.
Μέχρι πότε;
Δεν υπάρχουν δικαιολογίες για τη συμπεριφορά της τουρκικής κυβέρνησης.
Το PKK εγκατέλειψε την ένοπλη πάλη, ο προεδρός του Φcalan ζητάει από τη φυλακή ειρήνη, συμφιλίωση και την αναγνώριση της πολιτισμικής ταυτότητας του λαού του.
Πρέπει να δοκιμάσουμε κάθε οδό, εκτός από τη στρατιωτική και το εμπάργκο, διακόπτοντας πρώτα απ' όλα τις πωλήσεις όπλων στην Τουρκία, έτσι ώστε να επικρατήσει η δημοκρατία και η ελευθερία στην Τουρκία.
(Χειροκροτήματα)
Θιβέτ
Κύριε Πρόεδρε, σύμφωνα με όλους τους παρατηρητές η κατάσταση των ανθρωπίνων δικαιωμάτων στην Κίνα έχει επιδεινωθεί σημαντικά.
Αυτό ισχύει ακόμα περισσότερο για το Θιβέτ, όπου το λογικό σχέδιο των πέντε σημείων του Δαλάι Λάμα δεν έχει αυτή τη στιγμή καμία πιθανότητα να εγγραφεί στην ημερήσια διάταξη.
Η Ευρωπαϊκή Ένωση δεν μπορεί να προσποιείται ότι δεν συμβαίνει τίποτα.
Οι Ηνωμένες Πολιτείες παρουσίασαν ένα ψήφισμα για τις παραβίασεις των ανθρωπίνων δικαιωμάτων στην Κίνα στην πεντηκοστή έκτη σύνοδο της Επιτροπής Ανθρωπίνων Δικαιωμάτων του ΟΗΕ.
Το γεγονός ότι το Συμβούλιο της Ένωσης δεν έχει εκφράσει ακόμη την πρόθεση να υποστηρίξει αυτό το ψήφισμα μάς ανησυχεί πολύ, για τον πρόσθετο λόγο - ίσως δεν είναι τυχαίο - ότι το μέσο διαλόγου Ευρωπαϊκής Ένωσης-Κίνας για τα ανθρώπινα δικαιώματα παραμένει τελείως στάσιμο.
Θα θέλαμε να μπει ένα τέλος σ' αυτή την πολιτική που κάνει τα στραβά μάτια στην Κίνα και η Ευρωπαϊκή Ένωση να στηρίξει την αμερικανική πρωτοβουλία χωρίς να φοβάται μήπως χάσει θελκτικές οικονομικές ευκαιρίες, αντί να παραμένει σιωπηλή και ανεχόμενη τις συνεχείς παραβιάσεις των ανθρωπίνων δικαιωμάτων στην Κίνα και προπαντός στο Θιβέτ.
Η Ευρώπη ξυπνάει με δυσκολία και με πολλές αντιφάσεις από τον λήθαργό της σχετικά με τις φρικαλεότητες στην Τσετσενία.
Πραγματικά, ελπίζω ότι, έστω και στη σκιά των Αμερικανών, θα αφυπνισθεί επιτέλους σχετικά με την κατάσταση των ανθρωπίνων δικαιωμάτων στην Κίνα.
Κύριε Πρόεδρε, αξιότιμε κύριε Επίτροπε, κυρίες και κύριοι, πριν από δύο εβδομάδες διεξήχθη στο Ευρωπαϊκό Κοινοβούλιο στις Βρυξέλλες μια διακοινοβουλευτική διάσκεψη για την κατάσταση των ανθρωπίνων δικαιωμάτων στην Κίνα.
Συμφωνώντας από κοινού με τον Υπουργό Εξωτερικών της εξόριστης κυβέρνησης του Θιβέτ, την εντεταλμένη της κυβέρνησης των ΗΠΑ για το Θιβέτ και βουλευτές εθνικών κοινοβουλίων, εμείς, οι βουλευτές του Ευρωπαϊκού Κοινοβουλίου, θεωρούμε ότι πρέπει να λήξει η περίοδος των ύποπτων συμβιβασμών με τη Κίνα στο όνομα της διατήρησης καθαρά οικονομικών σχέσεων.
Η κινεζική πλευρά εξακολουθεί να αρνείται τον διάλογο με τον παναγιότατο Δαλάι Λάμα.
Η πολιτική καταπίεση αυξάνεται.
Ανθρωποι καταδιώκονται ανελέητα, και η ελευθερία του θρησκευτικού δόγματος και της έκφρασης γνώμης περιορίζεται.
Καταβάλλονται προσπάθειες για τον συστηματικό αφανισμό του πολιτισμού και της ταυτότητας του Θιβέτ.
Πρέπει επιτέλους να θεματοποιηθούν αυτές οι συνεχείς παραβιάσεις θεμελιωδέστατων δικαιωμάτων.
Στην 56η Διάσκεψη των Ηνωμένων Εθνών στη Γενεύη για τα ανθρώπινα δικαιώματα οι ΗΠΑ θα χρειαστούν την υποστήριξη της Ευρωπαϊκής Ένωσης.
Η Ευρωπαϊκή Ένωση θα πρέπει να εκμεταλλευτεί το απαιτούμενο από αυτήν κύρος και να υποστηρίξει την ανθρώπινη αξιοπρέπεια και τα ανθρώπινα δικαιώματα.
Αν κάνει το πρώτο βήμα, θα την ακολουθήσουν ασφαλώς και άλλα κράτη, καθώς και υποψήφιες χώρες.
Η Ομάδα μου, το Ευρωπαϊκό Λαϊκό Κόμμα, είναι βαθύτατα πεπεισμένη γι' αυτό.
Κύριε Επίτροπε Lamy, η Ευρώπη πρέπει να βγει από το καταφύγιό της.
Η Επιτροπή και το Συμβούλιο θα πρέπει να είναι επικεφαλής μιας κίνησης που θα υποστηρίζει πλήρως το ειρηνευτικό πρόγραμμα των πέντε σημείων που προτείνει ο Δαλάι Λάμα.
Πρώτον, το Θιβέτ πρέπει να γίνει ζώνη ειρήνης.
Δεύτερον, η Κίνα πρέπει να εγκαταλείψει επιτέλους την πολιτική των διώξεων.
Τρίτον, πρέπει να διασφαλισθούν οι δημοκρατικές ατομικές ελευθερίες για όλες τις μειονότητες.
Τέταρτον, πρέπει να προστατευθούν ο πολιτισμός και το περιβάλλον στο Θιβέτ.
Πέμπτον, πρέπει να διεξαχθούν ειλικρινείς διαπραγματεύσεις για το μελλοντικό αυτόνομο καθεστώς του Θιβέτ.
Κύριε Επίτροπε Lamy, σε όλες τις εμπορικές συμφωνίες με τρίτες χώρες χρειαζόμαστε την ίδια βάση, δηλαδή τον σεβασμό των ανθρωπίνων δικαιωμάτων.
Εσείς, κύριε Επίτροπε Lamy, δείξατε στο Seattle ότι ξέρετε να κτίζετε γέφυρες - είχα την ευκαιρία να είμαι παρών.
Τα λόγια ενός θιβετιανού συμμετέχοντος στο συνέδριο ήταν: επιβιώνουμε χάρις στη δική σας συμπόνια, προπάντων όμως χάρις στη δική σας αλληλεγγύη!
Tashi delek!
Κύριε Πρόεδρε, εφόσον καλείτε όλους τους συναδέλφους στη δική τους γλώσσα, εμένα μπορείτε να με καλέσετε στα βαυαρικά!
Ήμουν πριν από οκτώ χρόνια εισηγητής για το Θιβέτ.
Το 1992 είχα υποβάλει μια πρόταση ψηφίσματος που έγινε ομόφωνα αποδεκτή από το Ευρωπαϊκό Κοινοβούλιο.
Σήμερα οφείλω να διαπιστώσω θορυβημένος, ότι οκτώ χρόνια αργότερα θα μπορούσε να υποβληθεί εξίσου δικαιολογημένα η ίδια πρόταση ψηφίσματος με τις ίδιες καταγγελίες για τις ίδιες κάκιστες και φοβερές συνθήκες στο Θιβέτ.
Τα ανθρώπινα δικαιώματα των Θιβετιανών ποδοπατούνται, η πολιτισμική και πνευματική κληρονομιά τους κινδυνεύει από πλήρη αφανισμό.
Η φύση και το περιβάλλον επιβαρύνονται και καταστρέφονται κατά πρωτόγνωρο τρόπο.
Εκατομμύρια Θιβετιανών δεν έχουν ανθρώπινα και βέβαια ούτε κατά διάνοια πολιτικά δικαιώματα, κυρίως δεν έχουν το δικαίωμα του συνέρχεσθαι και του συνεταιρίζεσθαι, ούτε το δικαίωμα της ελεύθερης άσκησης της θρησκείας τους.
Για τους λόγους αυτούς καλούμε την κινεζική κυβέρνηση να αναζητήσει κατεπειγόντως μια πολιτική λύση για το Θιβέτ σε διάλογο με τους θιβετιανούς πολιτικούς και θρησκευτικούς ηγέτες η οποία θα στηρίζεται στην πρόταση του παναγιότατου 14ου Δαλάι Λάμα.
Ο συνάδελφος Mann, με απάλλαξε από την ανάγκη να τονίσω το ζήτημα αυτό για άλλη μια φορά.
Θέλω να υπογραμμίσω πως όταν ένας λαός είναι έτοιμος να αγωνιστεί για την αυτονομία του, χωρίς να θέτει υπό αμφισβήτηση κρατικά σύνορα και χωρίς αποσχιστικές βλέψεις θα πρέπει πραγματικά να τον υποστηρίξουμε, δεδομένου ότι αποτελεί υπόδειγμα και για το δικό μας πρότυπο της Ευρωπαϊκής Ένωσης.
(Χειροκροτήματα)
- Κύριε συνάδελφε Sakellariou, δυστυχώς η σοβαρότητα του θέματος μου απαγορεύει να απαντήσω με βαυαρικό χιούμορ στην εισαγωγική σας παρατήρηση.
Το θέμα είναι τόσο σοβαρό που δεν θέλω να το κάνω στο σημείο αυτό.
Εδώ πρόκειται πράγματι για πάρα πολλούς ανθρώπους.
Κύριε Πρόεδρε, σήμερα μιλάμε για το Θιβέτ, αλλά έχουμε μιλήσει και συνεχίζουμε να μιλάμε για την Τσετσενία, το Κουρδιστάν και την Ταϊβάν.
Κατά τη γνώμη μου αυτό εξηγείται από το γεγονός ότι, όταν μιλάμε για ανθρώπινα δικαιώματα, επικεντρώνουμε πάντα την προσοχή μας στα ατομικά δικαιώματα, παραβλέποντας όμως πολύ συχνά το δίκαιο των λαών.
Το θεμελιώδες δικαίωμα στην αυτοδιάθεση παραβλέπεται πολύ συχνά, ίσως για λόγους πολιτικής σκοπιμότητας.
Ίσως είναι πιο εύκολο να παρέμβουμε για έναν κρατούμενο, για ένα άτομο που υφίσταται βασανιστήρια, για ένα άτομο που του στερούν το δικαίωμα στην ελεύθερη έκφραση παρά για έναν ολόκληρο λαό.
Εδώ όμως βρίσκεται και η ουσία του προβλήματος: έως ότου το δικαίωμα στην αυτοδιάθεση να κατοχυρωθεί και να εφαρμοστεί παντού, αυτές οι καταστάσεις θα συνεχίσουν να παρουσιάζονται μπροστά στα μάτια μας, θα συνεχίζουμε να συζητάμε, να εγκρίνουμε ψηφίσματα, αλλά τα πράγματα, όπως είπε και ο συνάδελφος κύριος Sakellariou, δυστυχώς δεν θα αλλάξουν.
Πρέπει να κάνουμε μια πραγματική τομή, περνώντας από την προστασία των ατόμων στην προστασία των λαών, επειδή δεν είναι σωστό μόνο οι κάτοικοι του Ανατολικού Τιμόρ να μπορούν να ασκούν αυτό το δικαίωμά τους.
Όλοι οι λαοί που το ζητούν πρέπει να μπορούν να το ασκούν κι αυτοί, από τη Σαχάρα μέχρι την Τσετσενία, από την Ταϊβάν μέχρι το Κουρδιστάν και, φυσικά, στο Θιβέτ.
(Χειροκροτήματα)
Στην πλειοψηφία του το Σώμα έχει ασφαλώς την ίδια άποψη.
Θανατική ποινή στις ΗΠΑ
Kύριε Πρόεδρε, όπως ασφαλώς γνωρίζετε, αυτή την περίοδο γίνεται πολύς λόγος για τη μεταρρύθμιση της διαδικασίας κατεπείγοντος και υπάρχουν ορισμένα έγκριτα μέλη των μεγάλων Ομάδων που θεωρούν ότι αυτή η διαδικασία είναι άχρηστη και τα ψηφίσματά μας εξίσου περιττά.
Κι όμως κανένα θέμα όπως εκείνο της θανατικής ποινής στις Ηνωμένες Πολιτείες δεν απέδειξε ότι αντίθετα αυτού του είδους η συζήτηση μπορεί να παίξει αθόρυβα και αργά ένα σημαντικό ρόλο.
Τα πράγματα στις Ηνωμένες Πολιτείες αλλάζουν.
Φυσικά δεν μπορεί να είμαι τόσο αλαζόνας ώστε να σκέφτομαι ότι αυτό οφείλεται αποκλειστικά στο Ευρωπαϊκό Κοινοβούλιο, αλλά πιστεύω ότι αυτό συνέβη και χάρις στη συνεχή προσοχή που επέδειξε το θεσμικό όργανό μας γι' αυτό το ζήτημα.
Μου φαίνεται ότι η πρόταση ψηφίσματος που ετοιμαζόμαστε να ψηφίσουμε δεν είναι απλά ένα ακόμη ψήφισμα από τα πολλά, αλλά μια επιπλέον απόδειξη ότι τα πράγματα μπορούν να αλλάξουν.
Επιπλέον, πιστεύω ότι πρέπει να επιστήσουμε την προσοχή των Αμερικανών στα τρία στοιχεία που υπογραμμίζονται ως θετικά στοιχεία σ' αυτό το ψήφισμα: τη στάση της Janet Reno, εκείνη του κυβερνήτη του Ιllinois και εκείνη του Υπουργείου Δικαιοσύνης των ΗΠΑ.
Πιστεύω ότι απ' αυτή την άποψη μπορούμε να είμαστε ευχαριστημένοι.
Κύριε Πρόεδρε, θα μπορούσε να πει κανείς ότι δημιουργείται λίγο πολύ μια αίσθηση αμηχανίας να καθόμαστε εδώ άλλη μια φορά και να μιλάμε για τη θανατική ποινή στις ΗΠΑ, διότι φυσικά δεν είναι η πρώτη φορά που μιλάμε σχετικά, ούτε καν κατά τη δική μου βραχύχρονη θητεία στο Κοινοβούλιο.
Προσφάτως μιλήσαμε για την υπόθεση του Mumia Jamal και τώρα πάλι το θέμα αφορά την υπόθεση Juan Raul Garza.
Ωστόσο, αυτοί οι άνθρωποι είναι μονάχα παραδείγματα, διότι έχουν υπάρξει τόσοι πολλοί που μπορεί κανείς να πει ότι οι ΗΠΑ με την πολιτική δικαίου που εφαρμόζουν διεξάγουν έναν πόλεμο κατά των φτωχότερων και πιο αποκλεισμένων μελών της κοινωνίας τους.
Σε αυτό το θέμα οι ΗΠΑ εξισώνονται με την Κίνα, το Κονγκό και το Ιράκ.
Αισθάνομαι παράξενα να βρίσκομαι σε μια σχεδόν άδεια αίθουσα - εκτός από τους θεατές - και να μιλάω για ένα τόσο ουσιώδες θέμα, αλλά πιστεύω ότι είναι ένα θέμα που πρέπει συνεχώς να θίγουμε και καλώ τα κράτη μέλη να αντιδράσουν επίσης σε αυτή την υπόθεση, να αντιδράσουν γοργά και αυστηρά απέναντι σε αυτό το αποκαλούμενο φιλικά διακείμενο κράτος, το οποίο παραβιάζει επανειλημμένως τα πλέον στοιχειώδη ανθρώπινα δικαιώματα.
Το Ευρωπαϊκό Κοινοβούλιο έχει εγκρίνει πολλές φορές κείμενα, στα οποία αναφέρεται ότι η θανατική ποινή αποτελεί παραβίαση της ανθρώπινης αξιοπρέπειας, και των δικαιωμάτων του ανθρώπου, και είναι ιδιαίτερα λυπηρό ότι για άλλη μία φορά θα πρέπει να διαπιστώσουμε ότι οι αμερικανοί φίλοι μας εφαρμόζουν ακόμη τη θανατική ποινή και ότι δυστυχώς το σύνολο των εκτελέσεων αυξήθηκε σε 350 ήδη από 1990.
Αυτό που βρίσκω ιδιαίτερα λυπηρό είναι ότι άνθρωποι, άνθρωποι μικρότεροι των 18 ετών, είναι δυνατόν να καταδικαστούν σε θάνατο, ενώ ακόμη και άνθρωποι με διανοητικά προβλήματα είναι δυνατόν να καταδικαστούν σε θάνατο.
Αυτές είναι ιδιαίτερα θλιβερές πτυχές του κειμένου το οποίο εξετάζουμε τώρα.
Κάθε εκτέλεση είναι μία μη επανορθώσιμη κατάσταση, και αυτό την καθιστά εξαιρετικά ιδιάζουσα.
Στην περίπτωση που εξετάζουμε επί του παρόντος δεν επιβλήθηκε ισόβιος κάθειρξη αλλά θανατική ποινή, και αυτό βάσει γεγονότων τα οποία δεν αποδείχθηκαν αδιαμφισβήτητα.
Για αυτό το λόγο, ζητώ από τη Διαμερικανική Επιτροπή Ανθρωπίνων Δικαιωμάτων να ασχοληθεί και πάλι με την παρούσα υπόθεση και να αποφανθεί σχετικά, προκειμένου να μην ορισθεί ημερομηνία για την εκτέλεση.
Πρέπει να ζητήσουμε επειγόντως από τους Αμερικανούς, όχι μόνο να αντιδράσουν σε αυτή την περίπτωση για ηθικούς λόγους, αλλά να φροντίσουν ώστε η θανατική ποινή να καταργηθεί.
Μόνο στις Ηνωμένες Πολιτείες και σε ορισμένες άλλες χώρες, οι οποίες μακράν απέχουν της δημοκρατίας,
Κύριε Πρόεδρε, πρέπει να αποσαφηνίσουμε για ποιον λόγο αυτό το σημερινό ψήφισμα είναι τόσο σημαντικό.
Πρώτον, όλοι γνωρίζουμε ότι υπάρχει ένα κύμα δικαστικών εκτελέσεων σε όλη την επικράτεια των ΗΠΑ - άνω των 600 από το 1977 - αλλά αυτή θα είναι η πρώτη εκτέλεση βάσει απόφασης ομοσπονδιακού δικαστηρίου από το 1963.
Δεύτερον, είναι σημαντικό επειδή είναι η μοναδική περίπτωση από το 1977, όταν ξανάρχισαν οι εκτελέσεις, στην οποία χρησιμοποιήθηκαν στοιχεία ενός άλυτου, μη επιδικασμένου εγκλήματος σε ξένη χώρα για να εξασφαλισθεί η θανατική καταδίκη.
Η καταδίκη σε θάνατο του Juan Garza υπήρξε το επακόλουθο φόνων στο Μεξικό, για τους οποίους δεν του απαγγέλθηκαν ποτέ κατηγορίες.
Τρίτον, υπάρχουν τώρα 21 κρατούμενοι που περιμένουν στη σειρά για εκτέλεση βάσει απόφασης ομοσπονδιακού δικαστηρίου: 14 είναι μαύροι, 5 λευκοί, 1 ασιάτης και 1 από τη Λατινική Αμερική.
Γνωρίζουμε ότι στις δίκες που διεξάγονται στις πολιτείες οι μαύροι κατηγορούμενοι έχουν 4 φορές περισσότερες πιθανότητες να καταδικασθούν σε θάνατο από ό,τι οι λευκοί κατηγορούμενοι.
Πέμπτον, ο κυβερνήτης Ryan του Ιllinois, όπως ήδη ακούσαμε, επέβαλε αναστολή των εκτελέσεων των θανατικών ποινών στην πολιτεία του, εξαιτίας του τρομακτικού ιστορικού της πολιτείας σε εσφαλμένες καταδίκες.
Εάν συγκεντρώσουμε όλους αυτούς τους παράγοντες διαπιστώνουμε ότι η θανατική ποινή στις ΗΠΑ είναι μια αυθαίρετη και ουσιαστικά ρατσιστική διαδικασία.
Για τον λόγο αυτό ζητούμε συνεχώς να μην εφαρμόζεται η θανατική ποινή στις ΗΠΑ.
Στην προκειμένη περίπτωση είναι ιδιαίτερα σημαντικό επειδή πρόκειται για μια εκτέλεση βάσει απόφασης ομοσπονδιακού δικαστηρίου και θα είναι η πρώτη από το 1963.
Γι' αυτό παροτρύνουμε τον Πρόεδρο Κλίντον να δείξει επιείκεια σε αυτή την περίπτωση και να αναστείλει τις ομοσπονδιακές εκτελέσεις.
Η προεδρική προεκλογική εκστρατεία βρίσκεται εν εξελίξει.
Δυστυχώς, στις προεδρικές προεκλογικές εκστρατείες στις ΗΠΑ οι εκτελέσεις χρησιμοποιούνται εν είδει πολιτικού ποδοσφαίρου.
Ο Πρόεδρος Κλίντον έχει την ευκαιρία - εφόσον δεν θέτει υποψηφιότητα επανεκλογής - να υπερασπισθεί αυτό το ζήτημα σήμερα.
(GUE/NGL).
(FR) Κύριε Πρόεδρε, συντάσσομαι με εκείνους που, πριν από εμένα, ζήτησαν την άμεση και άνευ όρων κατάργηση της θανατικής ποινής στις Ηνωμένες Πολιτείες, καθώς και σε ολόκληρο τον κόσμο.
Αυτή η ποινή αποτελεί ένα πολιτικό όπλο που χρησιμοποιείται από τον μηχανισμό του αμερικανικού κράτους για να ξεκαθαρίζει τους λογαριασμούς του με μαχητές σαν τον Mumia Abu Jamal.
Αποτελεί επίσης, όπως και ολόκληρο το σωφρονιστικό σύστημα, ένα μέσο κοινωνικών διακρίσεων, καθώς οι Αφροαμερικανοί, οι εθνοτικές μειονότητες και γενικότερα οι φτωχοί κινδυνεύουν να καταδικαστούν σε θάνατο πολύ περισσότερο από κάποιους άλλους.
Πρόκειται, εξάλλου, για μια ποινή, της οποίας ο μη αναστρέψιμος χαρακτήρας καθιστά αδύνατη οιαδήποτε επανόρθωση σε περίπτωση δικαστικής πλάνης, η οποία ωστόσο αποτελεί συχνό φαινόμενο.
Το κράτος που αναγάγει τη νόμιμη δολοφονία σε έναν από τους πυλώνες της δικαιοσύνης του είναι απείρως πιο εγκληματικό από τα άτομα εκείνα από τα οποία διατείνεται ότι προστατεύει την κοινωνία.
Η θανατική ποινή εκφράζει όλη τη βαρβαρότητα μιας κοινωνικής οργάνωσης που, ακόμα και στην πιο πλούσια χώρα του κόσμου, καταδικάζει επίσης σε θάνατο τόσα παιδιά και εφήβους από τη χρήση ναρκωτικών ή από την ανασφάλεια, όσον αφορά την υλική και ηθική εξαθλίωση, εξαιτίας του απλού γεγονότος ότι είχαν την ατυχία να γεννηθούν σε μια φτωχή γειτονιά.
Μια βαρβαρότητα η οποία, σε παγκόσμια κλίμακα, καταδικάζει εκατομμύρια ανθρώπους σε θάνατο από πείνα ή ασθένειες, ενώ θα μπορούσαν εύκολα να θεραπευτούν, αλλά δεν θεραπεύονται, ελλείψει φαρμάκων.
Διαμαρτυρόμενοι εναντίον της θανατικής ποινής, διαμαρτυρόμαστε επίσης εναντίον όλης αυτής της βαρβαρότητας, εναντίον της βαρβαρότητας που σχετίζεται με τη διαιώνιση μιας κοινωνικής οργάνωσης, που συγκεντρώνει όλα τα πλούτη στα χέρια μιας μειονότητας, καταδικάζοντας ένα μεγάλο τμήμα της ανθρωπότητας στη δυστυχία.
Κύριε Πρόεδρε, αγαπητοί συνάδελφοι, η Πορτογαλία είναι μια χώρα που κατήργησε τη θανατική ποινή εδώ και περισσότερο από έναν αιώνα.
Αρα, για μας τους Πορτογάλους, το να τασσόμαστε κατά της θανατικής ποινής συνιστά μια υπόθεση πολιτισμού.
Θα ήθελα να σας υπενθυμίσω και μια άλλη αναφορά: η διακήρυξη της ανεξαρτησίας των Ηνωμένων Πολιτειών, που διατρανώνει το τρίπτυχο στο οποίο θεμελιώθηκε η επανάσταση σε αυτή τη χώρα, και που αποτελεί ένα έγγραφο που εμπνέει, δίδει έμφαση στο δικαίωμα στη ζωή, στην ελευθερία και στην επιδίωξη της ευτυχίας - "right to life, to liberty and to the pursuit of happiness".
Μετά από διακόσια χρόνια και πλέον, το δικαίωμα στη ζωή περιμένει ακόμη την πλήρη κατοχύρωσή του στο πλαίσιο της αμερικανικής έννομης τάξης.
Και στο γεγονός αυτό θα πρέπει να αντιδράσουμε έντονα.
Κύριε Πρόεδρε, η Ομάδα μας υποστηρίζει με έμφαση το προκείμενο ψήφισμα.
Βέβαια, στις ΗΠΑ οφείλουμε δύο νίκες απέναντι σε απολυταρχικά καθεστώτα, αφενός του εθνικοσοσιαλισμού και αφετέρου του κομμουνισμού, καθώς και την εδραίωση της δημοκρατίας και του κράτους δικαίου σε όλη την ήπειρο.
Ωστόσο, με τη διατήρηση της θανατικής ποινής, οι ΗΠΑ έχουν δημιουργήσει ένα προηγούμενο που δεν θα τους επέτρεπε την πρόσβαση ούτε στο Συμβούλιο της Ευρώπης, ούτε στην Ευρωπαϊκή Ένωση.
Κατά συνέπεια οφείλουμε να πούμε με σαφήνεια στον εν λόγω πολύ σημαντικό εταίρο ότι θα πρέπει επιτέλους να καταργήσει την θανατική ποινή στο επίπεδο των επιμέρους πολιτειών του και πόσο μάλλον σε ομοσπονδιακό επίπεδο.
Η αμερικανική προεκλογική εκστρατεία θα μπορούσε να αποτελέσει μοναδική ευκαιρία να δοθεί ένα δυναμικό μήνυμα.
Δυστυχώς όμως συμβαίνει το αντίθετο, καθότι ο αγώνας διεξάγεται σε λαϊκίστικο επίπεδο στο ζήτημα αυτό.
Ωστόσο, είμαστε της άποψης ότι η δημοκρατία και το κράτος δικαίου αποτελούν τη βάση της Ατλαντικής Συμμαχίας και κατά συνέπεια το δικαίωμα στη ζωή πρέπει να βρίσκεται στο επίκεντρο της έννομης τάξης τόσο των ΗΠΑ όσο και της Ευρώπης.
Για τον λόγο αυτό, στον δικό μας Χάρτη Θεμελιωδών Δικαιωμάτων θέλουμε να επισημάνουμε σαφώς ότι υποστηρίζουμε το δικαίωμα στη ζωή και ότι στρεφόμαστε εναντίον ενός πολιτισμού του θανάτου, όπως αυτός εκφράζεται και μέσω της θανατικής ποινής.
Ζιμπάμπουε
Κύριε Πρόεδρε, αυτή η σύντομη συζήτηση πραγματοποιείται σε ένα υπόβαθρο αυξανόμενης έντασης στη Ζιμπάμπουε.
Όλοι όσοι από εμάς μιλούν πρέπει να θυμούνται ότι κάθε λέξη των ομιλιών μας και του ψηφίσματος θα διαβασθεί ανυπόμονα από όλες τις πλευρές στη Ζιμπάμπουε τις επόμενες 48 ώρες.
Πρέπει συνεπώς όλοι μας να ενθαρρύνουμε τη Ζιμπάμπουε να οδεύσει προς εκλογές τον Μάιο.
Το προηγούμενο κοινοβούλιο διαλύθηκε στις 11 Απριλίου και ο πρόεδρος Mugabe υποσχέθηκε στη Διάσκεψη Κορυφής ΕΕ-Αφρικής στο Κάιρο ότι οι εκλογές θα προχωρήσουν.
Είναι λοιπόν ανησυχητικό που απομένουν ακόμη να ορισθούν τα όρια των εκλογικών περιφερειών.
Αυτό θα μπορούσε να πάρει ακόμη και τρεις μήνες.
Ελπίζω ότι όταν προκηρυχθούν εκλογές θα προσκληθούν στη Ζιμπάμπουε παρατηρητές από την Ευρώπη για να παρακολουθήσουν τις διαδικασίες.
Αυτό θα αποτελούσε δείγμα πραγματικής διαφάνειας.
Δεν είναι αρμοδιότητα της Ευρώπης να παρεμβαίνει στις εσωτερικές υποθέσεις οιουδήποτε κράτους.
Οι αφρικανικές χώρες πρέπει να εργασθούν από κοινού για να εδραιώσουν το μέλλον τους.
Ωστόσο, η προηγούμενη Σύμβαση της Lomι καθιστούσε τη δημοκρατία, τα ανθρώπινα δικαιώματα και το κράτος δικαίου προϋπόθεση για την αναπτυξιακή βοήθεια.
Η νέα συμφωνία εταιρικής σχέσης προχωρά μακρύτερα και ζητά καλή διακυβέρνηση.
Το μόνο που ζητούμε είναι οι κάθε είδους διαμάχες να διευθετούνται μέσω των δικαστηρίων και όχι μέσω ανοικτής σύγκρουσης.
Τονίζω ιδιαίτερα τα εδαφικά ζητήματα.
Η Ζιμπάμπουε έχει να ωφεληθεί πολλά από τη συμφωνία εταιρικής σχέσης και χρειάζεται επειγόντως βοήθεια και ανακούφιση από τα χρέη.
Μεγάλο τμήμα της βοήθειας θα μπορούσε να διοχετευθεί στις αγροτικές περιοχές για τη συμφωνηθείσα εδαφική μετεγκατάσταση.
Είναι απογοητευτικό η Ζιμπάμπουε να αισθάνεται την ανάγκη να εμπλακεί στον πόλεμο στη Δημοκρατία του Κογκό σε μια στιγμή που πολύτιμοι πόροι θα μπορούσαν να δαπανηθούν για τις εσωτερικές ανάγκες, όπως την εκπαίδευση και την υγεία.
Αναμένουμε με ανυπομονησία την ενίσχυση του κράτους δικαίου και την πλήρη λειτουργία της διαδικασίας εκδημοκρατισμού βάσει μιας ανεξάρτητης δικαστικής εξουσίας, που θα επιτρέψει στην κοινωνία των πολιτών να εκφράσει τις επιθυμίες της μέσω ενός δίκαιου και ελεύθερου Τύπου.
Πρέπει να δοθεί μια ευκαιρία στον λαό της Ζιμπάμπουε να επιλέξει το μέλλον του.
Κύριε Πρόεδρε, η Νότιος Αφρική συγκέντρωσε την προηγούμενη δεκαετία την προσοχή αυτού του Κοινοβουλίου.
Με ευχαρίστηση διαπιστώσαμε ότι στη Νότιο Αφρική εγκαθιδρύθηκε ένα δημοκρατικό καθεστώς, το οποίο φαίνεται να λειτουργεί ορθά.
Επί του παρόντος, καταφθάνουν ιδιαίτερα ανησυχητικά νέα από τη Ζιμπάμπουε.
Υπάρχουν σαφή σημάδια ότι η δημοκρατία εκεί μπορεί να βρεθεί σε κίνδυνο.
Οι αποφάσεις των δικαστών δεν γίνονται σεβαστές.
Εύχομαι ότι η απόφαση, η οποία εκδόθηκε πριν από μία περίπου ώρα, και σύμφωνα με την οποία η αστυνομία θα πρέπει να δράσει εναντίον των καταλήψεων των αγροκτημάτων, αυτήν τη φορά δεν πρόκειται να αγνοηθεί, όπως ακριβώς συνέβη με άλλες δικαστικές αποφάσεις.
Σοβαρότερο είναι ακόμη το γεγονός ότι αθώοι άνθρωποι κακοποιούνται, κι αυτό χωρίς λόγο.
Ο μόνος λόγος που πιθανόν να υπάρχει είναι ότι αντιτίθενται στην κυβέρνηση του προέδρου Mugabe.
Και αυτά όλα, κύριε Πρόεδρε, είναι μία ένδειξη αναρχίας και κινδύνου για τη δημοκρατία, κάτι το οποίο θα ήταν επικίνδυνο για όλη την περιοχή.
Για αυτόν το λόγο, πιστεύουμε ότι θα πρέπει να πραγματοποιηθούν εκλογές το συντομότερο δυνατό και μάλιστα υπό την εποπτεία διεθνών παρατηρητών, προκειμένου να είμαστε βέβαιοι ότι θα διεξαχθούν με έντιμο τρόπο.
Η αγροτική μεταρρύθμιση είναι απαραίτητη.
Υπάρχουν πολλοί αγρότες χωρίς γη στη Ζιμπάμπουε και υπάρχουν πολλοί άνεργοι.
Αλλά αυτή θα πρέπει να συμβεί με νόμιμο τρόπο.
Και σε καμία περίπτωση δεν θα πρέπει να συμβεί βάσει φυλετικών θεωρήσεων και σε καμία περίπτωση πολιτικοί αξιωματούχοι, οποιουδήποτε κόμματος, δεν πρέπει να ωφεληθούν από το διχασμό της χώρας.
Τέλος, θα ήθελα να πω κάτι και για τον πόλεμο ο οποίος καταλαμβάνει ένα μέρος της Αφρικής.
Πιστεύω, όπως και ο κ. Corrie, ότι τα χρήματα μπορούν να χρησιμοποιηθούν καλύτερα για την ανάπτυξη της Ζιμπάμπουε, για την εκπαίδευση, τη διατροφή και την υγειονομική φροντίδα.
Θα μπορούσαμε να σκεφθούμε και μία σειρά άλλων πραγμάτων.
Κύριε Πρόεδρε, αξιότιμοι συνάδελφοι, θα επιθυμούσα να ξεκινήσω εκφράζοντας την εμπιστοσύνη μου στο λαό της Ζιμπάμπουε.
Αυτός ο λαός απέδειξε τα προηγούμενα χρόνια ότι αξίζει της εμπιστοσύνης μου.
Η Ζιμπάμπουε είναι μία χώρα, η οποία από την ανεξαρτησία της το 1980 επέλεξε το δρόμο της ειρηνικής ανάπτυξης υπό την καθοδήγηση του προέδρου Mugabe.
Όχι μόνο σε ό,τι αφορά τον οικονομικό, αλλά και τον πολιτικό τομέα, με κάποιο βαθμό ελευθερίας του Τύπου, μολονότι η κυβέρνηση αυτής της χώρας δεν απέφυγε την κριτική.
Ως μία από τις πρωτοστατούσες χώρες της Κοινότητας για την Ανάπτυξη της Νότιας Αφρικής (SADC), στάθηκε στην πρώτη γραμμή της μάχης εναντίον του απαρτχάιντ στη Νότιο Αφρική.
Θα ήταν ιδιαίτερα λυπηρό να γινόταν αυτή η χώρα θύμα πολέμου, φυλετικού μίσους και εμφύλιας διαμάχης.
Φυσικά, η Ζιμπάμπουε έχει ακόμη μεγάλα προβλήματα, αλλά οι ευρωπαϊκές χώρες και η Ένωση θα μπορούσαν να διατηρήσουν την ευθύνη τους ως εταίροι της Ζιμπάμπουε για την από κοινού αντιμετώπιση των προβλημάτων της φτώχειας, των ασθενειών και της υπανάπτυξης.
Αυτά τα προβλήματα δεν πρόκειται να επιλυθούν με την ανάμειξη του στρατού της Ζιμπάμπουε στις μάχες στο Κονγκό.
Η χώρα δεν μπορεί να υποστεί μια τέτοια αιμορραγία, όπως φαίνεται από την οικονομική κατάσταση.
Επίσης, η κατάληψη των γαιών των λευκών γεωργών δεν πρόκειται να λύσει τα προβλήματα.
Η γεωργική μεταρρύθμιση θα μπορούσε να πραγματοποιηθεί με νόμιμο τρόπο από μία νόμιμη κυβέρνηση, και μία νόμιμη κυβέρνηση μπορεί να έλθει στην εξουσία μόνο μετά από κανονικές εκλογές.
Αυτές εξαγγέλθηκαν τελικά για τον Ιούνιο.
Ελπίζω ότι κανείς δεν θα χρησιμοποιήσει τα υφιστάμενα προβλήματα ως πρόφαση, μεταξύ άλλων, για την όξυνση και την αναβολή τους, προκειμένου να αποφύγει τις εκλογές και να ασκήσει πιέσεις στην αυθόρμητη εξέλιξη αυτού του κινήματος.
Πιστεύω ότι η Ζιμπάμπουε αξίζει της εμπιστοσύνης μας.
Ο λαός έχει επιλέξει το δρόμο της ανάπτυξης.
Ελπίζω ότι δεν θα τεθεί βίαιο τέρμα σε αυτόν.
Από την άποψη αυτή, υποστηρίζω το ψήφισμα.
Κύριε Πρόεδρε, θα ήθελα εκ μέρους της Ομάδας του Κόμματος των Ευρωπαίων Σοσιαλιστών, να συνταχθώ με τους συναδέλφους μου.
Πιστεύω ότι έχουμε μία λογική κοινή θέση.
Η γεωργική μεταρρύθμιση αποτελεί μία από τις σημαντικότερες υποθέσεις σε όλο το νότιο τμήμα της Αφρικής.
Γι' αυτό, δεν είναι σωστό να χρησιμοποιηθεί και πάλι αρνητικά από τον Mugabe, όπως συνέβη και στις προηγούμενες εκλογές, τις παραμονές των τωρινών εκλογών.
Το θέμα αυτό είναι πάντοτε ιδιαίτερα σημαντικό για πολλούς φτωχούς νέγρους.
Για το λόγο αυτό, χρειάζονται εκλογές.
Για το λόγο αυτό, χρειάζεται κράτος δικαίου.
Για το λόγο αυτό, χρειάζεται να έχουμε εμπιστοσύνη στο λαό και στα νόμιμα μέσα, και αυτό μπορεί να λειτουργήσει.
Υποστηρίζω, επομένως, αυτό που είπαν άλλοι συνάδελφοι για τις χώρες SADC, οι οποίοι αναμφίβολα θα εξετάσουν το θέμα με μεγάλη ευθύνη και οι οποίοι επιθυμούν αναμφισβήτητα να εργαστούν για την οικοδόμηση ενός δημοκρατικού κλίματος.
Οπωσδήποτε είναι επείγουσα η ανάγκη απόσυρσης των δυνάμεων από το Κονγκό.
Θα μπορούσε η Επιτροπή και το Συμβούλιο να μας βοηθήσει να συμμετάσχουμε ως Ευρωπαϊκό Κοινοβούλιο στην επιτήρηση της διεξαγωγής των εκλογών.
Εάν η κατάσταση της Ζιμπάμπουε επιδεινωθεί, αυτό θα επηρεάσει αρνητικά όλη την περιοχή.
Μετά από τη Νότιο Αφρική και το δημοκρατικό άνεμο που πνέει σε αυτήν, καθώς και τις θετικές εξελίξεις που παρατηρήθηκαν στην περιοχή, πρέπει να είμαστε θετικοί.
Ας εκφράσουμε την πλήρη εμπιστοσύνη μας στο λαό της Ζιμπάμπουε και ας του ευχηθούμε καλές εκλογές για την 1η Ιουνίου.
Κύριε Πρόεδρε, η Ζιμπάμπουε βρίσκεται σε πολύ κρίσιμη στιγμή.
Όλα δείχνουν ότι η χώρα βρίσκεται πάνω σε ένα ηφαίστειο το οποίο μπορεί να εκραγεί ανά πάσα στιγμή.
Στην πορεία για τις εκλογές ο Mugabe δεν δίστασε να χρησιμοποιήσει βία εναντίον των πολιτικών αντιπάλων του.
Ειρηνικοί διαδηλωτές δέχθηκαν επίθεση στις αρχές αυτού του μήνα από υποστηρικτές του, τη στιγμή που η αστυνομία παρακολουθούσε αμέτοχη.
Και το πλέον σοβαρό είναι ότι οι διαδηλωτές συνελήφθησαν, ενώ οι υποστηρικτές του αφέθηκαν ελεύθεροι.
Ο Mugabe δεν διστάζει να προκαλέσει και πάλι αναρχία και φυλετικό μίσος, μέσω της ενθάρρυνσης της παράνομης κατοχής των αγροκτημάτων των λευκών.
Οι λευκοί εκφοβίζονται συστηματικά και εκδιώκονται βίαια από τη γη τους, προκειμένου να τιμωρηθούν για την υποστήριξη που δείχνουν στην αντιπολίτευση και να αλιευθούν οι ψήφοι των ακτημόνων γεωργών.
Η κυβέρνηση αγνοεί συστηματικά τις αποφάσεις του ανωτάτου δικαστηρίου.
Οι δημόσιες αρχές προειδοποίησαν μάλιστα ότι οποιαδήποτε απόπειρα απομάκρυνσης των καταπατητών μπορεί να οδηγήσει σε εμφύλιο πόλεμο.
Είναι προφανές ότι ο Mugabe έχει χάσει τη δημοτικότητά του από την κακή διαχείριση και την περιπέτεια στο Κονγκό και πράττει ό,τι μπορεί προκειμένου να μείνει στην εξουσία.
Ορισμένοι φοβούνται μάλιστα ότι θα προκαλέσει χάος για να μπορέσει να κηρύξει κατάσταση εκτάκτου ανάγκης και να αναβάλει τις εκλογές.
Η Ευρωπαϊκή Ένωση, επιτέλους, αυτήν την εβδομάδα απείλησε με διακοπή της βοήθειάς της, εάν ο πρόεδρος δεν τηρήσει τις υποσχέσεις του για ελεύθερες και δίκαιες εκλογές.
Αλλά ήδη από τώρα φαίνεται ότι θα υπάρξει νοθεία στις εκλογές.
Το ένα τέταρτο από τα ονόματα των εκλογικών καταλόγων είναι είτε φανταστικά είτε διπλά.
Ο πρόεδρος μέχρι τώρα δεν έχει επιτρέψει εξωτερικούς παρατηρητές.
Τι θα πρέπει να συμβεί ακόμα για να διακοπεί η διαρθρωτική βοήθεια;
Θα ήθελα να ζητήσω έντονα από το Συμβούλιο και την Επιτροπή να μην περιμένουν άλλο, γιατί η κατάσταση φθάνει πλέον στο απροχώρητο.
Κύριε Πρόεδρε, αγαπητοί συνάδελφοι, λυπούμαι που αυτή η θέση δεν είχε ήδη αναληφθεί κατά τη σύνοδο του Μαρτίου, όπως επίσης εκφράζω τη λύπη μου για το γεγονός ότι το συγκεκριμένο θέμα δεν τέθηκε ξεκάθαρα επ' ευκαιρία της πρόσφατης Διάσκεψης Κορυφής μεταξύ ΕΕ και Αφρικής.
Τέτοια ζητήματα θα πρέπει να ανάγονται σε βασική προτεραιότητα της πολιτικής δράσης της Ευρωπαϊκής Ένωσης.
Δεν είναι δυνατόν να παραβλέπουμε τη σοβαρότητα των συμβάντων, που εδώ και πολλές εβδομάδες εκτυλίσσονται στη Ζιμπάμπουε.
Η αλήθεια είναι ότι ο Χίτλερ τριγυρνάει ελεύθερος, ο Χίτλερ περιδιαβαίνει και πάλι κάπου.
Δεν μπορεί να περάσει απαρατήρητο το ότι ο επικεφαλής του όχλου που ενθαρρύνει αυτές τις αυθαιρεσίες στη Ζιμπάμπουε διάλεξε για τον εαυτό του το όνομα Χίτλερ.
Πρόκειται για έναν κύριο που ονομάζεται Chenjerai Hitler Hunzvi.
Ξέρουμε ότι ο υποκινητής είναι ο ίδιος ο Πρόεδρος της Ζιμπάμπουε, αλλά ο αρχηγός του κινήματος διάλεξε αυτό το όνομα, ένα όνομα άλλωστε που γνωρίζουμε από φρικιαστικά επεισόδια της δικής μας ιστορίας.
Αυτά ακριβώς τα επεισόδια εκτυλίσσονται στη Ζιμπάμπουε.
Συνεπώς, οφείλουμε να αντιδράσουμε πολύ σθεναρά.
Είναι απαράδεκτο το χάος που κυριαρχεί, είναι απαράδεκτες οι απειλές και και οι καταναγκασμοί που παρατηρούνται σε εκείνη τη χώρα, και είναι απαράδεκτο το γεγονός ότι όλα αυτά ενορχηστρώνονται από τον υψηλότερα ιστάμενο αξιωματούχο του κράτους, από τον ίδιο τον Πρόεδρο της Ζιμπάμπουε.
Κύριε πρόεδρε, θα αναφερθώ στις διάφορες περιπτώσεις που ετέθησαν κατά τη διάρκεια της συζήτησης, ξεκινώντας από το Ιράν.
Η Επιτροπή συμμερίζεται απολύτως τις ανησυχίες που εκφράζονται στις προτάσεις ψηφίσματος του Κοινοβουλίου για τα ανθρώπινα δικαιώματα στο Ιράν.
Ανησυχούμε ιδιαιτέρως, όπως και εσείς, για την τύχη των δεκατριών εβραίων και των οκτώ μουσουλμάνων Ιρανών που κρατούνται υπό την περίεργη αυτή κατηγορία της κατασκοπείας.
Η Ένωση και διάφορα κράτη μέλη προέβησαν σε αρκετά διαβήματα κατά τη διάρκεια της περασμένης χρονιάς.
Ευθυγραμμιζόμενες με τις εκκλήσεις που απευθύνονται στις προτάσεις ψηφίσματος, οι διαβουλεύσεις που διεξάγονται σε κοινοτικό επίπεδο θα συνεχιστούν, προκειμένου να καθοριστεί ποιοι θα ήταν οι καλύτεροι τρόποι που θα μπορούσαν να εξασφαλίσουν, όπως επιθυμούμε όλοι, μια δίκαιη και αμερόληπτη δίκη.
Νέα διαβήματα και η πιθανή παρουσία παρατηρητών κατά τη διάρκεια της δίκης θα μπορούσαν, κατά τη γνώμη μας, να ενταχθούν σε αυτή την προοπτική.
Υπό αυτές τις συνθήκες, συμμεριζόμαστε τις απόψεις που εξέφρασαν κατά τη διάρκεια της συζήτησης όσες και όσοι από εσάς επεσήμαναν ότι, λαμβανομένης υπόψη της θετικής εξέλιξης που παρατηρείται στο Ιράν από την πρόσφατη εκλογή του κοινοβουλίου, θα πρέπει, στο μέτρο του δυνατού, να αποφύγουμε να δημιουργήσουμε την εντύπωση ότι επιχειρείται μία εξωτερική παρέμβαση, γεγονός που θα μπορούσε να αποδειχθεί αντιπαραγωγικό και να ανατρέψει τη βελτίωση που πιστεύουμε ότι προκύπτει από το πολιτικό κλίμα στο εσωτερικό και το εξωτερικό.
Σε ό,τι αφορά τον Akin Birdal, συμμεριζόμαστε επίσης πλήρως τις ανησυχίες που εκφράστηκαν τόσο κατά τη διάρκεια της συζήτησης όσο και στο ψήφισμα που αφορούσε την επιστροφή του Akin Birdal στη φυλακή, δήθεν για να εκτίσει εκεί το υπόλοιπο της ποινής του.
Υποστηρίζουμε πλήρως τη δήλωση της 30ης Μαρτίου της Προεδρίας της Ένωσης, που καλεί την τουρκική κυβέρνηση να λάβει μέτρα για την απελευθέρωση του εν λόγω αγωνιστή.
Όπως υπενθυμίσατε κατά τη διάρκεια της συζήτησης, το Ευρωπαϊκό Συμβούλιο του Ελσίνκι επιβεβαίωσε το καθεστώς της υποψήφιας χώρας για την Τουρκία, επί τη βάσει όμως των ίδιων κριτηρίων που ισχύουν και για τις άλλες υποψήφιες χώρες.
Είναι λοιπόν σημαντικό η Τουρκία να ακολουθήσει με αποφασιστικότητα μια διαδικασία εκδημοκρατισμού και να υιοθετήσει τις απαραίτητες μεταρρυθμίσεις σε ό,τι αφορά τα ανθρώπινα δικαιώματα.
Για το λόγο αυτό, η αναθεώρηση, ακόμα και η κατάργηση, του αναφερθέντος άρθρου 312 του ποινικού κώδικα, το οποίο αποτελεί τη βάση της καταδίκης του κ. Birdal, λόγω - το αναφέρω αυτολεξεί - "παρακίνησης σε μίσος" , φαίνεται αναπόφευκτη.
Στο πλαίσιο της έκθεσης προόδου που εκπονείται από το 1998 για την Τουρκία, όπως εξάλλου και για τις άλλες υποψήφιες χώρες, η Επιτροπή παρακολουθεί εκ του σύνεγγυς την κατάσταση των ανθρωπίνων δικαιωμάτων.
Στην τελευταία μας έκθεση, που δημοσιεύτηκε τον Οκτώβριο του 1999, εκφράζαμε ήδη, και δυστυχώς δικαιολογημένα, την ανησυχία μας για τον προσωρινό χαρακτήρα της απελευθέρωσης του κ. Birdal.
Θα συνεχίσουμε λοιπόν να παρακολουθούμε αυτή την υπόθεση, στο πλαίσιο της λεπτομερούς εξέτασης που πραγματοποιούμε κάθε χρόνο.
Επί του παρόντος, προετοιμάζουμε, όπως γνωρίζετε, μια εταιρική σχέση για την ένταξη με την Τουρκία, στο πλαίσιο της προενταξιακής στρατηγικής.
Αυτό το έγγραφο, που καταρτίζει έναν κατάλογο προτεραιοτήτων που πρέπει να εκπληρώσει η Τουρκία για να προετοιμαστεί για την ένταξη, πρέπει να εγκριθεί από την Επιτροπή τον ερχόμενο Νοέμβριο.
Η Τουρκία, από την πλευρά της, πρέπει να υιοθετήσει, πριν από το τέλος του χρόνου ένα εθνικό πρόγραμμα που θα αντικατοπτρίζει τις δικές της προτεραιότητες γι' αυτή την εταιρική σχέση και θα υποδεικνύει τα μέσα που θα εφαρμοστούν για την επίτευξή τους.
Θα έχουμε, επομένως, σύντομα κάποιες σημαντικές συναντήσεις, και η Επιτροπή είναι της γνώμης ότι, βασική θέση στην εξέταση αυτής της εταιρικής σχέσης θα έχει το σύνολο των θεμάτων που σχετίζονται με την διαδικασία εκδημοκρατισμού, κυρίως δε με την ελευθερία έκφρασης.
Όσον αφορά τα ανθρώπινα δικαιώματα στο Θιβέτ, συμμεριζόμαστε επίσης τις ανησυχίες σας.
Όπως και εσείς, ανησυχούμε και εμείς για την πολιτιστική, γλωσσική και θρησκευτική ταυτότητα της αυτόνομης περιοχής του Θιβέτ, την οποία προφανώς δεν σέβονται οι κινεζικές αρχές.
Καλούμε, όπως έχουμε ήδη πράξει μαζί σας επανειλημμένως, την Κίνα να ξεκινήσει εκ νέου διάλογο με τον Δαλάι Λάμα.
Θεωρούμε την επανάληψη του διαλόγου ως το μόνο ρεαλιστικό μέσο επίτευξης μιας ειρηνικής και βιώσιμης λύσης στο πρόβλημα του Θιβέτ.
Απαντώντας στον κ. Mann, η Επιτροπή έχει θίξει επανειλημμένως αυτά τα ζητήματα στο πλαίσιο του ειδικού διμερούς διαλόγου που διατηρεί με την Κίνα σχετικά με τα ανθρώπινα δικαιώματα.
Η κατάσταση στο Θιβέτ υπήρξε επίσης ένα από τα βασικά θέματα της ημερήσιας διάταξης της τελευταίας διάσκεψης κορυφής μεταξύ της Ένωσης και της Κίνας, που πραγματοποιήθηκε τον περασμένο Δεκέμβριο στο Πεκίνο.
Θα συνεχίσουμε με επιμονή να θίγουμε την υπόθεση του Θιβέτ στις κινεζικές αρχές.
Σε ό,τι αφορά τη θανατική ποινή στις Ηνωμένες Πολιτείες, η Επιτροπή, όπως και πολλοί από εσάς, ανησυχεί από τον αυξανόμενο αριθμό των ατόμων που καταδικάζονται σε θάνατο και εκτελούνται στις Ηνωμένες Πολιτείες από τότε που επανήλθε σε ισχύ η θανατική ποινή, το 1976.
Από το 1998, η αντίθεση στη θανατική ποινή έχει καταστεί ένα από τα πιο προβεβλημένα στοιχεία του συνόλου της πολιτικής της Ένωσης σχετικά με τα ανθρώπινα δικαιώματα.
Αναφορικά με τις Ηνωμένες Πολιτείες, βρισκόμαστε σε μόνιμο διάλογο, όχι μόνο με την κυβέρνηση, αλλά και με τις άλλες αρμόδιες αμερικανικές αρχές, κυρίως δε με τους κυβερνήτες των πολιτειών στις οποίες δεν έχει καταργηθεί η θανατική ποινή.
Η Επιτροπή χαιρετίζει εξάλλου την απόφαση που έλαβε ο κυβερνήτης του Illinois να αναστείλει όλες τις εκκρεμείς εκτελέσεις σε αυτή την πολιτεία και ελπίζουμε ότι αυτή η απόφαση θα αποτελέσει σταθμό στην πορεία για την κατάργηση της θανατικής ποινής στην εν λόγω πολιτεία.
Όπως επεσήμανε ο κυβερνήτης του Illinois, o κ. Ryan, o κίνδυνος να καταδικαστούν σε θάνατο αθώοι είναι μια από τις βασικές αρχές στις οποίες στηρίζεται η θέση της Ένωσης για την κατάργηση της θανατικής ποινής.
Σκοπεύουμε, και έχουμε ήδη αρχίσει να το πράττουμε, να ενθαρρύνουμε όλες τις ομόσπονδες πολιτείες που εφαρμόζουν τη θανατική ποινή στις Ηνωμένες Πολιτείες να σκεφτούν αυτόν τον κίνδυνο και να λάβουν κάποιο μέτρο αναστολής ανάλογο με εκείνο που ελήφθη στο Illinois, προκειμένου να επιτευχθεί η κατάργηση της θανατικής ποινής σε ολόκληρη τη χώρα.
Σε ό,τι αφορά την πιο συγκεκριμένη περίπτωση του Juan Miguel Garza, η Επιτροπή προσπαθεί αυτή τη στιγμή να αποσαφηνίσει τα γεγονότα μέσω της αντιπροσωπίας μας στην Washington.
Επί τη βάσει αυτών των διευκρινήσεων, η Επιτροπή θα αποφασίσει εάν, σύμφωνα με τις κατευθυντήριες γραμμές του 1998, απαιτείται ειδικό διάβημα προς τις αμερικανικές αρχές.
Οι αμερικανικές αρχές πρέπει να το αναμένουν.
Στην πραγματικότητα, γνωρίζουν πολύ καλά την αντίθεση του συνόλου της Ένωσης στην θανατική ποινή και σε κάθε εκτέλεση.
Τέλος, το τελευταίο ζήτημα που αφορά στη Ζιμπάμπουε.
Θα επαναλάβω εν τάχει τα τέσσερα σημεία που τέθηκαν κατά τη διάρκεια της συζήτησης: οι εκλογές, η τύχη της συνεργασίας μας, η επέμβαση στη δημοκρατία του Κονγκό και τέλος οι συνεχιζόμενες βιαιοπραγίες με αφορμή την αγροτική μεταρρύθμιση.
Αναφορικά με τις εκλογές, η κύρια ανησυχία μας αφορά τη διοργάνωση ελεύθερων και δημοκρατικών εκλογών.
Σε ό,τι αφορά την πιθανότητα αποστολής μιας ομάδας εκλογικών παρατηρητών της Ευρωπαϊκής Ένωσης, η Επιτροπή αναγνωρίζει την μακρά εμπειρία του Ευρωπαϊκού Κοινοβουλίου και της Συνέλευσης Ίσης Εκπροσώπησης ΑΚΕ-ΕΕ σε αυτό το είδος δράσης και κυρίως ορισμένων βουλευτών του Κοινοβουλίου οι οποίοι παρευρίσκονται εδώ και παρενέβησαν σε αυτή τη συζήτηση.
Υπό τις παρούσες συνθήκες, αμφιβάλλουμε για την αποτελεσματικότητα μιας τέτοιας πρωτοβουλίας δεδομένης της αβεβαιότητας σχετικά με την προετοιμασία των εκλογών.
Στο παρόν στάδιο, ένας τρόπος βοήθειας θα ήταν η ενίσχυση των δραστηριοτήτων που πραγματοποιούμε σε τοπικό επίπεδο σχετικά με την αγωγή του πολίτη, την τοπική επιμόρφωση και την παρακολούθηση των εκλογών.
Η Επιτροπή έχει εισέλθει στην τελευταία φάση ενός σχεδίου που αποσκοπεί στην επιμόρφωση πλέον των χιλίων τοπικών επιθεωρητών της εκλογικής διαδικασίας και έχουμε έλθει σε επαφή με τους εταίρους μας από την Κοινότητα για την Ανάπτυξη της Νότιας Αφρικής, τη SADC, για να καθορίσουμε το ρόλο τους και να δούμε εάν θα ήταν δυνατή η αποστολή μιας ομάδας παρατηρητών της SADC.
Σε ό,τι αφορά το ερώτημα που τέθηκε για την πιθανή αναστολή της συνεργασίας μας, θεωρούμε ότι παρότι θα μπορούσαν να συντρέχουν λόγοι αναστολής της οικονομικής συνεργασίας μας με τη Ζιμπάμπουε, στο πλαίσιο της Σύμβασης της Lomι, θεωρούμε προς το παρόν, όπως εξάλλου και η κ. Maes, ότι ένα τέτοιο μέτρο θα ήταν αντίθετο με τον επιδιωκόμενο στόχο πριν από τις εκλογές.
Λόγω των - επιεικώς - μέτριων μακροοικονομικών αποτελεσμάτων της κυβέρνησης, η Επιτροπή, το ΔΝΤ και η Παγκόσμια Τράπεζα έχουν ήδη παγώσει την ενίσχυση που παρείχαν για τις διαρθρωτικές προσαρμογές, ενώ οι χρηματοδότες που συμμετέχουν στην αγροτική μεταρρύθμιση έχουν επίσης αναστείλει τα σχέδια θεσμικής συνεργασίας.
Το πράξαμε και εμείς, στο μέτρο που μας αναλογεί, ωστόσο συνεχίζουμε να υποστηρίζουμε τα προγράμματα επανεγκατάστασης των πληθυσμών, στοχεύοντας στην καταπολέμηση της φτώχειας και πιστεύουμε ότι πρέπει να διατηρήσουμε τη βοήθεια που προορίζεται για την καταπολέμηση της φτώχειας, η οποία εγκρίθηκε στο πλαίσιο του 8ου ΕΤΑ για τους κοινωνικούς τομείς.
Σε ό,τι αφορά την επέμβαση της Ζιμπάμπουε στη Δημοκρατία του Κονγκό, υποστηρίζουμε την ειρηνευτική συμφωνία της Lusaka, η οποία προβλέπει τη διατήρηση της ισχύουσας κατάστασης για τις παρούσες δυνάμεις και την παύση των εχθροπραξιών, σύμφωνα με τους όρους αυτής της συμφωνίας.
Τέλος, σε ό,τι αφορά την αγροτική μεταρρύθμιση, από τον Φεβρουάριο η Ένωση αντέδρασε με διάφορα διαβήματα στα θλιβερά γεγονότα που συνέβησαν προσφάτως στη χώρα - με προτροπή όπως λέγεται της κυβέρνησης της Ζιμπάμπουε - όπως οι βίαιες καταλήψεις αγροκτημάτων και η μη τήρηση της διπλωματικής ασυλίας.
Τις τελευταίες εβδομάδες, υπήρξε εμφανώς αύξηση αυτών των παρανόμων καταλήψεων, της βίας και των κινήσεων εκφοβισμού, κυρίως με στόχο την αντιπολίτευση.
Θεωρούμε, δυστυχώς, ότι αυτές οι ταραχές αποτελούν τμήματα της προεκλογικής εκστρατείας του κυβερνώντος κόμματος.
Όπως και το Ευρωπαϊκό Κοινοβούλιο, τις καταδικάζουμε έντονα.
Ευχαριστώ πολύ, κύριε Επίτροπε Lamy.
Παγκόσμιο φόρουμ για την εκπαίδευση
Η ημερήσια διάταξη προβλέπει κοινή συζήτηση επί των ακολούθων προτάσεων ψηφίσματος:
B5-0355/2000 του βουλευτή Miranda και άλλων, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστεράς των Πρασίνων των Βορείων Χωρών,
B5-0357/2000 των βουλευτών Andreasen και Sander, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών,
B5-0371/2000 των βουλευτών Banotti και Pack, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών,
B5-0380/2000 των βουλευτών van den Berg και Kinnock, εξ ονόματος της Ομάδας του Κόμματος των Ευρωπαίων Σοσιαλιστών,
B5-0384/2000 της βουλευτή Lucas και άλλων, εξ ονόματος της Ομάδας των Πρασίνων / Ευρωπαϊκής Ελεύθερης Συμμαχίας,
σχετικά με το παγκόσμιο φόρουμ για την εκπαίδευση.
Κύριε Πρόεδρε, το Παγκόσμιο Φόρουμ για την Εκπαίδευση στο Ντακάρ αποτελεί τη συνέχεια της πρώτης διάσκεψης "Εκπαίδευση για Όλους" που διεξήχθη στην Ταϋλάνδη ένδεκα χρόνια πριν.
Υπήρξε κάποια πρόοδος, αλλά δυστυχώς όχι αρκετή μέχρι τώρα.
Ενόσω μιλάμε, υπάρχουν 125 εκατομμύρια παιδιά στον κόσμο που δεν πηγαίνουν σχολείο.
Υπάρχουν 880 εκατομμύρια αναλφάβητοι ενήλικες, τα δύο τρίτα των οποίων είναι κορίτσια και γυναίκες.
Η Κοινότητα είναι ο μεγαλύτερος χορηγός βοήθειας σε πολλές από αυτές τις χώρες.
Είναι λυπηρό που δεν αποστέλλουμε τον πιο υψηλόβαθμο υπάλληλό μας για να παρακολουθήσει αυτή τη διάσκεψη εκ μέρους της Κοινότητας.
Λυπούμαστε επίσης που δεν έχει υπάρξει ακόμη μια ανακοίνωση από την Επιτροπή για τα δικαιώματα των παιδιών.
Ένας διακεκριμένος αφρικανός ηγέτης έκανε ένα πολύ αρμόζον σχόλιο.
Είπε ότι η εκπαίδευση είναι ο μόνος εμβολιασμός που διαθέτουμε τώρα κατά του AIDS.
Ένα από τα κύρια προβλήματα για την παροχή εκπαίδευσης σε πολλές χώρες είναι οι καταστροφικές επιπτώσεις που έχει το AIDS στις ζωές όχι μόνο των παιδιών, πολλά εκ των οποίων είναι ορφανά επειδή έχουν χάσει έναν ή και τους δύο γονείς τους.
Σε αρκετές αφρικανικές χώρες, τις οποίες επισκέφθηκα πρόσφατα, με πληροφόρησαν ότι για να υπάρχει ένας δάσκαλος τα κολλέγια πρέπει να εκπαιδεύουν τρεις, διότι μέχρι την ηλικία των 30 πάρα πολλοί δάσκαλοι έχουν ήδη πεθάνει από AIDS.
Αυτό υπογραμμίζει τη σοβαρότητα των προβλημάτων.
Πολλά από αυτά τα παιδιά που δεν βρίσκονται στο σχολείο εργάζονται.
Τα μελλοντικά σχέδια για τα εκπαιδευτικά προγράμματα και οι δεσμεύσεις εκ μέρους των χορηγών βοήθειας προς τον αναπτυσσόμενο κόσμο θα πρέπει να το λάβουν υπόψη.
Δυστυχώς, μόνο το 2% της βοήθειας που στέλνουμε σε αυτές τις αναπτυσσόμενες χώρες δαπανάται στην πραγματικότητα για την εκπαίδευση.
Ελπίζουμε θερμά ότι αυτή η διάσκεψη θα θέσει το θέμα ξανά και θα επισύρει σε αυτό την επείγουσα προσοχή που χρειάζεται.
Κύριε Πρόεδρε, εδώ και δέκα χρόνια έχω λάβει μέρος σε εκστρατείες για την προώθηση της εκπαίδευσης σε όλον τον κόσμο.
125 εκατομμύρια παιδιά, και κυρίως κορίτσια, δεν διαθέτουν πρόσβαση στην εκπαίδευση.
Είμαι ιδιαίτερα ικανοποιημένος, επειδή τώρα αποτελώ μέλος του Ευρωπαϊκού Κοινοβουλίου και μπορώ να αναλάβω συγκεκριμένη δράση, καθώς και για το γεγονός ότι σε αυτό το ψήφισμα όλες οι Ομάδες ζητούν διπλασιασμό του προϋπολογισμού για την αναπτυξιακή συνεργασία της ΕΕ.
Δεν αναφερόμαστε σε περισσότερα χρήματα για τον αναπτυξιακό προϋπολογισμό, αλλά για την κατανομή στο εσωτερικό αυτού του προϋπολογισμού.
Σύμφωνα με τον Επίτροπο Nielson, από αυτόν τον προϋπολογισμό το 5% πηγαίνει στο σύνολο της εκπαίδευσης και, σύμφωνα με εκτιμήσεις, από το μέρος αυτό το 80% για τη βασική εκπαίδευση.
Επειδή είμαι επίσης εισηγητής για τον προϋπολογισμό για το έτος 2001, ελπίζω εμείς ως Κοινοβούλιο σε συνεννόηση με τον Επίτροπο Nielson - ο οποίος δήλωσε ότι επιθυμεί μια τέτοια εξέλιξη - μπορούμε να διπλασιάσουμε αυτόν τον προϋπολογισμό για το επόμενο έτος.
Αυτό θα μπορούσε να αποτελέσει ένα συγκεκριμένο βήμα, επειδή ένα μεγάλο μέρος από τα χρήματα που διαθέτουμε δεν φθάνει ποτέ στους φτωχούς και δεν συμβάλλει πραγματικά στην ανάπτυξη.
Τέλος, δεν μπορούμε εμείς να αναπτύξουμε τους άλλους, αλλά θα πρέπει να αναπτυχθούν μόνοι τους.
Επομένως, υπάρχει τώρα μία εξαιρετική ευκαιρία και θα πρέπει εμείς ως Κοινοβούλιο να μετατρέψουμε όντως σε πράξη το παρόν ψήφισμα και στον προϋπολογισμό του 2001 από κοινού με την Επιτροπή.
Κύριε Πρόεδρε, είναι εξαιρετικά λυπηρό και, πραγματικά, προσβλητικό για όλους εμάς, το γεγονός ότι εν έτει 2000, εξακολουθούν να υπάρχουν παιδιά που στερούνται πλήρως βασικής εκπαίδευσης, ή δεν πηγαίνουν καθόλου στο σχολείο, καθώς και ότι εξακολουθούν να υπάρχουν ενήλικες, σχεδόν 1 δισεκατομμύριο άνθρωποι, οι οποίοι δεν μπορούν να διαβάσουν ή να γράψουν και, συνεπώς, δεν έχουν επίσης τη δυνατότητα να συμμετέχουν στην πολιτική και δημοκρατική ζωή της κοινωνίας τους.
Φυσικά, το γεγονός ότι υπάρχει αυτή η κατάσταση συνιστά σπατάλη των ανθρώπινων πόρων.
Δυστυχώς, οι χώρες που χρειάζονται πολύ περισσότερο αυτούς τους ανθρώπους, δηλαδή τη συμμετοχή των πολιτών ώστε να επιτευχθεί η δημοκρατική ανάπτυξη, είναι εκείνες που στερούνται πόρων για την εκπαίδευση.
Όπως αναφέρθηκε, το έτος 1990 οι κυβερνήσεις του πλανήτη κατέληξαν σε συμφωνία για να φροντίσουν ώστε να έχουν όλοι βασική εκπαίδευση, το αργότερο ως το έτος 2000.
Κατά τη Διάσκεψη Κορυφής στην Κοπεγχάγη, αυτή η ημερομηνία άλλαξε και έγινε το έτος 2015.
Τώρα, στο επίκεντρο βρίσκεται μια νέα Διάσκεψη Κορυφής, συγκεκριμένα, το Παγκόσμιο Φόρουμ για την εκπαίδευση που διεξάγεται στο Ντακάρ της Σενεγάλης τον Απρίλιο.
Γνωρίζουμε ότι η εκπαίδευση είναι το κλειδί για την καταπολέμηση της φτώχειας, για τον σεβασμό των ανθρωπίνων δικαιωμάτων, κλπ.
Δεν μπορούμε να δεχτούμε να μετατεθεί αυτή η ημερομηνία άλλη μια φορά.
Είμαι ικανοποιημένη μ' αυτό το ψήφισμα.
Ελπίζω ότι η απόφαση θα είναι ομόφωνη και ότι το σαφές μήνυμα θα είναι το εξής: φροντίστε να διαμορφώσετε ένα συγκεκριμένο πλαίσιο για ένα παγκόσμιο πρόγραμμα δράσης για να δοθεί σ' όλον τον κόσμο προτεραιότητα στις εκπαιδευτικές ανάγκες!
Διαθέστε πόρους γι' αυτόν τον σκοπό!
Αυτό είναι και το μήνυμα προς την Επιτροπή.
Κύριε Πρόεδρε, η πρόσφατη ευρωαφρικανική Διάσκεψη Κορυφής στο Κάιρο έθεσε τη φτώχεια στο επίκεντρο του προβληματισμού μας.
Ως συντάκτης της γενικής έκθεσης σχετικά με τη φτώχεια που ενέκρινε στις Μπαχάμες η Συνέλευση Ίσης Εκπροσώπησης ΕΕ/ΑΚΕ πριν από μερικούς μήνες, επιθυμώ να δηλώσω ότι η καταπολέμηση της φτώχειας πρέπει να καταστεί ένας από τους στόχους μας, και σε πολλές περιπτώσεις ο βασικός στόχος μας.
Σε αυτό το πλαίσιο, η εκπαίδευση αποτελεί από κοινού με την υγεία το μέσο με το οποίο πρέπει να διαμορφωθεί ένα φιλόδοξο πρόγραμμα αγώνα προκειμένου να κερδηθεί η μάχη κατά της φτώχειας στον κόσμο.
Η εκπαίδευση συνιστά παγκόσμιο δικαίωμα, είναι το κλειδί για μια αειφόρο ανθρώπινη ανάπτυξη, αποτελεί βασική ευθύνη των κρατών και κυρίως συνιστά έναν εφικτό στόχο εφόσον κινητοποιηθούν οι αναγκαίοι γι' αυτό πόροι.
Για τον λόγο αυτό, παρέχουμε την υποστήριξή μας σε αυτή την πρωτοβουλία και παροτρύνουμε την Επιτροπή να κινητοποιήσει τους απαραίτητους δημοσιονομικούς και οικονομικούς πόρους και να αναλάβει ανάλογες θεσμικές πρωτοβουλίες με σκοπό την επίτευξη του σχετικού στόχου.
Κύριε Πρόεδρε, ξεκινώντας την ομιλία μου, θα έλεγα ότι κάθε φορά που το δίκαιο των παιδιών δεν γίνεται σεβαστό, υπάρχει καταπίεση.
Και η πρώτη τέτοιου είδους καταπίεση, είναι η έλλειψη εκπαίδευσης.
Τα παιδιά που κατάγονται από οικογένειες που ζουν σε δύσκολες συνθήκες υποφέρουν και συχνά δεν έχουν πρόσβαση σε μια ορθή εκπαίδευση.
Έχουν πολύ λιγότερες πιθανότητες κοινωνικής επιτυχίας, ενώ συναθροίζονται οι προϋποθέσεις για να βιώσουν και τα παιδιά τους τις ίδιες καταστάσεις.
Είναι λοιπόν καιρός να προωθήσουμε προληπτικές λύσεις, οι οποίες, μέσω της δημιουργίας ενός διαφορετικού οικογενειακού πλαισίου, θα καταστήσουν επιτέλους εφικτή την αποφυγή ανώφελης προσωπικής και κοινωνικής δυστυχίας και την εφαρμογή μιας πραγματικής πολιτικής ενσωμάτωσης, κοινωνικοποίησης και εκπαίδευσης από τη στιγμή της γέννησης.
Πρέπει να εξεύρουμε νέες απαντήσεις, νέες κοινωνικές συμπεριφορές.
Έχουμε καθήκον να ασχοληθούμε με όλα αυτά τα παιδιά, και κυρίως με τα κορίτσια, διότι σε ορισμένες χώρες εξακολουθούν να θεωρούνται ως οικιακοί σκλάβοι.
Πρέπει να συνειδητοποιήσουμε τη σημασία της πρώτης παιδικής ηλικίας και της εκπαίδευσης, ώστε να αποφύγουμε το φαινόμενο νεαρά άτομα, επειδή αντιμετώπισαν την απόρριψη κατά την παιδική τους ηλικία, να μην έχουν πλέον άλλον τρόπο έκφρασης παρά μόνο την εξέγερση.
Όταν γεννιέται ο άνθρωπος βρίσκεται σε κατάσταση εξάρτησης.
Ανυπεράσπιστο, το βρέφος δεν έχει καθήκοντα.
Δεν θα μπορούσε να έχει.
Τα καθήκοντα έρχονται με τη συνείδηση και η συνείδηση ξυπνά με την παιδεία.
Οφείλουμε, λοιπόν, παράλληλα με τη θέσπιση διαδικασιών για την καταπολέμηση του αναλφαβητισμού και την εκπαίδευση ως γενικό κανόνα, να συμμετάσχουμε επίσης σε έναν συλλογικό προβληματισμό για τις συνθήκες ζωής των παιδιών στις διάφορες χώρες και κυρίως στις αστικές περιοχές, να συνδράμουμε τις δράσεις που θα καταστήσουν εφικτή την προστασία των παιδιών που ζουν στους δρόμους σε τρίτες, αλλά και σε δικές μας, χώρες, να καταστήσουμε δυνατή την ανάπτυξη πειραματικών δράσεων και να εμπνευστούμε παραδείγματος χάριν, από το οικογενειακό προ-σχολείο που πρότεινε η γαλλική οργάνωση ανθρωπίνων δικαιωμάτων ATD Quart-monde.
Το ζήτημα είναι να πλησιάσουμε τις οικογένειες και να βοηθήσουμε το παιδί στους κόλπους της ίδιας της οικογένειάς του και κατόπιν να συνεργαστούμε και να χρηματοδοτήσουμε ενισχύσεις προς τις οικογένειες που ζουν υπό δύσκολες συνθήκες, κυρίως προς τις μονογονεϊκές οικογένειες και προς τα ευαίσθητα παιδιά.
Στην πραγματικότητα, είναι καθήκον μας να εγκαινιάσουμε ένα μακρύ προβληματισμό σχετικά με την εκπαίδευση των παιδιών στον πλανήτη μας, εάν επιθυμούμε ένα καλύτερο αύριο για όλους μας.
, Επιτροπή.
(FR) Κύριε πρόεδρε, η Επιτροπή συμμετείχε ενεργά στη διαδικασία προετοιμασίας του Φόρουμ, τόσο μέσω της αξιολόγησης της "Εκπαίδευσης για όλους 2000" όσο και με τις προπαρασκευαστικές περιφερειακές συνεδριάσεις, κυρίως στο Johannesburg το 1999, ενώ η Επιτροπή θα εκπροσωπηθεί στο Φόρουμ του Ντακάρ από τον Γενικό Διευθυντή Ανάπτυξης.
Σύμφωνα με αυτές τις διεθνείς δεσμεύσεις, οι κοινοτικές επενδύσεις για την εκπαίδευση αφορούσαν, κατά πρώτο λόγο, τη βασική και την πρωτοβάθμια εκπαίδευση, ιδιαίτερα στο πλαίσιο της συνεργασίας με τις χώρες ΑΚΕ.
Έτσι, ένα μεγάλο μέρος των εκπαιδευτικών προγραμμάτων που χρηματοδοτούνται στο πλαίσιο του 8ου ΕΤΑ προορίζονταν για την πρωτοβάθμια εκπαίδευση.
Τα κονδύλια που διατέθηκαν για το σκοπό αυτό αντιπροσωπεύουν το 80% του συνολικού ποσού που προοριζόταν για την εκπαίδευση.
Η Επιτροπή έχει εντάξει σε όλα τα πολιτικά και στρατηγικά έγγραφά της για την εκπαίδευση τις συστάσεις της Διάσκεψης της Jomtien για τη βασική εκπαίδευση και, στο πλαίσιο των ενδεικτικών εθνικών προγραμμάτων, 35 χώρες ΑΚΕ σε σύνολο 71 επέλεξαν την εκπαίδευση ως προτεραιότητα.
Οφείλω ωστόσο να διεκρινήσω ότι, μολονότι μια ισορροπημένη προσέγγιση πρέπει να θέτει ως προτεραιότητα τη βασική εκπαίδευση, όπως ειπώθηκε, δεν πρέπει εντούτοις να αγνοεί τις άλλες βαθμίδες του εκπαιδευτικού συστήματος.
Σε ό,τι αφορά την αποτελεσματικότητα της προσέγγισής μας για την εκπαίδευση, συμφωνούμε ότι απαιτείται πολύ στενός συντονισμός μεταξύ της Κοινότητας και των κρατών μελών, καθώς και με τους άλλους χρηματοδότες.
Ωστόσο, κατά τη γνώμη μας, οφείλουμε επιπλέον να καθιερώσουμε έναν διάλογο με την κοινωνία των πολιτών και, στο πλαίσιο αυτής της προσέγγισης, η Κοινότητα θα στηρίξει τα εθνικά σχέδια δράσης που αφορούν την εκπαίδευση στις χώρες ΑΚΕ.
Επιδιώκουμε επίσης το στόχο της εξάλειψης των ανισοτήτων μεταξύ των ανθρώπων μέχρι το έτος 2005, σύμφωνα με τα λεχθέντα στο πλαίσιο της στρατηγικής της Επιτροπής Αναπτυξιακής Βοηθείας του ΟΟΣΑ και με τα συμπεράσματα των κοινωνικών Διασκέψεων Κορυφής της Ευρωπαϊκής Ένωσης.
Το τελευταίο σημείο αφορά τη ερώτηση που έθεσε ο κ. van den Berg για τον διπλασιασμό του προϋπολογισμού για τη βασική εκπαίδευση το 2001.
Πιστεύουμε ότι η Κοινότητα και τα κράτη μέλη πρέπει να διαθέσουν συνολικά περισσότερους πόρους για την εκπαίδευση και ιδιαιτέρως για τη βασική εκπαίδευση.
Ωστόσο, γνωρίζουμε επίσης ότι αυτό δεν μπορεί να έχει τα αναμενόμενα αποτελέσματα, εάν το κράτος που δέχεται τους πόρους δεν διαθέτει την απαραίτητη ικανότητα απορρόφησης, καθώς και τους πόρους που θα εγγυώνται τη διατήρηση και τη βιωσιμότητα αυτού του συστήματος.
Συνεπώς, η απάντηση δεν είναι αρνητική, ούτε όμως και απολύτως θετική.
Θεωρούμε ότι μια επαρκής ανάλυση του προβλήματος απαιτεί μία εξέταση ανά χώρα ώστε να υπάρξει προσαρμογή ανά περίπτωση.
Ευχαριστώ πολύ, κύριε Επίτροπε Lamy.
Ταϊβάν
Η ημερήσια διάταξη προβλέπει κοινή συζήτηση επί των ακολούθων προτάσεων ψηφίσματος:
B5-0347/2000 του βουλευτή Collins, εξ ονόματος της Ομάδας Ένωση για την Ευρώπη των Εθνών,
B5-0356/2000 του βουλευτή Haarder και άλλων, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών,
B5-0372/2000 του βουλευτή Jarzembowski και άλλων, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών,
B5-0388/2000 του βουλευτή Nogueira Romαn, εξ ονόματος της Ομάδας των Πρασίνων / Ευρωπαϊκής Ελεύθερης Συμμαχίας,
σχετικά με την Ταϊβάν.
Κύριε Πρόεδρε, η εκλεγμένη αντιπρόεδρος της νήσου Ταϊβάν χαρακτηρίστηκε από την κυβέρνηση του Πεκίνου ως "το απόβρασμα του έθνους".
Στην κινεζική επαρχία Fujian, η οποία βρίσκεται απέναντι από την Ταϊβάν, κατευθύνονται επιπλέον στρατιωτικές δυνάμεις.
Η εν λόγω εκλεγμένη αντιπρόεδρος, η κυρία Annette Lό, είπε την προηγούμενη εβδομάδα ότι η Ταϊβάν και η ηπειρωτική Κίνα μπορεί να βρίσκονται γεωγραφικά κοντά, αλλά εξαιτίας της ιστορίας έχουν απομακρυνθεί πολύ.
Η Κίνα αντέδρασε οργισμένα.
Η κυρία Lό άφησε να φανεί το πραγματικό πρόσωπο της εξτρεμίστριας και της αδιόρθωτης ταραχοποιού για την ανεξαρτησία της Ταϊβάν.
Με τα δηλητηριώδη λόγια της θέλησε να προκαλέσει το μίσος εναντίον της πατρίδας μεταξύ των συμπατριωτών στην Ταϊβάν, δήλωσε το Πεκίνο.
Η κυρία Lό δήλωσε ότι αυτή η τελευταία δήλωση της θύμισε τον τρόπο με τον οποίο την αντιμετώπισε η Kwomintang - κατά τη διάρκεια της μακράς δικτατορίας αυτού του κόμματος είχε κρατηθεί για πέντε έτη - και αυτό δεν οδηγεί στη βελτίωση των σχέσεων με το Πεκίνο.
Και αυτό είναι γεγονός.
Γνωρίζουμε την κυρία Annette Lό και τον νέο Πρόεδρο της Ταϊβάν, κ. Chen Shuibian.
Η εκλογή τους είναι το αποκορύφωμα της δημοκρατικής διαδικασίας στην Ταϊβάν.
Αυτό αποτελεί κίνδυνο για την Κίνα;
Φυσικά, είναι σαφές ότι ο κινεζικός λαός είναι σε θέση να εγκαθιδρύσει ένα δημοκρατικό σύστημα με σεβασμό στα ανθρώπινα δικαιώματα.
Οι Ταϊβανοί το απέδειξαν.
Για τον γηραιό άντρα στο Πεκίνο, οι εσωτερικές εξελίξεις στην Ταϊβάν πρέπει να αποτελούν εφιάλτη.
Πιστεύουν αυτοί πραγματικά ότι οι απειλές τους θα φέρουν αποτέλεσμα;
Η συμπεριφορά του Πεκίνου επιβεβαιώνει την άποψή μας ότι το μέλλον της Ταϊβάν ανήκει μόνο στα χέρια των Ταϊβανών.
Ως Ευρωπαίοι, δεν θα πρέπει να αναμειχθούμε στο ζήτημα.
Το δικό μας έργο είναι αυτό το μεγάλο και αυτόνομο νησί να εκπροσωπείται απόλυτα στη διεθνή σκηνή, στην Παγκόσμια Οργάνωση Υγείας, στον Παγκόσμιο Οργανισμό Εμπορίου και σε ανάλογες οργανώσεις.
Η ιδέα ότι το Πεκίνο μπορεί να εκπροσωπεί τους Ταϊβανούς είναι απολύτως γελοία.
Είναι ιδιαίτερης σημασίας το Κοινοβούλιο να δημιουργήσει στενότερους δεσμούς με τους εκλεγμένους αντιπροσώπους στην Ταϊβάν.
Ο εκδημοκρατισμός σε αυτό το τμήμα του κόσμου παρουσιάζει μεγάλο ενδιαφέρον και για την Ευρώπη.
Η Κίνα θα μπορούσε να επανενωθεί εάν βασισθεί, όχι μόνο στην Ταϊβάν, αλλά και στην ηπειρωτική χώρα, στη δημοκρατία, τα ανθρώπινα δικαιώματα και στο κράτος δικαίου.
Κύριε Πρόεδρε, κύριε Επίτροπε, ως παρατηρητές του Ευρωπαϊκού Κοινοβουλίου, ο συνάδελφος Georg Jarzembowski και εγώ παρακολουθήσαμε επί τόπου, ζωντανά θα έλεγα, τις προεδρικές εκλογές στην Ταϊβάν στις 18 Μαρτίου.
Σε πολυάριθμες συζητήσεις με διάφορα κόμματα και σε επισκέψεις εκλογικών κέντρων μάς δόθηκε η ευκαιρία να πειστούμε για την ελεύθερη και δημοκρατική διεξαγωγή των εκλογών.
Η εντύπωσή μας ήταν πως οι εκλογές στην Ταϊβάν αποτελούσαν έκφραση μιας αύξησης της δημοκρατικής συνείδησης του πληθυσμού.
Ενδείξεις για αυτό αποτελούν τόσο η υψηλή συμμετοχή που σε σύγκριση με την εκλογή του Προέδρου αυξήθηκε κατά 6% στο επίπεδο του 82%, όσο και το ίδιο το αποτέλεσμα.
Μετά την πολύχρονη κυριαρχία του μέχρι πρότινος κυβερνώντος κόμματος, η οποία διήρκεσε περισσότερο από 20 χρόνια, μπήκε ζωή στο πολιτικό προσκήνιο.
Πρόεδρος έγινε ο υποψήφιος της αντιπολίτευσης και για πρώτη φορά στην ιστορία της Ταϊβάν, στη θέση του αντιπροέδρου εκλέχθηκε γυναίκα.
Τα γεγονότα αυτά αποτελούν χαρακτηριστικά μιας ιστορική καμπής.
Ο πληθυσμός της Ταϊβάν κατέγραψε με την ευαισθησία σεισμογράφου όλες τις προσπάθειες τρίτων να ασκήσουν επιρροή.
Το αποτέλεσμα αντικατόπτριζε μεν κυρίως τη συζήτηση επί θεμάτων της εσωτερικής πολιτικής - ο νεοεκλεγείς Πρόεδρος, κ. Chen Shui-bian, στήριξε την προεκλογική του εκστρατεία σχεδόν αποκλειστικά σε ζητήματα εσωτερικής πολιτικής - αλλά και τα επιθετικά και προκλητικά μηνύματα της Λαϊκής Δημοκρατίας της Κίνας κατά την προεκλογική περίοδο, από όποια πλευρά και να εκφράζονταν, πέτυχαν μάλλον το αντίθετο.
Παρα όλα αυτά όλοι οι ενεχόμενοι έχουν πλήρη επίγνωση της κατάστασης.
Ο κ. Chen Shui-bian εκλέχθηκε επίσης επειδή το προηγούμενο κυβερνόν κόμμα του Kuomintang είχε χωριστεί στα δύο με την ύπαρξη δύο υποψηφίων.
Το Kuomintang έχει όμως την πλειοψηφία στο κοινοβούλιο της Ταϊβάν.
Μια πολιτική που θα επιζητούσε με ριζοσπαστικό τρόπο την ανεξαρτησία της χώρας θα ήταν καταδικασμένη να αποτύχει και αυτό το γνωρίζει πολύ καλά ο κ. Chen Shui-bian.
Η περιοχή χρειάζεται ασφάλεια και σταθερότητα.
Μόνο η καλή συνεργασία και ο εποικοδομητικός διάλογος μεταξύ ηπειρωτικής Κίνας και Ταϊβάν θα οδηγήσουν στη συμφιλίωση και στη διαρκή ειρήνη.
Υγιείς σχέσεις χρειάζονται επίσης και για την οικονομική ανάπτυξη της χώρας.
Ως εκ τούτου θα επικροτήσουμε την προσπάθεια και των δύο πλευρών για εξεύρεση ειρηνικής λύσης στη σύγκρουση αυτή.
Χαιρετίζουμε επίσης την πρωτοβουλία του κ. Chen Shui-bian για έναρξη διμερών συνομιλιών, καθώς και το πνεύμα συνεργασίας που έχει προαναγγείλει η Λαϊκή Δημοκρατία της Κίνας, η οποία επισήμως επιδιώκει την εξεύρεση ειρηνικής λύσης αλλά φυσικά υπό την προϋπόθεση ότι η Ταϊβάν θα εγκαταλείψει τις προσπάθειές της για ανεξαρτησία.
Το ψήφισμά μας έχει ως στόχο του την προαγωγή της δημοκρατίας στην Ταϊβάν, αλλά η Λαϊκή Δημοκρατία το εκλαμβάνει ως πρόκληση.
Κατά συνέπεια αναρωτιέμαι σοβαρά μήπως μερικές φορές θα έπρεπε να ακολουθούμε έναν διαφορετικό δρόμο, δηλαδή έναν δρόμο που συμφιλιώνει και δεν δημιουργεί πολώσεις.
Κύριε Πρόεδρε, κύριε Επίτροπε, εξ ονόματος της Ομάδας των Πρασίνων/ Ευρωπαϊκής Ελεύθερης Συμμαχίας, θέλω να υπογραμμίσω τη συμβολή αυτής της Ομάδας στην κοινή πρόταση ψηφίσματος, τόσο στην κατεύθυνση της ενθάρρυνσης του διαλόγου μεταξύ της Λαϊκής Δημοκρατίας της Κίνας με την Ταϊβάν, όπως και στη σθεναρή στάση που πρέπει να τηρήσουμε σε αυτό το θέμα.
Νομίζουμε πως υπάρχει αντικειμενική ανάγκη η Ταϊβάν να έχει μια πιο ισχυρή παρουσία στους διεθνείς οργανισμούς· το Ευρωπαϊκό Κοινοβούλιο μπορεί να τη διευκολύνει.
Κατά συνέπεια, υποστηρίζουμε τις σχέσεις μεταξύ του Ευρωπαϊκού Κοινοβουλίου και του κοινοβουλίου της Ταϊβάν μέσω της αντιπροσωπείας του θεσμικού μας οργάνου και μάλιστα την ανάγκη η Ευρωπαϊκή Ένωση να εγκαινιάσει ένα γραφείο αντιπροσωπείας στην Ταϊβάν.
Κατόπιν τούτου, θέλουμε επίσης αυτή η ανάγκη διαλόγου να έχει αντικειμενικές βάσεις, όπως είναι οι ίδιες οι δηλώσεις του νέου προέδρου Chen Shui-bian, στις οποίες, εν τούτοις, η Λαϊκή Δημοκρατία της Κίνας απάντησε με νέα εκδήλωση σπασμωδικών κινήσεων, υπεροχής και απαξίωσης προς τη δημοκρατία.
Πρέπει να απορρίψουμε αυτές τις τελείως ανάρμοστες απειλές, αλλά επίσης διότι αποτελούν αντικειμενική απειλή στον διάλογο που είναι τόσο αναγκαίος για την επίλυση αυτού του προβλήματος.
Κύριε Πρόεδρε, σας ευχαριστώ πολύ που μου δίνετε σήμερα για δεύτερη φορά τον λόγο.
Οι προεδρικές εκλογές που διεξήχθησαν πριν από λίγο καιρό όχι μόνον ανταποκρίθηκαν σε όλες τις δημοκρατικές προδιαγραφές, αλλά πέραν τούτου έθεσαν τέλος στην 50ετή κυβέρνηση του Kuomintang και οδήγησαν τον κ. Chen Shui-bian στο αξίωμα του προέδρου.
Ο νεοεκλεγείς πρόεδρος αποτελεί απόδειξη για την ωριμότητα της Ταϊβάν σε σχέση με τη δημοκρατία.
Με ανησυχεί ωστόσο πολύ η στάση της Λαϊκής Δημοκρατίας της Κίνας που πριν, κατά τη διάρκεια, και μετά τις δημοκρατικές εκλογές στην Ταϊβάν εξαπέλυε συνεχώς εν μέρει εντελώς απαράδεκτες απειλές προς την κατεύθυνση της μικρής αδελφής χώρας.
Κατανοώ βέβαια ότι η Λαϊκή Δημοκρατία της Κίνας δεν έχει καμία σχέση με τη λέξη δημοκρατία.
Ωστόσο δεν είναι ανάγκη να την καταλαμβάνει πανικός, όταν διεξάγονται σε μια γειτονική χώρα δημοκρατικές εκλογές.
Δυστυχώς, η δημοκρατία δεν είναι κολλητική.
, Επιτροπή.
(FR) Κύριε πρόεδρε, όπως και εσείς, συγχαίρουμε και εμείς τον λαό της Ταϊβάν που μπόρεσε, για δεύτερη φορά, να εκφράσει μια δημοκρατική επιλογή.
Όπως έχει επαναλάβει η Ένωση δια μέσου της Προεδρίας της, και για τελευταία φορά πέρυσι τον Ιούλιο, είμαστε υπέρ της αρχής της μίας Κίνας, ωστόσο επιθυμούμε επίσης οι εντάσεις, που διαπιστώνουμε συχνά πυκνά μεταξύ της Ταϊβάν και της Λαϊκής Δημοκρατίας της Κίνας, να επιλυθούν ειρηνικά στο πλαίσιο ενός εποικοδομητικού διαλόγου.
Καλούμε λοιπόν τόσο στο Πεκίνο όσο και στην Ταϊπέι να επαναλάβουν το διάλογο όσο το δυνατό συντομότερα.
Ενθαρρύνουμε την ενίσχυση των οικονομικών σχέσεων με την Ταϊβάν και θεωρούμε ότι αυτό θα έπρεπε έτσι και αλλιώς να γίνει εάν, όπως προβλέπουμε, ενταχθεί η Ταϊβάν στον Παγκόσμιο Οργανισμό Εμπορίου.
Τέλος, έχουμε λάβει σοβαρά υπόψη το αίτημα που διατυπώνεται στο σχέδιο ψηφίσματός σας, και το οποίο επανέλαβε ο κ. Knφrr Borrΰs, για την ίδρυση ενός γραφείου πληροφόρησης στην Ταϊπέι.
Αυτό επιθυμούμε και εμείς.
Ωστόσο, δεν έχουμε θέσει κάποιο χρονοδιάγραμμα, καθώς έχουμε άλλες προτεραιότητες στην Ασία και παγκοσμίως, και γνωρίζετε πόσο περιορισμένοι είναι οι πόροι μας σε αυτόν τον τομέα, γεγονός που μας υποχρεώνει και κάνουμε κάποιες επιλογές.
Εντάσσεται στις επιθυμίες μας, αλλά δεν αποτελεί προς το παρόν προτεραιότητά μας.
Ευχαριστώ πολύ, κύριε Επίτροπε.
(Η συνεδρίαση διακοπείσα στις 17.25 συνεχίζεται στις 17.30)
Προχωρούμε τώρα στην ψηφοφορία επί επικαίρων, επειγόντων και σημαντικών θεμάτων.
Σχετικά με το κοινό ψήφισμα για το Ιράκ.
Κύριε Πρόεδρε πρόκειται για φραστικό λάθος στο σημείο 2 του ψηφίσματος.
Θέλω να προτείνω - στο γερμανικό κείμενο διατυπώνεται σωστά - να διαβιβάσουμε το ψήφισμα στον Ανώτατο Εκπρόσωπο της ΚΕΠΠΑ.
Στο κείμενο αναγράφεται όμως "να διαβιβασθεί και στους αρχηγούς κυβερνήσεων".
Θέλω να προτείνω προφορικά τη συμπλήρωση "στους αρχηγούς των κυβερνήσεων των κρατών μελών, των ΗΠΑ και του Ιράκ".
Αυτή είναι μια πρόταση προφορικής τροποποίησης του κειμένου.
Υπάρχουν αντιρρήσεις;
Eάν κανένας συνάδελφος δεν έχει αντιρρήσεις, η πρόταση του κ. Sakellariou γίνεται δεκτή.
Κύριε Πρόεδρε, θα ήθελα να διευκρινισθεί εάν αυτό το ψήφισμα είναι συμβατό με το ψήφισμα που εγκρίναμε φέτος τον Ιανουάριο, με το οποίο εφιστούσαμε την προσοχή στα προβλήματα των αιχμαλώτων πολέμου που κρατούνται ακόμη στο Κουβέιτ ή, εάν αυτό το ψήφισμα πρέπει να εκληφθεί ως αντιφατικό με το ψήφισμά μας του φετινού Ιανουαρίου.
Αξιότιμε κύριε Perry, η αντίρρησή σας είναι πολιτικής και όχι διαδικαστικής φύσης.
Ο συνάδελφος κ. Sakellariou έκανε μια πρόταση, κανείς δεν έφερε αντίρρηση και συνεπώς η πρόταση έγινε δεκτή.
Κύριε Πρόεδρε, το πρωί είχαμε μια συζήτηση για το αν πρόκειται μελλοντικά να συνέρχεται η Ολομέλεια τις Παρασκευές ή όχι.
Μεταξύ άλλων, αναφέρθηκε ως αιτία ότι τις περισσότερες φορές η ημερήσια διάταξη δεν παρουσιάζει ιδιαίτερο ενδιαφέρον, και γι' αυτό η κατάσταση θα πρέπει να αλλάξει.
Για τον λόγο αυτό και για να διαπιστώσουμε κατά πόσο είναι εξασφαλισμένη η απαρτία του Κοινοβουλίου τα απογεύματα της Πέμπτης, όταν η ημερήσια διάταξη είναι ενδιαφέρουσα και υπάρχουν πολύ σημαντικές ψηφοφορίες, σας παρακαλώ να διαπιστώσετε τώρα εάν έχουμε απαρτία.
(Χειροκροτήματα)
Αξιότιμε κύριε Markov, δεν μπορείτε να μου υποβάλετε την ερώτηση μόνος σας.
Είναι απαραίτητη η αίτηση 32 βουλευτών.
Εάν αυτή η ερώτηση μου υποβάλλεται από 32 βουλευτές, μπορώ να επαληθεύσω την απαρτία.
Μου φαίνεται ότι οι συνάδελφοι που σηκώθηκαν είναι 39 ή 40, γι' αυτό πρέπει να επαληθεύσουμε την απαρτία.
Κύριε πρόεδρε, από τη στιγμή που συμφωνήσαμε για το θέμα αυτό, θεωρώ πως αυτή η μέθοδος για να αποτραπεί μια τόσο σημαντική ψηφοφορία είναι κάπως άξεστη.
Αξιότιμε κύριε Naοr, ίσως ο τρόπος να είναι άξεστος όπως λέτε, αλλά το πρόβλημα είναι ότι, σύμφωνα με τον παλαιό Κανονισμό, ένας ορισμένος αριθμός βουλευτών μπορούσε να απαιτήσει την ύπαρξη της απαρτίας και ύστερα να βγει από την αίθουσα.
Τώρα, προβλέπεται ότι όποιος ζητάει απαρτία πρέπει να παραμείνει στην αίθουσα.
Συνεπώς, αυτό ίσως είναι άξεστο, αλλά λίγο πιο πρακτικό.
Κύριε Πρόεδρε, το βρίσκω πολύ λυπηρό που μερικοί θέλουν να παρεμποδίσουν τη διεξαγωγή των σημαντικών ψηφοφοριών που έχουμε ακόμα μπροστά μας.
Ακουσα ότι μερικοί συνεργάτες του Σώματος εργάστηκαν μέχρι τις 4.00 τα ξημερώματα για να μπορέσουμε να θέσουμε σήμερα την έκθεση Δημητρακόπουλου/Leinen σε ψηφοφορία.
Θέλω να ευχαριστήσω θερμά αυτούς τους συνεργάτες εξ ονόματος της Ομάδας μου και ελπίζω εξ ονόματος όλων μας.
Εκείνοι εργάζονται με μεγάλη ευσυνειδησία έτσι και εμείς θα πρέπει να ψηφίσουμε επίσης με μεγάλη ευσυνειδησία!
(Ζωηρά χειροκροτήματα)
Σας ευχαριστώ αξιότιμε κύριε Swoboda, εντούτοις αυτή είναι μια δυνατότητα που προσφέρει ο Κανονισμός και οποιοσδήποτε συνάδελφος μπορεί να ανατρέξει σ' αυτή.
Κύριε Πρόεδρε, νομίζω ότι πρέπει να ψηφίσουμε.
Μόνο ένα σχόλιο εάν μου επιτρέπετε: αντιλαμβάνομαι ότι σε διάφορες περιστάσεις οι συνάδελφοι μπορεί να θέλουν να ελέγξουν την ύπαρξη απαρτίας.
Θα μπορούσατε να ζητήσετε από την Πρόεδρο να καλέσει την Επιτροπή Συνταγματικών Υποθέσεων να εξετάσει το ενδεχόμενο αλλαγής του Κανονισμού ώστε να μπορούμε να διαπιστώνουμε την απαρτία ηλεκτρονικά;
Αξιότιμε κύριε Cox, κατά τη γνώμη σας μπορούμε να κάνουμε αυτή την αλλαγή στον Κανονισμό τώρα;
Κύριε Πρόεδρε, μπορώ να αντιληφθώ το σκεπτικό σύμφωνα με το οποίο δεν μπορούμε να πραγματοποιούμε τον έλεγχο ηλεκτρονικά, διότι δεν μπορείτε να ελέγχετε εάν όλοι χρησιμοποιούν την κάρτα τους.
Μπορώ να αντιληφθώ γιατί πρέπει να μετράτε τα άτομα.
Θα ήθελα να μάθω πόσους ακριβώς ανθρώπους μετρήσατε στην αίθουσα σήμερα;
Ακριβώς μπροστά μου μπορώ να δω τουλάχιστον τέσσερεις ανθρώπους, ακριβώς σε αυτή τη σειρά εδώ, οι οποίοι είναι προσωπικό των Ομάδων και όχι βουλευτές.
Πώς μπορείτε από εκεί πέρα να δείτε ακριβώς ποιοι άνθρωποι είναι βουλευτές και ποιοι είναι προσωπικό και ποιοι είναι οι συνολικοί αριθμοί;
Κύριε McKenna, οι υπηρεσίες του Σώματος γνωρίζουν πολύ καλά εμάς τους βουλευτές, καθώς και τους συνεργάτες που είναι εξουσιοδοτημένοι για να εισέλθουν στο Κοινοβούλιο: τους γνωρίζουν πολύ καλά, έναν προς έναν.
Εάν συμφωνείτε θα ήθελα να περάσουμε στη ψηφοφορία.
Υπάρχουν άλλοι βουλευτές που ζητούν τον λόγο, αλλά σε αυτό το σημείο αρχίζει μια συζήτηση η οποία είναι εντελώς εκτός τόπου.
Ας περάσουμε στη ψηφοφορία.
Αναφορικά με το κοινό ψήφισμα για την Τσετσενία
Κύριε Πρόεδρε, πρόκειται για την ψηφοφορία σχετικά με το ψήφισμα για την Τσετσενία.
Κατά τη διάρκεια της συζήτησης και της προσπάθειας να επιτευχθεί συναίνεση μέσω μιας κοινής συμβιβαστικής πρότασης ψηφίσματος διαπιστώσαμε ότι υπάρχει μια μεγάλη πλειοψηφία βουλευτών που υποστηρίζει την ίδια άποψη ως προς την πολιτική στάση και ως προς το περιεχόμενο.
Είναι μόνο τακτικής υφής οι προβληματισμοί κατά πόσο θα πρέπει μετά από τα έξι ψηφίσματα που έχουμε ήδη εγκρίνει στο παρελθόν, να πούμε και πάλι τα ίδια ή σχεδόν τα ίδια, χωρίς να έχει διεξαχθεί μια σοβαρή συζήτηση με το Συμβούλιο και την Επιτροπή.
Για τον λόγο αυτό απευθύνω έκκληση στους συναδέλφους των άλλων Ομάδων να στείλουμε πρώτα από κοινού την αποστολή στην Τσετσενία.
Όλοι έχουν συμφωνήσει με αυτή τη συγκεκριμένη πρόταση.
Ας διεξαχθεί λοιπόν μια μεγάλη συζήτηση με το Συμβούλιο και την Επιτροπή, μόλις επιστρέψει η αντιπροσωπεία, και στο τέλος της εν λόγω συζήτησης·.
(Ο Πρόεδρος αφαιρεί τον λόγο από τον ομιλητή)
Κατ' απαίτηση του αξιότιμου κ. Sakellariou η πρόταση ψηφίσματος Β5-350/2000 αποσύρθηκε.
ΨΗΦΟΦΟΡIΕΣ (συvέχεια)
a Moura, εξ ονόματος της Επιτροπής Πολιτισμού, Νεότητας, Παιδείας, Μέσων Ενημέρωσης και Αθλητισμού, σχετικά με την πρόταση απόφασης του Ευρωπαϊκού Κοινοβουλίου και του Συμβουλίου που θεσπίζει το Ευρωπαϊκό Έτος Γλωσσών 2001 [COM(1999) 485 - C5-0278/1999 - 1999/0208(COM)]
(Το Σώμα εγκρίνει το ψήφισμα νομοθετικού περιεχομένου)
Έκθεση (A5-0073/2000) του κ. Knrr Borrs, εξ ονόματος της Επιτροπής Οικονομικής και Νομισματικής Πολιτικής, σχετικά με την πρόταση κανονισμού του Ευρωπαϊκού Κοινοβουλίου και του Συμβουλίου για τη διευκρίνηση του Κανονισμού (ΕΚ) του Συμβουλίου αριθ.
2223/96 όσον αφορά τις αρχές που διέπουν την καταγραφή των φόρων και των κοινωνικών εισφορών [COM(1999) 488 - C5-0220/1999 - 1999/0200(COD)]
(Το Σώμα εγκρίνει το ψήφισμα νομοθετικού περιεχομένου)
Έκθεση (A5-0093/2000) του κ. Dary, εξ ονόματος της Επιτροπής Γεωργίας και Ανάπτυξης της Υπαίθρου, σχετικά με την πρόταση κανονισμού του Συμβουλίου για την τροποποίηση του Κανονισμού (ΕΚ) αριθ.
404/93 περί κοινής οργάνωσης των αγορών στον τομέα της μπανάνας [COM(1999) 582 - C - 0277/1999 - 1999/0235(CNS)]
Graefe zu Baringdorf (Verts/ALE).
(DE) Κύριε Πρόεδρε, με βάση το άρθρο 69, παράγραφος 2 παρακαλώ να γίνει μια διακοπή και θέλω να ρωτήσω την Επιτροπή εάν μετά από αυτήν την ψηφοφορία, άλλαξε γνώμη σχετικά με τις τροπολογίες.
Όχι, δεν άλλαξε γνώμη.
Τότε δεν χρειάζεται να καθυστερούμε.
Με βάση το άρθρο 69, παράγραφος 2, υποβάλλω την πρόταση να αναβληθεί η ψηφοφορία για το σχέδιο ψηφίσματος νομοθετικού περιεχομένου.
Υποβάλλω την πρόταση ως πρόεδρος της επιτροπής και σε συνεννόηση με τον εισηγητή και τους προέδρους διαφόρων Ομάδων.
(Το Σώμα αποφασίζει την αναπομπή στην επιτροπή)
Έκθεση (Α5-0069/2000) του κ. Lagendijk, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, σχετικά με την ανακοίνωση της Επιτροπής, όσον αφορά τη διαδικασία σταθεροποίησης και σύνδεσης για τις χώρες της Νοτιοανατολικής Ευρώπης [COM(1999) 235 - C5-0124/1999 - 1999/2126 (CNS)]
(Το Σώμα εγκρίνει το ψήφισμα)
Έκθεση (Α5-0059/2000) του κ. Garcμa-Margallo y Marfil, εξ ονόματος της Επιτροπής Οικονομικής και Νομισματικής Πολιτικής, επί της ανακοίνωσης της Επιτροπής - Εφαρμογή του πλαισίου για τις χρηματοπιστωτικές αγορές: πρόγραμμα δράσης [COM(1999) - 232 - C5-0114/1999 - 1999/2117 (COS)]
(Το Σώμα εγκρίνει το ψήφισμα)
Έκθεση (Α5-0053/2000) του κ. Kuckelkorn, εξ ονόματος της Επιτροπής Οικονομικής και Νομισματικής Πολιτικής, σχετικά με την ανακοίνωση της Επιτροπής: "Προς μία ενιαία αγορά για τις επικουρικές συντάξεις - Αποτελέσματα των διαβουλεύσεων σχετικά με το Πράσινο Βιβλίο για τις επικουρικές συντάξεις στην Ενιαία Αγορά" [COM(1999) 134 - C5-0135/1999 - 1999/2131(COS)]
(Το Σώμα εγκρίνει το ψήφισμα)
Έκθεση (Α5-0098/2000), της κυρίας Palacio Vallelersundi, εξ ονόματος της Επιτροπής Νομικών θεμάτων και Εσωτερικής Αγοράς, σχετικά με την ανακοίνωση της Επιτροπής στο Ευρωπαϊκό Κοινοβούλιο και στο Συμβούλιο: "Στρατηγική για την Εσωτερική Αγορά της Ευρώπης" [COM(1999) 464 - C5- 0212/1999 - 1999/2167(COS)]
(Το Σώμα εγκρίνει το ψήφισμα)
Κύριε Πρόεδρε, καθώς αυτή η Ώρα των ψηφοφοριών αποτελεί συνέχεια της μεσημεριανής Ώρας των ψηφοφοριών θα ήταν σωστό να σκεφθώ ότι οι λίγες ψηφοφορίες δι' ονομαστικής κλήσεως, στις οποίες λάβαμε μέρος σήμερα το απόγευμα, θα υπολογισθούν ως τμήμα του συνολικού ημερήσιου αριθμού των ψηφοφοριών και ότι αυτό έχει άμεση συνάφεια με την προηγούμενη ψηφοφορία σχετικά με την ύπαρξη απαρτίας ή όχι;
Ενδεχομένως να μπορέσετε να με ενημερώσετε αργότερα.
Κύριε Πρόεδρε, ήθελα μόνο να ρωτήσω γιατί δεν προβαίνουμε τώρα σε ψηφοφορία για την Αιθιοπία.
Αξιότιμε κύριε Swoboda, η ψηφοφορία προβλέπεται για αύριο το πρωί.
Κύριε Πρόεδρε, τώρα που ολοκληρώθηκε η ψηφοφορία θα ήθελα να επανέλθω στο ζήτημα της απαρτίας.
Δεν νομίζω ότι χρειαζόταν να μετρήσετε τα άτομα, εκτός εάν κάνατε πρώτα έναν έλεγχο βάσει των καρτών και ο αριθμός υπολειπόταν του απαιτούμενου.
Θα γλιτώνατε χρόνο εάν ελέγχατε πρώτα αυτό.
Για παράδειγμα σήμερα υπήρχαν 226 άτομα στην πρώτη ψηφοφορία μετά από το θέμα που τέθηκε σχετικά με την απαρτία.
Εάν είχε υπάρξει έλεγχος βάσει των καρτών, ίσως να είχαμε αποφύγει το πρόβλημα της καταμέτρησης των ατόμων στην αίθουσα.
Αξιότιμη κυρία McKenna, δεν είναι ένα πρόβλημα που μπορούμε να επιλύσουμε στο Σώμα αυτή τη στιγμή.
Οι παρεμβάσεις σας, η τωρινή και η προηγούμενη, καταχωρήθηκαν στα πρακτικά.
Θα δούμε εάν είναι σκόπιμο ή όχι να προβούμε σε τροποποίηση του Κανονισμού.
Δεν είναι ένα πρόβλημα που μπορούμε να αντιμετωπίσουμε από αυτό το βήμα!
Κύριε Πρόεδρε, ψήφισα υπέρ του καθορισμού του κοινοτικού προγράμματος δράσης "Νεολαία" , όπως συμφωνήθηκε στην επιτροπή συνδιαλλαγής, προπαντός επειδή επιτρέπει, μεταξύ άλλων, τη χρηματοδότηση και την εφαρμογή του προγράμματος της Ευρωπαϊκής Εθελοντικής Υπηρεσίας, στο πλαίσιο του οποίου πολλοί νέοι απασχολούνται και σε κοινωνικά χρήσιμες ενέργειες, μεταξύ των οποίων και η βοήθεια προς τους ηλικιωμένους.
Ύστερα απ' αυτά θα ήθελα να προτείνω κάτι για τις επόμενες φορές που θα αντιμετωπιστεί αυτό το σχέδιο "Νεολαία" και να σημειώσω κάτι που με ανησύχησε κατά την ψηφοφορία, η οποία εντούτοις απέβη ευνοϊκή: τον ορισμό της νεότητας.
Κύριε Πρόεδρε, αισθάνεστε νέος;
Νομίζω ότι μου απαντάτε πως ναι.
Συνεπώς πιστεύω ότι θα ήταν σκόπιμο να καθορισθεί ότι νέος είναι όποιος αισθάνεται νέος, γεγονός που θα επέτρεπε να κάνουν χρήση αυτών των υπηρεσιών και όσοι δεν είναι πλέον νέοι ληξιαρχικά, αλλά αισθάνονται τέτοιοι.
Η συζήτηση γι' αυτό το πρόγραμμα παρατάθηκε για υπερβολικά μεγάλο χρονικό διάστημα, με όλες τις συνέπειες που επιφέρει μια τέτοια καθυστέρηση, ενώ η ανταπόδοση αυτής της προσπάθειας δεν αντικατοπτρίζεται στη χρηματοδότηση που τελικώς συμφωνήθηκε κατά τη διαδικασία συνδιαλλαγής - ύψους 520 εκατ. ευρώ επί μία επταετία, ενώ η αρχική πρόταση του Ευρωπαϊκού Κοινοβουλίου ήταν 980 εκατ. ευρώ - ένα ποσό αισθητά χαμηλότερο από αυτό που χρειάζεται για να καλυφθούν οι ανάγκες του ίδιου του προγράμματος.
Πέραν τούτου, η προσχώρηση των υποψηφίων προς ένταξη χωρών θα έχει μεν ως αποτέλεσμα τη συμμετοχή περισσότερων νέων στο πρόγραμμα "Νεολαία" και την ανταλλαγή ακόμη πιο γόνιμων εμπειριών, αλλά ο προϋπολογισμός του προγράμματος δεν εγγυάται πλήρως την επιτυχία της παρούσας πρωτοβουλίας.
Παρ' όλο που η έγκριση αυτού του προγράμματος είναι ένα θετικό γεγονός, η εμβέλειά του ωστόσο είναι αρκετά περιορισμένη, δεδομένου ότι οι δραστηριότητές του δεν εμπίπτουν παρά μόνον σε μία από τις πτυχές της αναγκαίας πολιτικής για τη νεότητα, η οποία πρέπει να προβαίνει σε κάθετη θεώρηση των διαφορετικών υπαρκτών καταστάσεων που επηρεάζουν σήμερα τη νέα γενιά, όπως είναι η εκπαίδευση, η απασχόληση, η στέγη, η υγεία και ο πολιτισμός.
Ανεπαρκείς είναι επίσης και οι αναφορές σε άλλες μεθόδους διευθέτησης των κρουσμάτων διάκρισης, καθώς και τα όρια ηλικίας που ορίζονται για τη συμμετοχή στο πρόγραμμα (15 έως 25 χρόνων, παρ' ότι προβλέπονται εξαιρέσεις), μιας και ο μέσος όρος ηλικίας για την ολοκλήρωση τριτοβάθμιων σπουδών μάλλον αγγίζει περισσότερο το ανώτατο όριο, οπότε το τελευταίο θα έπρεπε να καθορισθεί στα 30 έτη.
Τέλος, έχει σημασία να ενισχυθεί ο ρόλος και να ανατεθούν περισσότερες αρμοδιότητες στους υπεύθυνους φορείς για τη διάδοση του προγράμματος στο κάθε κράτος μέλος, κατά τρόπο ώστε η συγκεκριμένη διάδοση να γίνεται όσο το δυνατόν πιο αποτελεσματικά και γρήγορα.
Με απογοήτευση διαπίστωσα ότι στην απόφαση του Κοινοβουλίου και του Συμβουλίου για τη θέσπιση του κοινοτικού προγράμματος δράσης "Νεολαία" απαλείφθηκε η αναφορά στην οικογένεια κατά τις τελικές διαβουλεύσεις της συνδιαλλαγής.
Αυτή η αναφορά, η οποία είχε γίνει αποδεκτή από την Επιτροπή Πολιτισμού και Νεότητας, καθώς και από το Κοινοβούλιο, αναφερόταν στην ανάγκη εξέτασης του ρόλου της οικογένειας μεταξύ των παραγόντων εκείνων που προωθούν ή παρεμποδίζουν την κοινωνική ενσωμάτωση των νέων.
Η σημασία της οικογένειας για την προώθηση ή την παρεμπόδιση της κοινωνικής ενσωμάτωσης των νέων αναγνωρίζεται σαφώς σήμερα στην κοινωνία, καθώς και σε διάφορες μελέτες.
Το Συμβούλιο της Ευρώπης στην έκθεσή του Συνεκτικές και Ολοκληρωμένες Οικογενειακές Πολιτικές δηλώνει ότι οι οικογένειες διαδραματίζουν πρωταρχικό ρόλο στην κοινωνικοποίηση, επειδή μεταδίδουν τις αξίες, τα πρότυπα, τα έθιμα και τη συμπεριφορά των κοινωνικών ομάδων στις οποίες ανήκουν τα παιδιά τους.
Είναι αδικαιολόγητη η απάλειψη αυτής της αναφοράς στην οικογένεια.
Σε μια έκθεση που αποσκοπεί στην αξιολόγηση και την υποστήριξη των νέων μας με τον καλύτερο δυνατό τρόπο, η απάλειψη της αναφοράς στην οικογένεια, στη μοναδική επιρροή μεγίστης σπουδαιότητας για τη ζωή του νέου είναι ακατανόητη.
Επιδοκιμάζω ολόψυχα τη σύσταση της κυρίας Grφner για την έγκριση της συμφωνίας που επετεύχθη με το Συμβούλιο για τα ευρωπαϊκά προγράμματα δράσης για τη νεολαία.
Τα προηγούμενα προγράμματα για τη νεολαία, τα προγράμματα Νεολαία για την Ευρώπη και Ευρωπαϊκή Εθελοντική Υπηρεσία θα συνενωθούν σε ένα γενικό μεσοπρόθεσμο πρόγραμμα, το οποίο θα διαρκέσει από το 2000 μέχρι το 2006, όπως ζήτησε το Ευρωπαϊκό Κοινοβούλιο.
Ένα πρόγραμμα μεγαλύτερης διάρκειας θα διασφαλίσει ότι οι νέοι έχουν την ευκαιρία να επωφεληθούν από τέτοια σχέδια για μια εγγυημένη χρονική περίοδο.
Κάθε άτομο που θα συμμετέχει θα έχει επίσης πλήρη πρόσβαση στην υγειονομική περίθαλψη και στην κοινωνική ασφάλιση, καθιστώντας κατ' αυτόν τον τρόπο εφικτή τη συμμετοχή όσο το δυνατόν περισσοτέρων νέων μας.
Μολονότι η χρηματοδότηση των 520 εκατομμυρίων ευρώ γι' αυτά τα προγράμματα υπολείπεται κατά πολύ του αρχικού μας αιτήματος για 980 εκατομμύρια ευρώ, τα οποία είναι απαραίτητα για τα νέα κράτη μέλη μετά τη διεύρυνση, θα υπάρχει η δυνατότητα αύξησης αυτού του αριθμού, ως επακόλουθο των επιπλέον απαιτήσεων που θα προκαλέσει στον προϋπολογισμό η διεύρυνση.
Αυτά τα προγράμματα θα ωφελήσουν σίγουρα τους νέους μας και θα τους δώσουν ανεκτίμητες ευκαιρίες να μάθουν για τους εαυτούς τους, τους άλλους και για την Ευρώπη.
Αυτό είναι αποφασιστικής σημασίας όχι μόνο για την προσωπική ανάπτυξή τους, αλλά, σε έναν έντονα ανταγωνιστικό κόσμο, θα βελτιώσει επίσης αφάνταστα τις ευκαιρίες τους στην αγορά εργασίας.
Η αύξηση των δεξιοτήτων των νέων μας ήταν πάντοτε μία από τις προτεραιότητές μας και πρέπει να συνεχίσουμε να υποστηρίζουμε αυτόν τον στόχο.
Οι νέοι μας είναι το μέλλον της Ευρώπης.
Πρέπει να τους ενθαρρύνουμε να μάθουν για τους άλλους και για την Ευρωπαϊκή Ένωση, καθώς και να αναπτύξουν τις δικές τους αξίες, ιδέες και δεξιότητες.
Είναι σημαντικό να μπορούν να συμμετέχουν σε εθελοντική εργασία εκτός της χώρας τους, σε σχολικές ανταλλαγές και στην εκμάθηση γλωσσών.
Η χρηματοδότηση αυτών των τύπων προγραμμάτων είναι ένα θεμελιώδες βήμα προς αυτόν τον στόχο της διεύρυνσης των οριζόντων και του πνεύματος των νέων μας και της προετοιμασίας τους για να αποτελέσουν τμήμα ενός ευέλικτου, ειδικευμένου εργατικού δυναμικού.
, γραπτώς.
(FR) Η κοινωνία μας δεν εμπιστεύεται αρκετά τη νεολαία.
Στο πλαίσιο των πολιτικών ευθυνών που είχα, με εξέπληττε πάντοτε το γεγονός ότι το μέλλον των νέων και οι ανησυχίες τους δεν βρίσκονταν στο επίκεντρο του δημόσιου διαλόγου κι ούτε ο πολιτικός κόσμος ή ο Τύπος προσπαθούσαν πραγματικά να βοηθήσουν τους νέους.
Αυτό ισχύει ιδιαιτέρως στη Νορμανδία, την περιοχή όπου εκλέγομαι, όπου πολύ συχνά συνδέουμε τη νεολαία με την παρανομία και την εγκληματικότητα, χωρίς να δίνουμε προσοχή στη συντριπτική πλειοψηφία των νέων που εργάζονται, ονειρεύονται, αγαπιούνται, ζουν και αποτελούν τους φορείς όλων μας των ελπίδων.
Η ευρωπαϊκή πρωτοβουλία "Νεολαία" αποτελεί ένα πρώτο βήμα προς αυτή την κατεύθυνση και καταδεικνύει πως τα θεσμικά μας όργανα λαμβάνουν υπόψη τους νέους.
Ωστόσο, είναι απαραίτητο να συνεχιστεί η εν λόγω προσπάθεια στο μέλλον, προκειμένου να αποφέρει τους επιδιωκόμενους καρπούς, προς όφελος των νέων και επομένως της Ευρώπης.
Είμαι, λοιπόν, πεπεισμένος ότι η Ευρωπαϊκή Ένωση πρέπει να ενθαρρύνει μαζικά και να υποστηρίξει οικονομικά και άλλες πρωτοβουλίες, ιδιαιτέρως την παροχή βοήθειας προς τις οργανώσεις νέων.
Έκθεση Graηa Moura (Α5-0099/2000)
Gasςliba i Bφhm (ELDR).