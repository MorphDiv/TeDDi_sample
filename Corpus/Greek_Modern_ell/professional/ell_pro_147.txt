# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου, που είχε διακοπεί την Πέμπτη 30 Νοεμβρίου 2000.
Διάταξη τωv εργασιώv
Η ημερήσια διάταξη προβλέπει την εξέταση του οριστικού σχεδίου ημερήσιας διάταξης, όπως αυτό καταρτίστηκε από τη Διάσκεψη των Προέδρων, την Πέμπτη 7 Δεκεμβρίου, σύμφωνα με το άρθρο 110 του Κανονισμού.
Τρίτη:
Κυρία Πρόεδρε, καταρχάς επιτρέψτε μου να σας πω για εμένα προσωπικά, αν και πιστεύω ότι εκφράζω την άποψη της πλειοψηφίας των μελών του Σώματος και όχι μόνο της πολιτικής μου Ομάδας, ότι συμφωνώ απόλυτα με τη δήλωση που κάνατε κατά τη διακήρυξη του Χάρτη των Θεμελιωδών Δικαιωμάτων.
Πιστεύω πως είναι δίκαιο να επισημανθεί ότι έχει θεσμική αξία για το Κοινοβούλιο και για αυτόν τον λόγο σας συγχαίρω.
(Χειροκροτήματα)
Δεύτερον, κυρία Πρόεδρε, θα ήθελα να σας ζητήσω να εξηγήσετε στο Σώμα με όσο το δυνατόν μεγαλύτερη σαφήνεια, δεδομένων των αντιφατικών πληροφοριών που έχουμε συλλέξει κατά τη διάρκεια της ημέρας, ποια θα είναι η δομή της συζήτησης με την γαλλική Προεδρία σχετικά με το Ευρωπαϊκό Συμβούλιο της Νίκαιας και υπό ποιους όρους τίθεται η συμμετοχή του Προεδρεύοντα του Συμβουλίου.
(Χειροκροτήματα)
Πράγματι, κύριε Barσn Crespo, τα νέα είναι αντιφατικά.
Ετούτο οφείλεται σε μεγάλο βαθμό, όπως αντιλαμβάνεστε, στο γεγονός ότι η σύνοδος κορυφής τελείωσε αργά τη νύχτα, κάτι που κανείς δεν είχε προβλέψει.
Θα προσπαθήσω να ζητήσω διευκρινήσεις.
Εγώ ενημερώθηκα, πριν από τη σύνοδο κορυφής, ότι θα συμμετείχαν από κοινού ο Πρόεδρος της Δημοκρατίας και ο Υπουργός Εξωτερικών.
Αυτή την πληροφορία είχα, θα μάθω, όμως, εάν υπάρχει κάτι νεότερο και θα διαβιβάσω το μήνυμά σας.
Κυρία Πρόεδρε, σας ευχαριστώ πολύ διότι καταβάλλετε τις προσπάθειες αυτές.
Πληροφορηθήκαμε - και προσθέτω αμέσως ότι εγώ δεν μπορώ να πιστέψω κάτι τέτοιο - ότι ο Πρόεδρος του Συμβουλίου και της Γαλλικής Δημοκρατίας θα είναι παρών αύριο για να μιλήσει ενώπιον του Κοινοβουλίου μόνο για 30 λεπτά.
Ενδέχεται να ακούσει ακόμη την ομιλία του κ. Ρομάνο Πρόντι, δεν το γνωρίζω, αλλά δεν θα ακούσει τις απόψεις των Προέδρων των ομάδων.
Αν αυτό είναι αλήθεια, θεωρώ την πρακτική αυτή απαράδεκτη και η ομάδα μας την κατακρίνει στην πλειοψηφία της.
(Χειροκροτήματα) Χαίρομαι διότι και οι άλλες ομάδες συμφωνούν.
Ελπίζω ότι η πληροφορία αυτή είναι λανθασμένη.
Αλλά σας παρακαλώ να πείτε στον Πρόεδρο της Γαλλικής Δημοκρατίας ότι είναι εντελώς απαράδεκτο να έλθει εδώ, να εκφωνήσει ένα λόγο και να αποχωρήσει χωρίς να ακούσει το ελεύθερα εκλεγόμενο Ευρωπαϊκό Κοινοβούλιο!
(Χειροκροτήματα)
Κυρία Πρόεδρε, συμφωνώ απολύτως με τις παρατηρήσεις αυτές.
Σας καλώ να μεταφέρετε στη γαλλική Προεδρία την άποψη της Ομάδας μου ότι το σχέδιο συνθήκης πρέπει να είναι άξιο της υποστήριξής μας για να αξίζει να το προωθήσουμε.
Κυρία Πρόεδρε, τίθεται ένα ζήτημα σχετικά με την πιθανή υποβολή ψηφίσματος σχετικά με το Ευρωπαϊκό Συμβούλιο της Νίκαιας.
Η πολιτική μου Ομάδα αντιλαμβάνεται ότι η Διάσκεψη των Προέδρων δεν έχει λάβει καμία απόφαση σχετικά και ότι η συζήτηση θα διεξαχθεί χωρίς πρόταση ψηφίσματος..
Θα σας παρακαλούσα να μας το επιβεβαιώσετε.
Δεν επιθυμείτε να υπάρξει ψήφισμα;
Δεν πρόκειται για επιθυμία της Ομάδας των Σοσιαλιστών.
Στη Διάσκεψη των Προέδρων δεν επιτεύχθηκε συμφωνία.
Αποφασίστηκε λοιπόν να περιμένουμε και θα ήθελα να διευκρινιστεί το σημείο αυτό.
Ορθώς πράττετε, διότι, όπως γνωρίζετε, δεν μπορούσα κατα εξαίρεση να παρευρεθώ στη Διάσκεψη των Προέδρων, καθώς εκείνη ακριβώς την ώρα βρισκόμουν στο Ευρωπαϊκό Συμβούλιο.
Κυρία Πρόεδρε, όπως γνωρίζετε, μετείχαμε εν μέρει στην ίδια συνεδρίαση.
Ούτε κι εγώ έλαβα μέρος στη Διάσκεψη των Προέδρων.
Ο συνάδελφος Ingo Friedrich μας εκπροσώπησε και τον ευχαριστώ.
Από ό,τι γνωρίζουμε, πρέπει να αποφασίσουμε εδώ κατά πόσο θέλουμε ένα ψήφισμα.
Η ομάδα μας πιστεύει ότι, προς το παρόν, πρέπει να εκπονήσουμε ένα πολύ βραχύ κείμενο, το οποίο δεν θα είναι μια οριστική γνώμη αλλά μια σύντομη πολιτική αξιολόγηση, χωρίς να απαντάμε οριστικά ναι ή όχι.
Θα προβούμε σε μια πολύ εκτενή εκτίμηση μεταγενέστερα, ιδίως επειδή αυτή τη στιγμή δεν διαθέτουμε καν τα κείμενα.
Επαναλαμβάνω λοιπόν ότι, σύμφωνα με τη γνώμη της ομάδας μας, οφείλουμε να εκπονήσουμε αυτή την εβδομάδα ένα σύντομο κείμενο, διότι δεν πρέπει να χάσουμε την ευκαιρία μιας πολιτικής τοποθέτησης!
Αυτή είναι η θέση της ομάδας μας.
(Χειροκροτήματα)
Κυρία Πρόεδρε, αντιλαμβάνομαι τη δυσκολία του Σώματος να εκφέρει γνώμη σχετικά με τη σύνοδο κορυφής της Νίκαιας, καθώς δεν έχουμε ακόμη στη διάθεσή μας τα κείμενα.
Συνεπώς, φρονώ ότι είναι αδύνατο να έχουμε σε βάθος τεκμηριωμένη θέση.
Ανεξαρτήτως τούτου, δεδομένου ότι το Κοινοβούλιό μας δέχεται συχνά επικρίσεις ότι δεν παρακολουθεί την επικαιρότητα, θεωρώ ότι είναι κρίμα να μην θίξουμε το θέμα.
Συμφωνώ λοιπόν με την άποψη του κ. Poettering: την Πέμπτη, θα πρέπει να εγκρίνουμε ένα σύντομο ψήφισμα, ώστε να δώσουμε το πολιτικό μας στίγμα ύστερα από αυτή τη σύνοδο κορυφής.
(Χειροκροτήματα)
Κυρία Πρόεδρε, στο Ευρωπαϊκό Συμβούλιο της Νίκαιας υπήρξαν δύο είδη ψηφισμάτων που αφορούν θέματα με τα οποία έχουμε ασχοληθεί το Κοινοβούλιο, όπως είναι επί παραδείγματι το καθεστώς της ευρωπαϊκής ανώνυμης εταιρίας, η κοινωνική ατζέντα, η ασφάλεια στη θάλασσα, οι τρελές αγελάδες.
Πρόκειται για θέματα σχετικά με τα οποία το Συμβούλιο έχει εγκρίνει ψηφίσματα τα οποία γνωρίζουμε επαρκώς εκ των προτέρων και τα οποία μπορούμε να αξιολογήσουμε.
Ωστόσο, αυτήν την στιγμή ούτε η δική μου πολιτική Ομάδα ούτε και καμία άλλη γνωρίζει τα οριστικά κείμενα που αποφασίστηκαν από τη Διακυβερνητική Διάσκεψη και λαμβανομένου υπόψη ότι δεν μπορούμε να κρίνουμε τόσο λεπτά θέματα, φρονούμε ότι δεν θα έπρεπε να υποβληθεί ψήφισμα σχετικά με τα αποτελέσματα της Διακυβερνητικής Διάσκεψης εκτός και αν αυτό που επιθυμούμε είναι να δείξουμε μια πρώτη θετικότερη ή αρνητικότερη αντίδραση, και συνεπώς, πιστεύουμε πως δεν είναι ενδεδειγμένο.
Από την άλλη, προκειμένου να καταρτιστεί ένα σύντομο ψήφισμα πρέπει να υπάρχει πολύ καλή γνώση των πραγμάτων.
Κατά συνέπεια, κυρία Πρόεδρε, πιστεύουμε ότι θα ήταν συνετό να μην υποβάλουμε ψήφισμα και να ζητήσουμε από την Επιτροπή Συνταγματικών Υποθέσεων να καταρτίσει έκθεση σχετικά με την ουσία του θέματος, η οποία θα μπορεί να συζητηθεί την κατάλληλη στιγμή έχοντας επίγνωση του σκοπού.
Κυρία Πρόεδρε, κανείς δεν υποτιμά τη σημασία και την εμβέλεια αυτής της συνόδου κορυφής, η οποία, επιπλέον, διήρκεσε περισσότερο από κάθε άλλη στην ιστορία της Ευρωπαϊκής Ένωσης.
Για το λόγο αυτό ακριβώς, τα πράγματα είναι δύσκολα: πρόκειται για μία σημαντική σύνοδο κορυφής και ό,τι πούμε θα αποτελέσει δέσμευση για το Σώμα.
Φρονώ ότι η έγκριση σύντομου ψηφίσματος κάπως βιαστικά, όπως προτείνει ο κ. Poettering, είναι μια μίζερη, επίπεδη λύση.
Τάσσομαι λοιπόν υπέρ της αναβολής του ψηφίσματος για τον Ιανουάριο.
Μπορούμε κάλλιστα στη συνέχεια να συζητήσουμε τη μορφή που θα έχει το εν λόγω ψήφισμα, βάσει έκθεσης της Επιτροπής Συνταγματικών Υποθέσεων ή απλώς βάσει δικής μας πρωτοβουλίας· τάσσομαι πάντως υπέρ της αναβολής του ψηφίσματος για τον Ιανουάριο.
Κυρία Πρόεδρε, η Σύνοδος Κορυφής της Νίκαιας είναι ιδιαίτερα σημαντική.
Αυτή τη στιγμή, αποτελεί αντικείμενο συζητήσεων που θα μεταδοθούν ευρέως μέσω του Τύπου και είναι ίσως αρκετά παράδοξο να μην συζητηθεί στο Ευρωπαϊκό Κοινοβούλιο, το οποίο συνεδριάζει ακριβώς την επομένη αυτής της συνόδου κορυφής.
Σας προτείνω, λοιπόν, κυρία Πρόεδρε, να θέσουμε σε ψηφοφορία τις δύο εναλλακτικές λύσεις: να ξεκινήσουμε από σήμερα κιόλας τη συζήτηση για τη συνθήκη της Νίκαιας, που διαφέρει από τη σύνοδο κορυφής, ή να βρούμε έναν προσήκοντα τρόπο ώστε να αναβληθεί ο σχολιασμός επί της ουσίας για τη σύνοδο του Ιανουαρίου.
Όπως και να έχει, ας ψηφίσουμε· εγώ υποστηρίζω τη λύση του ψηφίσματος την οποία πρότειναν ο κ. Poettering, ο κ. Lannoye και άλλοι συνάδελφοι.
Κυρία Πρόεδρε, οι περισσότεροι βουλευτές της Ομάδας μου υποστηρίζουν ότι δεν πρέπει να εκφέρουμε γνώμη υπό τη μορφή ψηφίσματος, και τούτο εν μέρει διότι δεν είχαμε την ευκαιρία να σκεφτούμε το θέμα, αλλά και διότι πιστεύουμε ότι είναι λάθος η άποψη ότι το Κοινοβούλιο δεν εκφέρει γνώμη σε σημαντικά θέματα.
Πιστεύω ότι το Σώμα μπορεί κάλλιστα να διατυπώσει με σθένος τις απόψεις του αύριο ακόμη και χωρίς ψήφισμα.
Επομένως, δεν νομίζω ότι θα θεωρήσει κανείς ότι τηρήσαμε στάση ιχθύος· φρονώ ότι η εντύπωση θα αλλάξει άρδην όταν τελικά πάρουμε θέση επί του θέματος.
Κυρία Πρόεδρε, το Σώμα αυτό λαμβάνει αποφάσεις κατεπειγόντως για όλα τα προβλήματα του κόσμου.
Αλλά όταν τίθεται ένα πραγματικά κατεπείγον ζήτημα, και συγκεκριμένα η υιοθέτηση μιας θέσης ως προς τη Σύνοδο Κορυφής της Νίκαιας, τότε διστάζουμε.
Είναι δύσκολο να το καταλάβει αυτό κανείς.
Οι ψηφοφόροι μας πάντως δεν θα το καταλάβουν.
(Χειροκροτήματα) Πολλά ψηφίσματα έχουν εγκριθεί εδώ χωρίς οι συνάδελφοι να έχουν καν διαβάσει τα κείμενα.
Θα είμαστε λοιπόν οπωσδήποτε σε θέση να πραγματοποιήσουμε κοινοβουλευτικές συζητήσεις για κείμενα τα οποία έχουν προετοιμασθεί από μήνες και το περιεχόμενο, τη σπουδαιότητα και την ιστορική σημασία των οποίων γνωρίζουμε.
Θεωρώ ότι έχουμε καθήκον να γνωστοποιήσουμε τη θέση μας στους ψηφοφόρους.
(Χειροκροτήματα)
Κυρία Πρόεδρε, το Ευρωπαϊκό Κοινοβούλιο μπορεί να εκπονήσει την οριστική γνωμοδότησή του, η οποία είναι δεσμευτική για το ίδιο και αποτελεί ένα μήνυμα προς άλλα κοινοβούλια - που αναμένουν το μήνυμα αυτό όπως γνωρίζουμε - μόνο βάσει μιας εμπεριστατωμένης έκθεσης την οποία θα προετοιμάσει η Επιτροπή Συνταγματικών Υποθέσεων.
Από την άλλη πλευρά, οι πολίτες της Ευρώπης αναμένουν τη γνώμη μας.
Η γνώμη αυτή δεν χρειάζεται να είναι μια θετική ή αρνητική απάντηση στη Συνθήκη.
Αλλά οφείλουμε να εκφράσουμε την άποψή μας όσον αφορά τα γεγονότα στη Νίκαια διότι, αλλιώς, θα αυτοαποκλειστούμε από την πολιτική συζήτηση.
Πιστεύω ότι πρέπει να είμαστε παρόντες κατά τη συζήτηση την επόμενη εβδομάδα και να προβάλουμε τα κριτικά ή ενδεχομένως και θετικά επιχειρήματά μας, χωρίς να τα συμπεριλάβουμε στο συμπέρασμά μας.
Αυτός είναι ο μόνος ορθός τρόπος δράσης.
Για το λόγο αυτό, πιστεύω ότι οι προτάσεις των κυρίων Poettering και Dell' Alba μας προσανατολίζουν προς τη σωστή κατεύθυνση, δεδομένου ότι αυτός είναι ο καλύτερος τρόπος για να ανταποκριθούμε στις ευθύνες μας.
(Χειροκροτήματα)
(ΙΤ) Κυρία Πρόεδρε, έγινε αναφορά στο έργο που πρέπει να επιτελέσει η Επιτροπή Συνταγματικών Υποθέσεων.
Πρέπει να ανακοινώσω ότι η επιτροπή θα συνεδριάσει αύριο το απόγευμα, προπαντός για να προσπαθήσει να καταλάβει καλά ποια ήταν τα συμπεράσματα της Διακυβερνητικής Διάσκεψης.
Θα έχουμε τη δυνατότητα να απευθυνθούμε στον εκπρόσωπο της Επιτροπής για να λάβουμε ακριβείς πληροφορίες σχετικά με το κείμενο του σχεδίου Συνθήκης, το οποίο για την ώρα δεν διαθέτουμε.
Μάθαμε, μόλις προ ολίγου, ότι αυτό το κείμενο δεν είναι διαθέσιμο, τουλάχιστον αυτή τη στιγμή: θα είναι ίσως τις επόμενες ώρες.
Φυσικά δεν εκφέρω γνώμη για τις πολιτικές εκτιμήσεις και ενδεχομένως οι πρόεδροι των ομάδων θα μπορέσουν να εκφράσουν τη θέση τους μέσω ψηφισμάτων.
Θα χρειαστεί έπειτα να συμφωνήσουμε για το τι εννοούμε λέγοντας πολιτικές εκτιμήσεις.
Δεν μου φαίνεται καθόλου απλό.
Όσον αφορά τις εκτιμήσεις ουσίας, δίνω μόνο ένα παράδειγμα.
Η ίδια η κυρία Πρόεδρος γνωρίζει ότι μέχρι χθες το βράδυ υπήρχαν διάφορες εκδοχές για ένα θεμελιώδες σημείο, συγκεκριμένα την επέκταση της ψήφου με ειδική πλειοψηφία, όπως και για την πτυχή της αναγνώρισης της εξουσίας συναπόφασης του Κοινοβουλίου.
Οι εργασίες για τα κείμενα αυτά συνεχίσθηκαν μέχρι και τη νύχτα, όπως και οι εργασίες για τους αριθμούς που αφορούν την κατανομή των ψήφων στο Συμβούλιο και την κατανομή των εδρών στο Κοινοβούλιο.
Τουλάχιστον όσον αφορά την Επιτροπή, αισθανόμαστε την ανάγκη γνώσης και προβληματισμού.
Κυρία Πρόεδρε, λαμβάνοντας υπόψη ένα τέτοιο πρόβλημα και την τόσο σημαντική κατάσταση που αντιμετωπίζουμε μετά τη Νίκαια, το Κοινοβούλιο δεν πρέπει να διαιρεθεί όσον αφορά το τυπικό ερώτημα της εκπόνησης ή μη ψηφίσματος, διότι το ζήτημα αυτό δεν είναι τόσο σπουδαίο.
Είναι σωστό να εκφράσουμε μια σαφή θέση ως Σώμα αυτή την εβδομάδα, αμέσως μετά τη Σύνοδο της Νίκαιας.
Αυτό θα μπορούσαμε να το κάνουμε με τον τρόπο που πρότεινε ο κ. Cox, δηλαδή μόνο κατά τη συζήτηση.
Αλλά η παράδοση αυτού του Κοινοβουλίου είναι να εκφράζουμε συνήθως άποψη βάσει ψηφίσματος.
(Χειροκροτήματα) Ακουσα με μεγάλη προσοχή τα λόγια των κυρίων Poettering, Brok και άλλων συναδέλφων, οι οποίοι προτείνουν τη διατύπωση μιας πρώτης γνώμης μόνο.
Σκοπός δεν είναι να προσδιορίσουμε την οριστική θέση του Κοινοβουλίου, ·
(Χειροκροτήματα)αλλά να εξηγήσουμε ότι θα κάνουμε κάτι τέτοιο μετά από μια εμπεριστατωμένη εξέταση εκ μέρους της Επιτροπής Συνταγματικών Υποθέσεων.
Τούτο θα γίνει κατά τους επόμενους ένα ή δύο μήνες.
Τότε θα εκπονήσει το Κοινοβούλιο τη γνωμοδότησή του, απαντώντας ναι ή όχι ή ίσως, όπως συνηθίζει.
Στην περίπτωση αυτή - και συνεννοήθηκα με τον Πρόεδρο της ομάδας μου - μπορώ να συμφωνήσω με την εκπόνηση παρόμοιου ψηφίσματος αυτή την εβδομάδα.
Πιστεύω ότι μπορούμε επίσης να επιτύχουμε την απαραίτητη συναίνεση αν εξηγήσουμε ότι θα εκφράσουμε μια γνώμη, αλλά ότι επιφυλασσόμαστε όσον αφορά την εξέταση και την υιοθέτηση οριστικής άποψης εκ μέρους του Κοινοβουλίου έως την εκπόνηση έκθεσης εκ μέρους της κοινοβουλευτικής επιτροπής.
(Χειροκροτήματα)
Ευχαριστώ, κύριε Hδnsch, για τη γόνιμη αυτή παρέμβασή σας.
(Το Σώμα εγκρίνει την πρόταση)
Τετάρτη:
Πρόεδρος.
Έλαβα μία αίτηση από την Ομάδα του ΕΛΚ-ΕΔ για αναβολή της έκθεσης του κ. de Roo σχετικά με την αξιολόγηση και τη διαχείριση του περιβαλλοντικού θορύβου για την περίοδο συνόδου του Ιανουαρίου.
Ποιος επιθυμεί να παρέμβει υπέρ της εν λόγω αίτησης;
Κυρία Πρόεδρε, ψηφίσαμε στις 4 Δεκεμβρίου.
Η έκθεση είναι εξαιρετικά περίπλοκη· μεταξύ των άλλων, πέρασαν με μάλλον αμφισβητούμενη ψηφοφορία η τροπολογία αριθ.
10 και η τροπολογία αριθ.
36.
Πιστεύουμε ότι αυτή η έκθεση χρειάζεται περαιτέρω εμβάθυνση, γι' αυτό ζητάμε να μπορέσουμε να συζητήσουμε και να ψηφίσουμε για αυτή τον Ιανουάριο.
Υπάρχει κάποιος που επιθυμεί να παρέμβει κατά της εν λόγω αίτησης;
Κυρία Πρόεδρε, θα ήθελα να υποβάλω εντόνως έκκληση να μην αφαιρεθεί η έκθεση του κ. De Roo από την ημερήσια διάταξη, διότι είναι εξαιρετικά εμπεριστατωμένη και το τελευταίο Συμβούλιο Περιβάλλοντος της γαλλικής Προεδρίας προετοιμάζεται να εγκρίνει μια κοινή θέση επί της έκθεσης αυτής την ερχόμενη Δευτέρα και Τρίτη.
Θα ήταν πραγματικά κρίμα, εάν το Κοινοβούλιο γινόταν σήμερα τροχοπέδη σε αυτήν την πάρα πολύ σημαντική για τους πολίτες έκθεση.
Οι τροπολογίες της είναι μόνο 36, επομένως θα αντεπεξέλθουμε σ' αυτό το έργο ακριβώς όπως έχει το πρόγραμμα.
(Χειροκροτήματα)
(Το Σώμα απορρίπτει την αίτηση)
Πρόεδρος.
Έλαβα μία ακόμη αίτηση από την Ομάδα του ΕΛΚ-ΕΔ για αναβολή για την περίοδο συνόδου του Ιανουαρίου της σύστασης για δεύτερη ανάγνωση της κ. Peijs σχετικά με τα πιστωτικά ιδρύματα.
Επισημαίνω ωστόσο, χωρίς να θέλω να επηρεάσω την απόφασή σας, ότι η προθεσμία των τριών μηνών λήγει στις 15 Δεκεμβρίου.
Ποιος επιθυμεί να παρέμβει υπέρ της αίτησης αυτής για αναβολή της σύστασης;
Κυρία Πρόεδρε, κατά τις συζητήσεις στην κοινοβουλευτική επιτροπή υποθέσαμε ότι η συζήτηση αυτή θα διεξαχθεί στον Ιανουάριο, διότι πρόκειται για μια δεύτερη ανάγνωση.
Αυτή τη στιγμή διεξάγονται ακόμη συζητήσεις μεταξύ του Συμβουλίου και του Ευρωπαϊκού Κοινοβουλίου, οι οποίες θα καταστήσουν, ενδεχομένως, περιττή τη διαδικασία συνδιαλλαγής.
Για το λόγο αυτό θεωρώ λογικό να παραταθεί, ενδεχομένως, η προθεσμία και να εξετασθεί η έκθεση Peijs τον Ιανουάριο.
Υπάρχει κάποιος που επιθυμεί να παρέμβει κατά αυτής της αίτησης;
Εφόσον δεν υπάρχει κανείς, θέτω σε ψηφοφορία την εν λόγω αίτηση.
(Το Σώμα παρέχει σύμφωνη γνώμη)
Κυρία Πρόεδρε, ενόψει της απόφασης αυτής και καθώς ο Επίτροπος Liikanen δεν θα είναι παρών την Πέμπτη αλλά μπορεί να είναι παρών την Τετάρτη, αναρωτιέμαι εάν θα ήταν δυνατό να μεταθέσουμε την έκθεση της κ. Gill για το ευρωπαϊκό ψηφιακό περιεχόμενο από την Πέμπτη στην Τετάρτη ώστε να καλύψουμε το κενό.
Θα σας ήμουν ευγνώμων εάν συμφωνούσατε με την αίτηση αυτή.
Εφόσον φαίνεται ότι επετεύχθη συμφωνία για την πρόταση αυτή, ας γίνει έτσι.
Παρασκευή: Πρόεδρος.
Έλαβα μία αίτηση από την Ομάδα του ΕΛΚ-ΕΔ για αναβολή της έκθεσης του κ. Parish σχετικά με την κατάσταση των νέων αγροτών για την περίοδο συνόδου του Ιανουαρίου.
Επιθυμεί κάποιος από την Ομάδα αυτή να υποστηρίξει την εν λόγω αίτηση;
Κυρία Πρόεδρε, θα επιθυμούσα την αναβολή της συζήτησης της έκθεσης για τον Ιανουάριο του 2001, εάν είναι δυνατό, καθώς ο Επίτροπος Fischler δεν μπορεί να παραβρεθεί λόγω των συνεδριάσεων της Επιτροπής Αλιείας.
Είναι σημαντικό να είναι παρών κατά τη συζήτηση της έκθεσης αυτής διότι τον αφορά άμεσα και διότι εξαρτόμαστε πολύ από την Επιτροπή για την επιτυχία της.
Ζητώ από το Σώμα να εγκρίνει την αναβολή της συζήτησης της εν λόγω έκθεσης για τον Ιανουάριο.
Ευχαριστώ, κύριε Parish.
(Το Σώμα παρέχει σύμφωνη γνώμη) Σας υπενθυμίζω ότι αυτή θα είναι η τελευταία Παρασκευή διεξαγωγής συνόδου.
Η ημερήσια διάταξη καθορίζεται λοιπόν κατα αυτόν τον τρόπο.
Κυρία Πρόεδρε, κατά τη Σύνοδο Κορυφής της Νίκαιας, την ώρα που διεξαγόταν η συζήτηση για τη διεύρυνση, η γαλλική κυβέρνηση προέβη σε ένα είδος συστολής, περιορίζοντας στο Vintimille 1200 νεαρούς Ιταλούς, που ήθελαν να συμμετάσχουν στη συνδικαλιστική διαδήλωση.
Πρόκειται για παραβίαση των διατάξεων της Συνθήκης του Σένγκεν σχετικά με την ελεύθερη διακίνηση προσώπων· θα ήθελα λοιπόν να ζητήσετε εξηγήσεις από τη γαλλική κυβέρνηση.
Θεωρώ ότι ουσιαστικά πρόκειται για εντελώς ιδιόμορφη ερμηνεία της Συνθήκης του Σένγκεν και ότι, πιθανώς, εάν επρόκειτο για τρένο που μετέφερε τραπεζίτες ή ζωικά άλευρα, η γαλλική κυβέρνηση θα ήταν ασφαλώς πιο επιεικής.
Ευχαριστώ, κύριε Krivine.
Θα εξετάσουμε υπό ποίες προϋποθέσεις επιβλήθηκε η απαγόρευση αυτή.
Κυρία Πρόεδρε, αυτή τη στιγμή, και από τις 20 Οκτωβρίου, 200 πολιτικοί κρατούμενοι στην Τουρκία κάνουν απεργία πείνας μέχρι θανάτου, για να διαμαρτυρηθούν εναντίον της πολιτικής της τουρκικής κυβέρνησης, που χρησιμοποιεί τα "λευκά" κελιά απομόνωσης για να σπάσει το ηθικό και την αντίσταση των κρατουμένων.
Αλλοι 800 κρατούμενοι τους συμπαραστέκονται με απεργία πείνας.
Απεργία πείνας κάνουν επίσης και οι μητέρες των κρατουμένων.
Η αλληλεγγύη εκφράζεται σε πολλές χώρες.
Και θέλω να καταγγείλω ότι πριν από λίγες μέρες ένας από τους απεργούς πείνας που συμπαραστέκεται δολοφονήθηκε στο Ρότερνταμ από ένα απόσπασμα γκρίζων λύκων.
Σας έχω απευθύνει και επιστολή, κυρία Πρόεδρε.
Θα ήθελα το Κοινοβούλιο δι' υμών, μέσω του Προεδρείου του, να διαμαρτυρηθεί προς την τουρκική κυβέρνηση, ώστε να σταματήσει αυτή την πρακτική που έχει αποδειχθεί ιδιαίτερα απάνθρωπη και να μην απομονώνονται οι πολιτικοί κρατούμενοι.
Ευχαριστώ, κύριε Κόρακα.
Θα εξετάσω τι μπορώ να κάνω σχετικά.
Κυρία Πρόεδρε, θα ήθελα να ζητήσω τη συνδρομή σας.
Υπάρχει κανόνας στο Κοινοβούλιο σύμφωνα με τον οποίο απαγορεύεται το κάπνισμα σε ορισμένους χώρους - συμπεριλαμβανομένης και της αίθουσας αυτής.
Σε λίγο θα συζητήσουμε εκτενώς το θέμα του καπνού.
Κατά την άφιξή μου εδώ σήμερα με υποδέχτηκαν τεράστια σύννεφα καπνού, ευγενική χειρονομία του κ. Brok.
Δεν είναι η πρώτη φορά που συμβαίνει αυτό.
Καπνίζει επίσης και κατά τις συνεδριάσεις της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, της οποίας είμαι πρόεδρος.
Είναι απαράδεκτο και αποτελεί κακό παράδειγμα.
Στην τελευταία συνεδρίαση της Επιτροπής Εξωτερικών Υποθέσεων στην οποία συμμετείχα, άρχισαν να καπνίζουν και άλλα μέλη.
Προς όφελος όλων, οι κανόνες πρέπει να τηρούνται αμερόληπτα.
Είναι ιδιαίτερα σημαντικό να τηρούν όλοι την απαγόρευση του καπνίσματος.
Ακόμη και οι βουλευτές.
Η μη τήρηση των σχετικών κανόνων δείχνει ασέβεια.
Υπάρχουν ορισμένοι βουλευτές στην αίθουσα αυτή που έχουν πρόβλημα με τον καπνό των τσιγάρων, όπως η κ. Lynne, η οποία διαμαρτύρεται συχνά.
Σας παρακαλώ να παροτρύνετε τους βουλευτές - ιδίως τον βουλευτή που προανέφερα - να μην καπνίζουν σε χώρους όπου απαγορεύεται το κάπνισμα.
Σας κατανοώ απόλυτα, κυρία McKenna, και θα μεριμνήσω ώστε να τηρείται ο κανονισμός.
Προϊόντα καπνού
Η ημερήσια διάταξη προβλέπει τη συζήτηση της σύστασης για τη δεύτερη ανάγνωση (A5-0348/00) του κ. Maaten, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, επί της κοινής θέσης του Συμβουλίου για την πρόταση οδηγίας του Ευρωπαϊκού Κοινοβουλίου και του Συμβουλίου περί έγκρισης μέτρων για την εναρμόνιση και την προσέγγιση των νομοθετικών, κανονιστικών και διοικητικών διατάξεων των κρατών μελών σχετικά με την επεξεργασία, την προβολή και την πώληση προϊόντων καπνού
[9448/1/2000 - C5-0431/2000 - 1999/0244(COD)]
- (NL) Κύριε Πρόεδρε, είναι η δεύτερη φορά που συζητάμε γι' αυτή την οδηγία και κατατέθηκαν και πάλι πολλές τροπολογίες.
Αυτό βεβαίως δεν θα χρειαζόταν να γίνει εάν τον περασμένο Ιούνιο το Συμβούλιο είχε προσέξει την πρώτη ανάγνωση που κάναμε και την τροποποιημένη πρόταση της Ευρωπαϊκής Επιτροπής, η οποία συμφωνούσε σε πολύ μεγάλο βαθμό με τις δικές μας απόψεις.
Ευτυχώς από τότε - μεταξύ άλλων χάρη στη μεσολάβηση της Επιτροπής - έγιναν ορισμένες προσπάθειες εκ μέρους της Προεδρίας και έχω την εντύπωση ότι οι απόψεις μας είναι πλέον πιο κοντά η μία στην άλλη.
Οι κανόνες δεν θεσπίζονται πλέον στα στεγανά.
Όπως αποδεικνύεται από τις διαπραγματεύσεις για τη συμφωνία πλαίσιο για τον έλεγχο των καπνών στην Παγκόσμια Οργάνωση Υγείας, υπάρχει παγκοσμίως μία τάση προς τον ολοένα και μεγαλύτερο έλεγχο της κατάστασης που η Παγκόσμια Οργάνωση Υγείας αποκαλεί "επιδημία του καπνού" .
Πρόεδρε, πόσο πρέπει να προχωρήσουμε;
Πόσο μπορούμε να προχωρήσουμε;
Υπήρξα μάρτυρας των ανησυχιών που διακατέχουν την Επιτροπή Νομικών Θεμάτων για τις συνέπειες της απόφασης του Δικαστηρίου της 5ης Οκτωβρίου σχετικά με την οδηγία για τη διαφήμιση του καπνού και συμμερίζομαι την άποψη ότι υπάρχουν πραγματικά συνέπειες γι' αυτή την οδηγία και εν γένει για την πολιτική που εφαρμόζει η Ευρωπαϊκή Ένωση στον τομέα της δημόσιας υγείας.
Είμαι, επίσης, της γνώμης ότι τα επιχειρήματα υπέρ της στενότερης συμμετοχής του Ευρωπαϊκού Κοινοβουλίου, δηλαδή υπέρ της μεγαλύτερης διαφάνειας, του καλύτερου δημοκρατικού ελέγχου, οπωσδήποτε ενισχύθηκαν.
Χρειαζόταν να επέλθουν ορισμένες προσαρμογές στο σχέδιο οδηγίας, προσαρμογές οι οποίες προτείνονται πλέον.
Πιστεύω όμως ότι είναι κρίμα που η Επιτροπή Νομικών Θεμάτων δεν μπόρεσε να συνεργαστεί εποικοδομητικά στον καθορισμό του περιεχομένου της.
Θα ήθελα πάρα πολύ να ακούσω ποια είναι η άποψη του Επιτρόπου στην προβληματική που σχετίζεται με την εν λόγω νομική βάση.
Πιστεύω ότι έχει ιδιαίτερη σημασία να ακούσουμε τις απόψεις του.
Η πολιτική βάση είναι σαφής: εναρμόνιση της αγοράς με την εξασφάλιση ενός υψηλού επιπέδου προστασίας της δημόσιας υγείας και των καταναλωτών και πάνω στη βάση των υφιστάμενων κανόνων και της επιστημονικής προόδου.
Πρέπει όντως να ενισχυθεί η λειτουργία της εσωτερικής αγοράς.
Αυτό μπορεί, για παράδειγμα, να γίνει με την αμοιβαία αναγνώριση των αποτελεσμάτων δοκιμών και με την ανάπτυξη κοινών προτύπων.
Όποιος στη συνέχεια θα τηρεί τα πρότυπα αυτά, δεν θα χρειάζεται πλέον να πληροί πρόσθετες προϋποθέσεις από χώρα σε χώρα.
Δεν πρόκειται για σταυροφορία κατά των καπνιστών.
Δεν πρόκειται επίσης για απαγόρευση του καπνίσματος.
Αυτό θα ήταν τόσο ανεπιθύμητο όσο και αδύνατο.
Πρόκειται για μία ενίσχυση της ατομικής ευθύνης και, όπως ελπίζω, για μια συμβολή στην προσπάθεια για την καταπολέμηση του καπνίσματος εκ μέρους των νέων.
Σύμφωνα με την Παγκόσμια Οργάνωση Υγείας, ο καπνός στοιχίζει κάθε μέρα στην Ευρωπαϊκή Ένωση 1.400 θύματα.
Πρόκειται σχεδόν για ένα θύμα ανά λεπτό.
Το 80% των νέων καπνιστών κάθε χρόνο είναι κάτω των 18 και η πλειοψηφία αυτών είναι νέες γυναίκες οι οποίες καταναλώνουν τα επονομαζόμενα ελαφρά τσιγάρα.
Για το λόγο αυτό, θεωρώ ιδιαίτερα σημαντική την απαγόρευση παρόμοιων παραπλανητικών περιγραφών.
Ο έλεγχος του προϊόντος αυτού είναι απολύτως απαραίτητος.
Πρόκειται για το πιο ευρέως διαθέσιμο προϊόν στην Ευρωπαϊκή Ένωση, γνωρίζουμε όμως περισσότερα σχετικά με το περιεχόμενο ενός βάζου μαρμελάδας και της συνταγής της κόκα κόλα απ' ό,τι γνωρίζουμε για το μέσο τσιγάρο.
Η παρούσα οδηγία θα έχει ως αποτέλεσμα να μπορέσουμε επιτέλους να γνωρίζουμε τι περιέχουν τα τσιγάρα και για ποιο λόγο.
Από τη στιγμή που θα γνωρίζουμε αυτό, πρέπει να προχωρήσουμε το ταχύτερο δυνατό στην κατάρτιση ενός κοινού καταλόγου για τα επιτρεπόμενα συστατικά, όπως ο ατελής κατάλογος που υπάρχει αυτή τη στιγμή στο Ηνωμένο Βασίλειο, στη Γαλλία, στο Βέλγιο και στη Γερμανία.
Επ' αυτού διακρίνω έναν κάποιο δισταγμό εκ μέρους της Επιτροπής, τον οποίο αδυνατώ να καταλάβω.
Το Κοινοβούλιο επιθυμεί να δοθεί η υπόσχεση ότι ο κατάλογος αυτός θα καταρτισθεί πριν το 2005, οπωσδήποτε όμως πριν τελειώσει η περίοδος εντολής της σημερινής Επιτροπής.
Επιμένουμε επίσης ότι τα κράτη μέλη θα πρέπει να προσφέρουν εγκαίρως τις απαραίτητες πληροφορίες.
Συστατικά τα οποία ενισχύουν τον φυσικό εθισμό θα πρέπει να μπορούν να απαγορεύονται νωρίτερα.
Ιδιαίτερη σημασία έχει να καθοριστούν τα μέγιστα όρια περιεκτικότητας σε πίσσα, νικοτίνη και μονοξείδιο του άνθρακα.
Διερωτώμαι, παρεμπιπτόντως, εάν στο μέλλον θα μπορέσουμε στον τομέα αυτό να σημειώσουμε μια κάποια πρόοδο όσον αφορά τη δημόσια υγεία.
Ο εθισμός στη νικοτίνη είναι μία περίπλοκη υπόθεση.
Τις περισσότερες ζημιές επιφέρουν η πίσσα και το μονοξείδιο του άνθρακα καθώς και ορισμένα άλλα συστατικά και χρειαζόμαστε περισσότερες πληροφορίες όσον αφορά τις βλαβερές αλλά ίσως και τις θετικές πλευρές του εθισμού στη νικοτίνη.
Είναι προφανές ότι αυτό που είναι ανθυγιεινό για τους ευρωπαίους καταναλωτές είναι ανθυγιεινό και για τους άλλους καταναλωτές και, κατά συνέπεια, δεν πρέπει να εξάγεται.
Είμαι πρόθυμος να εξετάσω τη δυνατότητα εξαίρεσης για περίοδο τριών ετών κατά τη διάρκεια της οποίας οι επιχειρήσεις θα μπορέσουν να προσαρμόσουν την παραγωγή και τις μεθόδους εμπορίας τους, έτσι ώστε να μην υπάρξει μια άσκοπη μετατόπιση απασχόλησης εκτός της Ευρωπαϊκής Ένωσης.
Πρέπει να βελτιωθούν οι προειδοποιήσεις για την υγεία.
Το Ευρωπαϊκό Κοινοβούλιο μπόρεσε να αξιοποιήσει τα αποτελέσματα μιας καναδικής έρευνας και πιστεύω ότι εν καιρώ θα προχωρήσουμε περισσότερο προς αυτή την κατεύθυνση.
Τώρα όμως δεν θέλουμε να προχωρήσουμε τόσο πολύ.
Ωστόσο, είμαστε της γνώμης ότι οι προειδοποιήσεις πρέπει οπωσδήποτε να είναι τόσο μεγάλες όπως και στην Πολωνία, όπου ανέρχονται στο 30% και λυπούμαι που το Συμβούλιο δεν θέλησε να προχωρήσει περισσότερο από 25%.
Κύριε Πρόεδρε, ελπίζω ότι το Κοινοβούλιο θα υποστηρίξει τις τροπολογίες που κατατέθηκαν από την Επιτροπή Περιβάλλοντος.
.
(ΕΝ) Κύριε Πρόεδρε, κυρίες και κύριοι, θα ήθελα να αναφερθώ συντόμως στις συνέπειες της απόφασης του Δικαστηρίου των Ευρωπαϊκών Κοινοτήτων όσον αφορά στην υπόθεση C376/98 για την πρόταση οδηγίας σχετικά με την επεξεργασία, την προβολή και την πώληση προϊόντων καπνού, που βρίσκεται επί του παρόντος στη διαδικασία της δεύτερης ανάγνωσης ενώπιον του Σώματος αυτού.
Καταρχάς, με δεδομένο το ρητό στόχο της εσωτερικής αγοράς για ρύθμιση της ελεύθερης κυκλοφορίας προϊόντων καπνού στην Κοινότητα, το άρθρο 95 της Συνθήκης αποτελεί την προσήκουσα νομική βάση για την εν λόγω πρόταση.
Δεύτερον, δεν υπάρχει αμφιβολία ότι η καλύτερη αιτιολόγηση των αποτελεσμάτων της εν λόγω διάταξης στην εσωτερική αγορά θα συμβάλει σημαντικά στην ενίσχυσή της.
Συγκεκριμένα, πρέπει να ενισχυθεί η αιτιολόγηση των διατάξεων του άρθρου 3 σχετικά με τη μέγιστη επιτρεπτή περιεκτικότητα σε μονοξείδιο του άνθρακα στις αιτιολογικές σκέψεις της οδηγίας, οι οποίες πρέπει να καταδεικνύουν καλύτερα τον τρόπο με τον οποίο σκοπεύουν να εξαλείψουν τα εμπόδια στην ελεύθερη κυκλοφορία αγαθών ή τις στρεβλώσεις του ανταγωνισμού.
Τέλος, το άρθρο 3, που επιτρέπει την επεξεργασία στην Ευρωπαϊκή Ένωση μόνο προϊόντων που τηρούν την εν λόγω οδηγία, ισοδυναμεί με απαγόρευση εξαγωγής των προϊόντων που έχουν υψηλότερα επίπεδα περιεκτικότητας σε πίσσα, νικοτίνη και μονοξείδιο του άνθρακα.
Το Ευρωπαϊκό Κοινοβούλιο προτείνει λοιπόν την προσθήκη του σχετικού με την κοινή εμπορική πολιτική του άρθρου 133 στο άρθρο 95 ως συμπληρωματική νομική βάση.
Η Επιτροπή μπορεί ενδεχομένως να συμφωνήσει με τη λύση αυτή υπό τον όρο να εισαχθεί ειδικό άρθρο στο κείμενο της οδηγίας, το οποίο θα αφορά αποκλειστικά στη ρύθμιση των εξαγωγών.
Το τελευταίο θα είναι χρήσιμο, για παράδειγμα, στην περίπτωση τροπολογίας για την εφαρμογή της μεταβατικής περιόδου στις εξαγωγές τσιγάρων η οποία ενδέχεται να μην είναι σύμφωνη με το άρθρο 3 της οδηγίας.
Κύριε Πρόεδρε, όταν συζητώντας τα μέτρα εναρμόνισης βρισκόμαστε αντιμέτωποι με τα συμφέροντα της βιομηχανίας καπνού και τα συμφέροντα της δημόσιας υγείας, είναι προφανές ότι επιλέγουμε τη δημόσια υγεία.
Αυτό σημαίνει ότι θα ασχοληθούμε με τη μείωση της μέγιστης περιεκτικότητας σε πίσσα, νικοτίνη και μονοξείδιο του άνθρακα, ότι θα επιλέξουμε την τοποθέτηση εμφανών προειδοποιήσεων και θα απαγορεύσουμε την παραπλανητική διαφήμιση.
Επιπλέον, θα επιλέξουμε τη θέσπιση αποτελεσματικών ρυθμίσεων για ορισμένα τεχνικά θέματα.
Παρότι οι εν λόγω κατευθυντήριες γραμμές είναι σαφείς, πρέπει να συνειδητοποιήσουμε ότι είμαστε το Κοινοβούλιο μιας Ένωσης η οποία τιμά τις αρχές του κράτους δικαίου και αυτό σημαίνει ότι πρέπει να γνωρίζουμε μέχρι ποιό σημείο φτάνουν τα όρια των αρμοδιοτήτων που μας παραχωρεί το άρθρο 95, η νομική βάση την οποία επικαλούμεθα για τη νέα οδηγία για τον καπνό.
Εάν διάβασα καλά την απόφαση με την οποία ακυρώνεται η οδηγία για την διαφήμιση, πρέπει να εξετάσουμε εάν υπάρχει μια ευρωπαϊκή αγορά για προϊόντα καπνού.
Στη συνέχεια, θα πρέπει να εξετάσουμε εάν υπάρχουν ή εάν ενδέχεται να υπάρξουν εμπόδια για τη λειτουργία της εσωτερικής αγοράς.
Τρίτον, θα πρέπει να εξετάσουμε κατά πόσον οι διατάξεις που θα εγκρίνουμε θα συμβάλουν πραγματικά στη βελτίωση της λειτουργίας της εσωτερικής αγοράς και κατά πόσον είναι ανάλογες του στόχου που επιδιώκουμε.
Τέταρτον, πρέπει να εξετάσουμε κατά πόσον οι ουσιαστικές επιλογές ενώπιον των οποίων ευρισκόμαστε συμβάλλουν στην επίτευξη ενός υψηλού επιπέδου προστασίας της δημόσιας υγείας, καθήκον το οποίο μας ανατίθεται από τις διατάξεις του άρθρου 95.
Σε γενικές γραμμές δεν πιστεύω ότι θα υπάρξουν προβλήματα με την οδηγία αυτή.
Αισθάνομαι επίσης ιδιαίτερη ικανοποίηση με την απάντηση που μου εδόθη εκ των προτέρων σε ένα ερώτημα το οποίο απασχολεί την πολιτική μας ομάδα και αναφέρομαι συγκεκριμένα στην απάντηση του Επιτρόπου σχετικά με τον τρόπο με τον οποίο πρέπει να αντιμετωπίσουμε την πρόταση για την άμεση ρύθμιση του θέματος της απαγόρευσης των εξαγωγών προϊόντων τα οποία δεν θέλουμε να καταναλώνουμε οι ίδιοι.
Εάν το θέμα αυτό μπορεί να ρυθμιστεί με νομικά έγκυρο τρόπο με την προσθήκη παραπομπής στη νομική βάση του άρθρου 133 της Συνθήκης, πιστεύω ότι θα έχουμε βρει μια λύση την οποία θα πρέπει να υποστηρίξουμε όλοι και ελπίζω ότι στη συνέχεια δεν θα προσκρούσουμε στα δικαιώματα ακύρωσης.
Όπως και να έχουν τα πράγματα, εάν δείξουμε τώρα ή αργότερα ότι δεν μπορούμε να ρυθμίσουμε το θέμα της απαγόρευσης των εξαγωγών, πρέπει να καταβάλουμε κάθε δυνατή προσπάθεια για να το ρυθμίσουμε εκ των υστέρων.
Για ηθικούς λόγους, κανείς στην Ευρώπη δεν μπορεί να αποδεχθεί ότι θα μπορούμε χωρίς άλλο να εξάγουμε, για παράδειγμα στην Αφρική, προϊόντα τα οποία δεν κρίνουμε κατάλληλα για τον εαυτό μας, τα οποία δεν αφήνουμε τους Ευρωπαίους να καταναλώνουν.
Αυτό πρέπει να αποκλεισθεί.
Κατά συνέπεια, πρέπει κάποτε να ρυθμιστεί.
Ας ελπίσουμε ότι θα μπορέσουμε να το κάνουμε τώρα.
Κύριε Πρόεδρε, ολοκληρώνοντας θα ήθελα να πω το εξής: η κ. Martens ήταν η ομιλήτρια της πολιτικής ομάδας του ΕΛΚ.
Για ορισμένους σοβαρούς λόγους, θα ερχόταν σήμερα κάπως αργότερα.
Ελπίζει όμως να έλθει σε μία στιγμή που θα της επιτρέπει να ολοκληρώσει τη σειρά των ομιλητών του ΕΛΚ.
Σε διαφορετική περίπτωση, θα έχω μιλήσει εγώ για λογαριασμό της.
Κύριε Πρόεδρε, η ευκαιρία που έχουμε σήμερα να συζητήσουμε και εν συνεχεία να ψηφίσουμε σε δεύτερη ανάγνωση για την έκθεση Maaten είναι μια σημαντική ευκαιρία, μια κλίνη δοκιμής της ικανότητας του Κοινοβουλίου να ανταποκριθεί στις προσδοκίες των πολιτών, που ζητούν όργανα ικανά να λαμβάνουν σαφείς αποφάσεις.
Αφορά τις συνθήκες και τις αντιλήψεις της ζωής τους, στις οποίες η προστασία της υγείας αποκτά όλο και πιο σημαντικό βάρος.
Στο επίπεδο αυτό, το έργο που επιτέλεσε η Επιτροπή Περιβάλλοντος, προπαντός χάρη στην εργασία του εισηγητή μας, ήταν αληθινά αξιόλογο.
Ένα πράγμα πρέπει να είναι σαφές: δεν θεσπίζουμε μια νομοθεσία-πλαίσιο για την καταπολέμηση του καπνίσματος, το οποίο εξακολουθεί να αποτελεί τη σοβαρότερη αιτία θανάτου στην Ευρωπαϊκή Ένωση· τουλάχιστον για την ώρα αυτό δεν είναι δυνατό και εγώ ο ίδιος θα είχα πολλές αμφιβολίες, αν είχαμε σκοπό να εμπνευστούμε, λιγότερο ή περισσότερο συγκαλυμμένα, από μια απατηλή φιλοσοφία απαγορευτικού τύπου.
Να εναρμονίσουμε τις εθνικές νομοθεσίες σε θέματα παραγωγής, παρουσίασης και πώλησης των προϊόντων καπνού στο υψηλότερο δυνατό επίπεδο προστασίας της υγείας, αυτό ναι, μπορούμε και πρέπει να το κάνουμε.
Τα βασικά σημεία αυτής της οδηγίας, όπως υπενθυμίστηκε, είναι τέσσερα: περιορισμός των περιεκτικοτήτων σε πίσσα, νικοτίνη και μονοξείδιο του άνθρακα· απαγόρευση των περιγραφικών όρων των τσιγάρων, όπως "ελαφρύ" , "πολύ ελαφρύ" κλπ., που αναγνωρίζονται γενικά ως παραπλανητικοί· ομοιόμορφη ρύθμιση και, όταν είναι απαραίτητο, απαγόρευση των άλλων συστατικών και προσθετικών ουσιών που συχνά ευθύνονται για την αύξηση των κινδύνων για τους καπνιστές και προπαντός για την αύξηση της εξάρτησης· ποσοτική και ποιοτική ενίσχυση των προειδοποιήσεων, για να επισημανθεί πόσο σοβαρός είναι ο κίνδυνος που διατρέχει κανείς ανάβοντας ένα τσιγάρο και να επιδιωχθεί η αποτροπή των νέων από την ένταξη σ' αυτόν τον τύπο ψυχοσωματικής σκλαβιάς.
Συνενώνοντας τρεις προηγούμενες οδηγίες παραμένουμε, με κάθε σαφήνεια, αυστηρά εντός των ορίων της βελτίωσης της λειτουργίας της εσωτερικής αγοράς, χωρίς ωστόσο να παραλείπουμε να προωθήσουμε μια στρατηγική μείωσης της βλάβης και περιορισμού μιας πραγματικής πληγής, με αρκετό κοινωνικό και οικονομικό κόστος, όπως είναι το κάπνισμα.
Σ' αυτή τη δεύτερη ανάγνωση τα κυριότερα μελήματά μας ήταν προπαντός δύο: το πρώτο συνίστατο στον πολιτικό συμβιβασμό του στόχου της προστασίας της υγείας με τη θεμιτή ωστόσο οπτική γωνία της παραγωγής και της απασχόλησης.
Να ισχύσει για όλους το πρότυπο της εφαρμογής των νέων περιεκτικοτήτων σε τοξικές ουσίες και στα τσιγάρα που εξάγονται από την Ένωση.
Για να υποστηρίξουμε αυτή τη θεμελιώδη αρχή, προτείναμε στο μεταξύ να επεκταθεί η νομική βάση και στο άρθρο 133 της Συνθήκης, αλλά προπαντός αναβάλαμε για την 1η Ιανουαρίου 2007 την ημερομηνία μέχρι την οποία τα κράτη μέλη θα είναι υποχρεωμένα να την εφαρμόσουν.
Το δεύτερο μέλημα, καθαρά νομικής φύσης, μας ώθησε αντίθετα να καταστήσουμε ακόμη πιο στενή την αλληλεξάρτηση μεταξύ της εναρμόνισης της αγοράς και της προστασίας της υγείας, ακολουθώντας σχολαστικά τις ενδείξεις που απορρέουν από τις αιτιολογικές σκέψεις με τις οποίες το Ευρωπαϊκό Δικαστήριο ακύρωσε πρόσφατα την οδηγία για τη διαφήμιση, αιτιολογικές σκέψεις που μόνο με προκατειλημμένη ανάγνωση μπορούν να οδηγήσουν στο συμπέρασμα ότι οι δύο πτυχές είναι ασύμβατες.
Επιτελέσαμε επομένως καρποφόρο και σημαντικό έργο, μεταξύ άλλων επειδή οι αποστάσεις από την κοινή θέση του Συμβουλίου, αλλά ακόμα περισσότερο από τους προβληματισμούς που αναπτύχθηκαν εδώ μετά την ψηφοφορία στην Επιτροπή Περιβάλλοντος, από ό,τι μπορέσαμε να διαπιστώσουμε άμεσα, περιορίζονται έτσι από τη διαίσθηση της συγκεκριμένης δυνατότητας γρήγορου και αποτελεσματικού συμβιβασμού.
Το θάψιμο, όπως προτείνει κάποιος, όλου αυτού του έργου και, μαζί με αυτό, της δυνατότητας να σταλεί ένα θετικό μήνυμα προς τους πολίτες είναι φυσικά θεμιτό, αλλά ας έχουμε τουλάχιστον το θάρρος να το κάνουμε στο όνομα μιας ρητής πολιτικής αιτιολογίας και όχι οχυρωνόμενοι πίσω από έναν τυπικό σεβασμό στις Συνθήκες.
Καταβάλαμε κάθε προσπάθεια για τη μέγιστη ενότητα του Ευρωπαϊκού Κοινοβουλίου, για να μπορέσει, όπως και σε άλλες περιστάσεις, να βρει τη δύναμη να εμφανισθεί στους πολίτες σαν ένα βέβαιο σημείο αναφοράς, αδιάβλητο στα ειδικά συμφέροντα.
Αν δεν συμβεί αυτό, τουλάχιστον θα διασαφηνισθούν και θα προσδιορισθούν με ακρίβεια οι ευθύνες.
Κύριε Πρόεδρε, πιστεύω ακράδαντα ότι οι πολίτες έχουν δικαίωμα να καπνίζουν, αλλά προσωπικά προτιμώ να το πράττουν αποκλειστικά εντός της οικίας τους.
Ο κανόνας αυτός μπορεί να εφαρμοστεί κάλλιστα σε όλα τα επικίνδυνα ναρκωτικά που λαμβάνονται για λόγους αναψυχής όταν δεν θίγεται ενδεχομένως κανείς άλλος εκτός από το άτομο που καταναλώνει το ναρκωτικό.
Βεβαίως, τίποτε δεν είναι πιο επικίνδυνο από τον καπνό που αναμειγνύεται με νικοτίνη και άλλες χημικές ουσίες για την ανάπτυξη ιδιαίτερα υψηλού βαθμού εξάρτησης.
Οι κυβερνήσεις οφείλουν να μεριμνούν ώστε οι πολίτες να ενημερώνονται πλήρως προκειμένου να λαμβάνουν ελεύθερα τις αποφάσεις τους.
Κατά το τρέχον έτος, η κυβέρνηση του Καναδά αποφάσισε να ενισχύσει τις εξουσίες της όσον αφορά στην επικοινωνία της με τους πολίτες για τα προϊόντα καπνού και να υπερνικήσει τις έντονες παρασκηνιακές πιέσεις και τα τεράστια οικονομικά συμφέροντα των εταιριών καπνού επιβάλλοντας το εξής μέτρο: τα πακέτα των τσιγάρων στον Καναδά πρέπει να φέρουν φωτογραφίες που απεικονίζουν τις συνέπειες που έχει το κάπνισμα στην υγεία.
Μελέτες αποδεικνύουν ότι τέτοιες εικόνες εντείνουν πολύ περισσότερο την ανησυχία γύρω από το κάπνισμα και τις συνέπειες που αυτό έχει στην υγεία σε σχέση με οποιαδήποτε γραπτή προειδοποίηση.
Ζητώ από τους βουλευτές του Σώματος αυτού να υποστηρίξουν την τροπολογία που κατέθεσαν ο John Bowis εξ ονόματος της Ομάδας του ΕΛΚ-ΕΔ, η Catherine Stihler εξ ονόματος της Ομάδας των Σοσιαλιστών και ο υποφαινόμενος.
Η τροπολογία αυτή έχει ως στόχο να προσδώσει στις κυβερνήσεις των κρατών μελών της Ευρωπαϊκής Ένωσης ενισχυμένες αρμοδιότητες για την προσθήκη τέτοιων εικόνων στα πακέτα των τσιγάρων που κυκλοφορούν στις χώρες τους.
Τονίζω ότι πρόθεσή μας δεν είναι η επιβολή των εικόνων αυτών στα κράτη μέλη.
Η τροπολογία παρέχει απλώς ένα πρόσθετο δικαίωμα στα κράτη μέλη για την προσθήκη τους στα πακέτα τσιγάρων.
Ας αφήσουμε τους πολίτες ελεύθερους να επιλέξουν εάν θα καπνίζουν ή όχι.
Ας είμαστε απολύτως σίγουροι ότι έχουν ενημερωθεί πλήρως πριν λάβουν την απόφαση να καπνίσουν ή όχι.
(Χειροκροτήματα)
Κύριε Πρόεδρε, αγαπητοί συνάδελφοι, έπρεπε να σημειωθούν πρώτα 80 θανάσιμα κρούσματα της νέας μορφής της ασθένειας Creutzfeld-Jakob στην Ευρώπη για να αποφασίσουν η Ευρώπη, το Συμβούλιο Υπουργών της, η Επιτροπή, το Κοινοβούλιο να απαγορεύσουν τα ζωικά άλευρα και την είσοδο των βοοειδών άνω των τριάντα μηνών στην τροφική αλυσίδα χωρίς προηγούμενο έλεγχο.
Πρόκειται για σωστή απόφαση, η οποία ελήφθη, όμως, με καθυστέρηση.
Εδώ και δεκάδες χρόνια καταγράφονται ετησίως πενήντα χιλιάδες θάνατοι που οφείλονται στις συνέπειες της χρήσης ενός ναρκωτικού με γνωστές παρενέργειες, για το οποίο ούτε οι ιατροί, ούτε οι υπηρεσίες νοσοκομειακής περίθαλψης έχουν να προτείνουν ριζική θεραπεία· και το μόνο που κάνουμε είναι κάποιες δειλές εκστρατείες πληροφόρησης.
Και όταν επιτέλους καταρτίζεται οδηγία με στόχο τη ρύθμιση της διάθεσης και της ενημέρωσης για το εν λόγω ναρκωτικό - αναφέρομαι στον καπνό - ορισμένοι συνάδελφοι αντιδρούν εντονότατα.
Όμως, αγαπητοί συνάδελφοι, εάν είχατε πλήρη συναίσθηση των προβλημάτων υγείας που προκαλεί ο καπνός, θα απαιτούσατε εσείς οι ίδιοι την απαγόρευση του ναρκωτικού αυτού, όπως εξακολουθείτε να υποστηρίζετε την απαγόρευση άλλων ουσιών που, ποσοτικά τουλάχιστον, δεν είναι τόσο θανατηφόρες.
Είστε υπεύθυνοι για την υγεία εκατομμυρίων πολιτών, αλλά και για χιλιάδες θανάτους νέων οι οποίοι δεν ήσαν επαρκώς ενημερωμένοι.
Χθες, στις Ηνωμένες Πολιτείες, οι πολυεθνικές καπνοβιομηχανίες καταδικάστηκαν για δηλητηρίαση και ψευδείς διαβεβαιώσεις σχετικά με την μη τοξικότητα των προϊόντων.
Σήμερα, στη Γαλλία, το ταμείο υγείας της περιφέρειας Λίγηρα-Ατλαντικού αποκτά δικαίωμα προσφυγής στη δικαιοσύνη κατά της καπνοβιομηχανίας.
Αύριο, όμως, όπως συνέβη με το μολυσμένο αίμα ή με την ασθένεια των τρελών αγελάδων, οι δίκες θα στρέφονται ενάντια σε εκείνους που γνώριζαν και δεν μιλούσαν, δηλαδή, ενάντια σε σάς, σε μάς, στους αρμοδίους για τη λήψη αποφάσεων, στους νομοθέτες.
Ας συμβάλουμε λοιπόν όλοι μαζί, έστω και λίγο, στο τεράστιο έργο που απομένει να υλοποιηθεί: ας μειώσουμε τα ποσοστά νικοτίνης και πίσσας· ας απαγορεύσουμε τις ουσίες που προκαλούν εθισμό, όπως την αμμωνία που προστίθεται στη νικοτίνη για να προκαλέσει ακόμη μεγαλύτερη εξάρτηση από το τσιγάρο· ας τοποθετήσουμε ευανάγνωστες προειδοποιήσεις που θα καλύπτουν τουλάχιστον το 35% της επιφάνειας των πακέτων τσιγάρων και θα ενημερώνουν τον πληθυσμό για τους κινδύνους που εγκυμονεί ο καπνός· ας εξαλείψουμε τις ψευδείς περιγραφές τύπου "ελαφρύ" και "πολύ ελαφρύ" που ωθούν τους νέους, και ιδίως τις νέες γυναίκες, στο κάπνισμα πείθοντάς τους ότι είναι λιγότερο επιβλαβές, τη στιγμή που η ιατρική κοινότητα καταλήγει σήμερα στο συμπέρασμα ότι η έξαρση του καρκίνου των πνευμόνων στις λεπτές κυψελίδες, που εκδηλώνεται περιφερειακά, πιο ύπουλα, ανιχνεύεται δυσκολότερα και έχει ακόμη πιο τραγική πρόγνωση, συνδέεται με την υπερκατανάλωση αυτού του είδους των τσιγάρων· ας υπολογίσουμε το κοινωνικοοικονομικό κόστος του καπνού και ας μεταβάλουμε τις επιχορηγήσεις προς τους καπνοπαραγωγούς σε ουσιαστικές επιχορηγήσεις με στόχο τη μετατροπή των καλλιεργειών καπνού σε καλλιέργειες δημητριακών, για παράδειγμα, ώστε να αντικαταστήσουμε τα ζωικά άλευρα· ας συμφωνήσουμε ότι τα προς εξαγωγή προϊόντα πρέπει να υπόκεινται στους ίδιους κανόνες με τα προϊόντα που προορίζονται για την ευρωπαϊκή εσωτερική αγορά· ας αυξήσουμε την τιμή του καπνού, καθώς είναι ένα μέτρο που έχει άμεση επίπτωση στην κατανάλωση, ιδίως των νέων, και ας εναρμονίσουμε τους φορολογικούς συντελεστές.
Όλα τα ανωτέρω δεν είναι σπουδαία, αγαπητοί συνάδελφοι, και δεν θίγουν ουσιαστικά τα συμφέροντα της καπνοβιομηχανίας η περιφρούρηση των οποίων φαίνεται να ενδιαφέρει περισσότερο ορισμένους από ό,τι η προστασία της υγείας του πληθυσμού.
Στην πραγματικότητα, πρέπει να γίνουν πολλά ακόμη: να επεκταθεί η οδηγία αυτή και σε άλλα παρόμοια με το τσιγάρο προϊόντα, όπως τα πούρα και ο καπνός για στρίψιμο τσιγάρων, που δεν είναι λιγότερο επιβλαβή· να επικυρωθεί η απαγόρευση της διαφήμισης των εν λόγω θανατηφόρων προϊόντων, να επεκταθούν οι συλλογικοί κανόνες για τους χώρους μη καπνιστών.
Έχουμε πολλή δουλειά ακόμη μπροστά μας.
Η έγκριση της έκθεσης του κ. Maaten είναι ένα πρώτο βήμα το οποίο σας καλώ να κάνετε αναλογιζόμενοι την προστασία της υγείας των μελλοντικών γενεών.
Κύριε Πρόεδρε, κύριοι συνάδελφοι, μετά την απόφαση του Δικαστηρίου των Ευρωπαϊκών Κοινοτήτων σχετικά με τις διαφημίσεις του καπνού, αμφισβητήθηκε από διάφορες πλευρές αυτή η έκθεση και η πρόταση για τροποποίηση της οδηγίας.
Υπάρχουν και τροπολογίες που ζητούν να απορριφθεί το σύνολο της πρότασης του Κοινοβουλίου.
Πιστεύουμε ωστόσο ότι υπάρχουν τεράστιες διαφορές μεταξύ του ζητήματος των διαφημίσεων καπνού και αυτής της οδηγίας.
Θεωρούμε φυσικό να αποτελεί το άρθρο 95 τη νομική βάση για αυτή την οδηγία από κοινού με το άρθρο 133, όπως προτείνει τώρα η επιτροπή, στην τροπολογία 1.
Η οδηγία στην οποία βασίζεται η πρόταση στηρίζεται στο άρθρο 95, και το ζήτημα αφορά άμεσα φυσικά το περιεχόμενο των προϊόντων στην εσωτερική αγορά.
Βλέπουμε θετικά το περιεχόμενο της έκθεσης και υποστηρίζουμε τα κύρια σημεία της.
Είναι ιδιαίτερα σημαντικό να καθοριστούν σαφέστερες οριακές τιμές για τις επικίνδυνες ουσίες στον καπνό.
Η τροπολογία 2 για το μονοξείδιο του άνθρακα είναι επομένως ιδιαίτερα θετική.
Υποστηρίζουμε επίσης και την πρόταση για το μέγεθος και τη διατύπωση των προειδοποιητικών κειμένων.
Στην περίπτωση αυτή η διαφορά μεταξύ των διαφόρων θέσεων που έχουν εκφραστεί είναι τόσο μικρή ώστε δεν θα έπρεπε να είναι δύσκολη η εξεύρεση μίας συμβιβαστικής λύσης κατά τη διαδικασία συνδιαλλαγής.
Υποστηρίζουμε επίσης και την απαγόρευση των προσθέτων που δημιουργούν εξάρτηση.
Όσον αφορά τις εξαγωγές από την Ευρωπαϊκή Ένωση τσιγάρων τα οποία απαγορεύονται σε αυτήν για λόγους προστασίας της δημόσιας υγείας, θεωρούμε ότι η μόνη λογική και συνεπής πρακτική θα ήταν να απαγορευθούν αυτές οι εξαγωγές.
Δεν συντρέχει κανένας λόγος να επιτρέψουμε ειδικούς όρους για τις εξαγωγές και να παρατείνουμε τις προθεσμίες που ισχύουν σε σχέση με την επεξεργασία των προϊόντων αυτών για χρήση εντός της Ευρωπαϊκής Ένωσης.
Η έκθεση δίνει επίσης ιδιαίτερη σημασία στα τσιγάρα που διατίθενται προς πώληση ως "μαλακά" , "ελαφρά" και τα παρόμοια.
Πρόκειται για μία μέθοδο διάθεσης στην αγορά η οποία συχνά είναι παραπλανητική και δημιουργεί τη λανθασμένη εντύπωση ότι τα τσιγάρα αυτά δεν είναι το ίδιο επικίνδυνα όπως άλλα.
Δεν βλέπουμε κανένα λόγο να επιτρέπουμε τέτοιου είδους διάθεση στην αγορά και πιστεύουμε ότι η παρούσα θέση της επιτροπής στον τομέα αυτό δημιουργεί τον κίνδυνο να παρέχονται υπερβολικά περιθώρια για παρεκκλίσεις.
Παρόλο που η έκθεση αυτή δεν ρυθμίζει τις επιδοτήσεις στην καλλιέργεια καπνού, είναι αδύνατον να μην θίξουμε το ζήτημα αυτό το οποίο αποτελεί ένα από τα παράδοξα της Ευρωπαϊκής Ένωσης.
Είναι παράλογο να διαθέτει η Ένωση τόσα τεράστια ποσά στην καλλιέργεια του καπνού όπως γίνεται σήμερα.
Κάτι τέτοιο δείχνει ασυνέπεια και είναι δαπανηρό.
Οι πόροι αυτοί θα μπορούσαν να είναι ιδιαίτερα χρήσιμοι σε άλλους τομείς.
Το μόνο λογικό είναι επομένως η σταδιακή κατάργηση των επιδοτήσεων και η ενίσχυση προς τους εμπλεκόμενους αγρότες προκειμένου να στραφούν σε άλλες καλλιέργειες.
Προηγουμένως κατά τη συζήτηση αυτής της έκθεσης έγινε αναφορά στο σουηδικό καπνό για μάσημα (tabaco).
Δεν πιστεύω ότι υπάρχει λόγος να τροποποιηθούν οι ισχύοντες κανόνες, η εξαίρεση δηλαδή για τη Σουηδία και συγχρόνως το δικαίωμα στις χώρες που δεν θέλουν να πωλείται το tabaco να διατηρήσουν την απαγόρευσή τους αυτή.
Χαίρομαι επομένως που δεν αλλάζει η σχετική νομοθεσία.
Κύριε Πρόεδρε, αγαπητοί συνάδελφοι, ασχολούμαστε απόψε με ένα θέμα που δεν εμπίπτει στην αρμοδιότητά μας.
Αδιαμφισβήτητα δεν είναι η πρώτη φορά.
Ωστόσο, το σημερινό θέμα φαίνεται να είναι πολύ σοβαρότερο από ό,τι συνήθως.
Επομένως, για μια ακόμη φορά, θα αναφερθώ στην ουσία, και όχι στους τύπους.
Πράγματι, το Δικαστήριο μόλις ακύρωσε την οδηγία του 1998 που απαγορεύει τη διαφήμιση και τη χορηγία υπέρ των προϊόντων καπνού.
Σύμφωνα με το Δικαστήριο, δεν είναι δυνατή η πλήρης απαγόρευση της διαφήμισης του καπνού στο όνομα της καλής λειτουργίας της εσωτερικής αγοράς.
Ωστόσο, αγνοώντας τις Συνθήκες, θεωρώντας ότι έχει αναλάβει μια αποστολή σωτηρίας, το Σώμα προχωρεί, με ιδιαίτερο ζήλο, στην έγκριση πάση θυσία του κειμένου που συζητούμε σήμερα.
Η στάση αυτή συμβολίζει άριστα τα ελαττώματα των ευρωπαϊκών θεσμικών οργάνων μας, τα οποία είναι έτοιμα να χρησιμοποιήσουν κάθε μέσο ώστε να επιτύχουν τους ιδεολογικούς στόχους που τα ίδια έχουν θέσει.
Πρέπει, όμως, να υπενθυμίσουμε ότι υπάρχουν κανόνες που πρέπει να τηρούνται.
Η ιστορία μάς διδάσκει, ως προς αυτό, ότι είναι επικίνδυνο να θεωρούμε τον προς επίτευξη στόχο - όσο ευγενής και ενάρετος και αν είναι - ανώτερο από τους ισχύοντες κανόνες.
Η ισχυρογνωμοσύνη που εκφράζεται κατ' αυτόν τον τρόπο δείχνει κραυγαλέα έλλειψη ρεαλισμού.
Αντί να διδαχθούμε από την αποτυχία στο Λουξεμβούργο, στις 9 του περασμένου Οκτωβρίου, επιμένουμε να τηρούμε μία στάση χωρίς νομικό έρεισμα.
Η Ομάδα μας, βαθιά προσηλωμένη στην προστασία της δημόσιας υγείας, ανησυχεί για τις συνέπειες μιας τέτοιας πολιτικής στάσης αυτοκτονίας.
Προτιμούμε να απορρίψουμε την οδηγία, εάν δεν μπορούμε να κάνουμε αλλιώς.
Η δημόσια υγεία δεν πρέπει να αποτελέσει αντικείμενο διαμάχης γύρω από το θέμα των εξουσιών με απώτερο στόχο να καρπωνόμαστε, κάθε μέρα και περισσότερο, νέα ψήγματα αρμοδιοτήτων εις βάρος των κρατών.
Η υγεία είναι ιδιαίτερα σημαντική για να χρησιμοποιείται για πολιτικούς σκοπούς.
Λοιπόν, ποιες λύσεις υπάρχουν;
Κατά τη γνώμη μας μόνο μία: να διδαχθούμε από την απόφαση του Δικαστηρίου και να αναγνωρίσουμε ότι η Ευρωπαϊκή Επιτροπή δυστυχώς υπερέβη κατά πολύ τα όρια, προσπαθώντας να παραβιάσει τις συνθήκες.
Πρέπει ακόμη να επανεξετάσουμε το κείμενο που ετοιμάζουμε και να προβούμε στη σύνταξή του σεβόμενοι την ισορροπία που επιζητεί η Συνθήκη.
Κύριε Πρόεδρε, από αυτή τη θέση θα ήθελα να συγχαρώ τον συνάδελφο Maaten για την άριστη έκθεσή του, για την οποία δούλεψε πολύ σκληρά.
Είμαι της γνώμης ότι κατ' αυτό τον τρόπο οι τρεις υφιστάμενες οδηγίες συμπτύσσονται σε μία νέα οδηγία.
Βεβαίως, θα ήταν ακόμη καλύτερο εάν δεν χρειαζόταν καν να ασχοληθούμε με τη νομοθεσία για τον καπνό.
Δυστυχώς, ο καπνός εξακολουθεί να παράγεται, να διαφημίζεται και πωλείται.
Μολονότι όλοι είναι σε θέση να γνωρίζουν ότι βλάπτει την υγεία, εξακολουθεί να χρησιμοποιείται.
Είναι βέβαιο ότι, εάν θα έπρεπε να επιτραπεί η κυκλοφορία του, ως νέου προϊόντος, στην ευρωπαϊκή αγορά, ο καπνός θα απαγορευόταν για λόγους υγείας.
Είναι βέβαιο ότι, εάν η μαρμελάδα ή η κόκα κόλα ήταν εξίσου επικίνδυνες με τον καπνό, θα απαγορεύονταν.
Υποστηρίζω τους αυστηρούς κανόνες για την επισήμανση που προτείνονται από την Επιτροπή Περιβάλλοντος τόσο όσον αφορά το μέγεθος όσο και το περιεχόμενο των προειδοποιήσεων στη συσκευασία των τσιγάρων.
Ωστόσο, πιστεύω ότι η πρόταση του Συμβουλίου σχετικά με το μέγεθος των προειδοποιήσεων σε συσκευασίες άλλες από αυτές των τσιγάρων είναι καλύτερη από την τροπολογία 25, δεδομένου ότι το όριο των 50 cm² βρίσκεται πάρα πολύ κοντά στην επιφάνεια ενός πακέτου τσιγάρων.
Όσον αφορά τα μηνύματα του είδους "χαμηλής περιεκτικότητας" , "μαλακό" και "ελαφρύ" , εξακολουθώ να πιστεύω ότι είναι παραπλανητικά και για το λόγο αυτό είμαι κατά των τροπολογιών 10 και 30.
Χαίρομαι που σε δεύτερη ανάγνωση διατηρείται η απαγόρευση της προσθήκης αμμωνίας και άλλων εθιστικών προϊόντων.
Πιστεύω ότι είναι σαφές ότι δεν πρέπει να επιτρέπουμε παρόμοιες πρακτικές.
Τέλος, δυστυχώς πρέπει για άλλη μία φορά να επισημάνω ότι η ευρωπαϊκή πολιτική για τον καπνό εξακολουθεί να μην είναι συνεπής.
Από τη μία πλευρά αποθαρρύνεται η χρήση του καπνού και από την άλλη διατίθεται ετησίως περισσότερο από 1 δισεκατομμύριο ευρώ για ενισχύσεις του καπνού.
Με την ευκαιρία αυτή θα ήθελα για άλλη μία φορά να εκφράσω την ευχή μου ότι η κατάσταση αυτή θα πάψει κάποτε να υφίσταται.
Κύριε Πρόεδρε, παρεμβαίνω με σκοπό να υποστηρίξω τους εργαζόμενους στη βιομηχανία.
Υπάρχει μια μεγάλη καπνοβιομηχανία στη Βόρειο Ιρλανδία, η Gallaher's Ltd.
Εάν εγκριθεί η οδηγία αυτή, θα απολυθούν τουλάχιστον τριακόσιοι εργαζόμενοι.
Ακουσα με προσοχή την απάντηση του Επιτρόπου στο συνάδελφο κ. Hume: "Δεν θα υπάρξουν μαζικές απολύσεις στον τομέα αυτό.
Δεν κατανοούμε πως η μείωση της πίσσας από 12 σε 10 mg, όπως προτείνει το παρόν κείμενο, θα έχει σημαντική επίπτωση στην απασχόληση" .
Η καίρια διαφορά, ωστόσο, ανάμεσα στις προηγούμενες και τις τωρινές μειώσεις των ανώτατων ορίων περιεκτικότητας σε πίσσα είναι απλώς ότι οι προηγούμενες μειώσεις των ανώτατων ορίων πίσσας αφορούσαν αποκλειστικά στην ΕΕ.
Οι εξαγωγές καλύπτουν το 25% της συνολικής δραστηριότητας της εταιρείας Gallaher's.
Εάν εγκριθεί η εν λόγω οδηγία, θα απολυθούν τριακόσιοι εργαζόμενοι!
Πρέπει να σημειωθεί ότι οι παραγωγοί δεν θα πουλήσουν ούτε ένα τσιγάρο λιγότερο σε σχέση με σήμερα, διότι απλώς θα μεταφέρουν την εμπορική τους δραστηριότητα εκτός της Ευρωπαϊκής Ένωσης.
Η εταιρεία Gallaher's θα μεταφέρει την παραγωγή της στο εργοστάσιο που διαθέτει στη Ρωσία και θα αγνοήσει τα ανώτατα όρια· έτσι, όμως, θα έχουμε εξαγάγει 300 θέσεις εργασίας.
Οι απολύσεις στην εταιρεία Gallaher's θα πλήξουν κυρίως εργαζόμενους ηλικίας 47 ετών κατά μέσο όρο.
Στη Βόρειο Ιρλανδία, εάν χάσεις τη δουλειά σου στα 47 δεν έχεις πολλές ελπίδες να βρεις άλλη.
Γι' αυτό ακριβώς ανησυχώ λοιπόν.
Κύριε Πρόεδρε, ενώπιον των σκοτεινών προθέσεων που έχουν αποδοθεί σε εμάς που υπερασπιστήκαμε την έλλειψη, ή μάλλον την αμφιβολία ως προς τη νομική βάση συγκεκριμένων άρθρων της οδηγίας που συζητούμε σήμερα, θα ήθελα να μιλήσω για τη διοργανική ισορροπία.
Μια διοργανική ισορροπία που αποτελεί πηγή της νομιμότητας της ευρωπαϊκής οικοδόμησης.
Και θέλω επίσης να μιλήσω για τις δεσμεύσεις που υπάρχουν στις Συνθήκες.
Βάσει της Συνθήκης η Επιτροπή είχε την υποχρέωση εδώ και δύο μήνες να έχει αναλύσει την απόφαση και να έχει εξαγάγει τα ανάλογα συμπεράσματα.
Σήμερα για πρώτη φορά ο Επίτροπος στην πολύ σύντομη παρέμβασή του χρησιμοποίησε τουλάχιστον τρεις φορές τις λέξεις no doubt, και τουλάχιστον τρεις φορές τις λέξεις clear και clearly.
Συνεπώς, κύριε Πρόεδρε, κυρίες και κύριοι, σύμφωνα με το δίκαιο όταν κάποιος λέει ότι κάτι είναι σαφές, ότι δεν υπάρχει αμφιβολία, τότε αυτό το κάτι δεν είναι σαφές και υπάρχει αμφιβολία.
Και εν προκειμένω και αμφιβολίες υπάρχουν και σαφήνεια δεν υπάρχει.
Κύριε Πρόεδρε, πως μπορεί να λεχθεί ότι μια αιτιολόγηση της τροπολογίας 2 σέβεται την απόφαση του Ευρωπαϊκού Δικαστηρίου, σύμφωνα με την οποία προκειμένου να εξηγήσουν τον κίνδυνο για την εσωτερική αγορά, πολλά κράτη μέλη έχουν πει ότι αν δεν ληφθούν συγκεκριμένα μέτρα θα είχαν την πρόθεση να προβούν σε νομοθέτηση;
Ποια κράτη μέλη;
Ποια μέτρα;
Αυτό περιμέναμε να μας πει και να μας εξηγήσει η Επιτροπή.
Ας εξετάσουμε και άλλα παραδείγματα, τις τροπολογίες 1, 4 και 18.
Είναι νομικώς εφικτό να προσθέσουμε τη νομική βάση του άρθρου 133, αλλά η Επιτροπή πραγματικά εξέτασε το άρθρο 131, που αποτελεί το θεμελιώδες άρθρο της εξωτερικής εμπορικής πολιτικής, σύμφωνα με το οποίο η εν λόγω πολιτική αποσκοπεί στην "ενδυνάμωση του ανταγωνισμού των επιχειρήσεών μας" ;
Πως εναρμονίζεται αυτό με την αιτιολόγηση της τροπολογίας 18, στην οποία λέγεται ότι υπάρχει περίοδος έλλειψης γιατί αυτό θα μπορούσε να επιφέρει σοβαρές συνέπειες στη βιομηχανία μας;
Πώς εναρμονίζεται αυτό με την ίδια αυτή αιτιολόγηση, σύμφωνα με την οποία θα πρέπει να διεξαχθούν διαπραγματεύσεις στον Παγκόσμιο Οργανισμό Εμπορίου;
Κύριε Πρόεδρε, αυτές οι αμφιβολίες, οι οποίες είναι δικαιολογημένες, και όχι κάποιες μυστικές ή παράξενες συνομωσίες με, κι εγώ δεν ξέρω ποιες επιχειρήσεις, αποτέλεσαν τον λόγο της ψήφου της Επιτροπής Νομικών Θεμάτων, και σας υπενθυμίζω πως ήταν 18 ψήφοι εναντίον 9.
Και παρότι εγώ απουσίαζα, η ψήφος μου βέβαια υπήρχε.
Κύριε Πρόεδρε, αυτήν τη στιγμή η βουλευτής κ. Palacio Vallelersundi τοποθέτησε τον κύριο Επίτροπο στο εδώλιο του κατηγορουμένου και σε αυτήν την περίπτωση μιλώντας για τη διοργανική ισορροπία, το μόνο που έκανε η Επιτροπή ήταν να υποβάλει πρόταση οδηγίας.
Η πρόταση αυτή πρέπει να εγκριθεί από το Κοινοβούλιο και το Συμβούλιο που θα πρέπει να εξετάσουν μεταξύ άλλων την κατάλληλη νομική βάση.
Συνεπώς, δεν κατηγορείται η Επιτροπή ότι διέπραξε κάποια παρατυπία.
Και κυρίως δεν μπορεί να κατηγορηθεί η Επιτροπή ότι διέπραξε κάποια παρατυπία γιατί εν προκειμένω το μόνο που έκανε η Επιτροπή ήταν να μας υποβάλει πρόταση οδηγίας που ενσωματώνει τρεις προηγούμενες οδηγίες σχετικά με την περιεκτικότητα ορισμένων συστατικών καπνού καθώς και σχετικά με ορισμένες προειδοποιητικές ετικέτες στη συσκευασία αυτών των προϊόντων.
Συνεπώς, δεν έχουμε πραγματικά κάτι καινούριο.
Το μόνο καινούριο είναι μια απόφαση του Ευρωπαϊκού Δικαστηρίου της 5ης Οκτωβρίου, σχετικά με μία άλλη εντελώς διαφορετική οδηγία, την οδηγία περί διαφήμισης του καπνού, στην οποία λέγεται ότι δεν ήταν επαρκής η νομική βάση του υπάρχοντος άρθρου 95, που ήταν το παλιό άρθρο 100 Α.
Ο λόγος για τον οποίον το Ευρωπαϊκό Δικαστήριο δήλωσε ότι η εν λόγω νομική βάση δεν είναι επαρκής, είναι ότι το Δικαστήριο φρονεί ότι μέσω της συγκεκριμένης νομικής βάσης υπάρχει η πρόθεση για παράκαμψη μιας ρητής απαγόρευσης που περιέχεται σε άλλο άρθρο της ίδιας της Συνθήκης, του οποίου ο αριθμός επίσης άλλαξε· πρόκειται για το πρώην άρθρο 129, νυν άρθρο 152 στο παρόν κείμενο, σύμφωνα με το οποίο απαγορευόταν η εναρμόνιση των εθνικών διατάξεων.
Συνεπώς, το Ευρωπαϊκό Δικαστήριο προσπαθεί να αποφύγει έναν μηχανισμό βάσει του οποίου θα μπορούσε να χρησιμοποιηθεί αυτό το δόλιο τέχνασμα.
Εν τούτοις, στην προκείμενη περίπτωση, η ύπαρξη αυτής της κατάστασης δεν οφείλεται στο γεγονός ότι η πρόταση οδηγίας, όπως οι προηγούμενες ήδη ισχύουσες οδηγίες, αποσκοπεί στην εξάλειψη των εμποδίων που εμφανίζονται στη λειτουργία της εσωτερικής αγοράς.
Συνεπώς, έχουν σωστή νομική βάση η οποία βασίζεται στο παλιό άρθρο 100 Α ή το σημερινό άρθρο 95.
Ο εισηγητής, κύριος Maaten, εύστοχα πρότεινε την ενδυνάμωση αυτής της νομικής βάσης με μία αναφορά σε ένα άλλο άρθρο, το άρθρο 133 που αφορά στο εξωτερικό εμπόριο, καθώς επίσης πρότεινε μια σειρά αλλαγών σε ορισμένα από τα άρθρα έχοντας ως στόχο την αποφυγή της προσβολής της εν λόγω οδηγίας βάσει της απόφασης του Ευρωπαϊκού Δικαστηρίου.
Θα ήθελα να επισημάνω ότι η απόφαση του Ευρωπαϊκού Δικαστηρίου επηρεάστηκε από μια υπερβολικά κατά λέξη ερμηνεία του κειμένου.
Από πολλές απόψεις πρόκειται για μια απόφαση επικριτέα, ωστόσο αν την αποδεχτούμε ως έχει - διότι δεν μπορούμε να κάνουμε διαφορετικά, εφόσον το Ευρωπαϊκό Δικαστήριο είναι το ανώτατο όργανο ερμηνείας του κοινοτικού δικαίου - τίποτα δεν εμποδίζει αυτό το Κοινοβούλιο από το να αποφανθεί ευνοϊκά σχετικά με την προτεινόμενη νομική βάση του άρθρου 95 με το άρθρο 133, εισάγοντας τις αλλαγές που περιλαμβάνονται στις τροπολογίες του εισηγητή.
Βέβαια, εξ ονόματος του Ευρωπαϊκού Σοσιαλιστικού Κόμματος, και συγκεκριμένα εξ ονόματος των σοσιαλιστών της Επιτροπής Νομικών Θεμάτων, που καταψηφίσαμε αυτήν την πλειοψηφική γνωμοδότηση στην οποία μόλις αναφέρθηκε η κυρία Palacio Vallelersundi, οφείλω να πω ότι, κατά την εκτίμησή μας, η επιλογή αυτής της οδού, η απόρριψη της πρότασης οδηγίας, όπως προτείνεται σε δύο τροπολογίες, τις 52 και 53, που υπέβαλαν ο κ. Poettering, εξ ονόματος της ομάδας του Ευρωπαϊκού Λαϊκού Κόμματος, και η κ. Palacio Vallelersundi καθώς και 32 άλλοι βουλευτές, συνεπάγεται τεράστιο περιορισμό της νομοθετικής ιδιότητας του Ευρωπαϊκού Κοινοβουλίου.
Συνεπώς, αυτήν τη στιγμή δεν με ανησυχούν τόσο τα προβλήματα υγείας, που είναι όντως σοβαρά και σημαντικά, αλλά ο περιορισμός στον οποίο θα οδηγούσε η αποδοχή εκ μέρους μας αυτής της τόσο περιοριστικής ερμηνείας της νομοθετικής ιδιότητας που θα είχε το Ευρωπαϊκό Κοινοβούλιο.
Αντιλαμβάνομαι πως η τόσο περιοριστική αυτή ερμηνεία στην πράξη θα οδηγούσε στην εξάλειψη της νομοθετικής ιδιότητας του εν λόγω θεσμικού οργάνου καθώς και του Συμβουλίου.
Δεν πιστεύω ότι θα μπορούσαμε να ακολουθήσουμε μια τόσο περιοριστική οδό, δηλαδή ανεξάρτητα του περιεχομένου, και του ουσιαστικού περιεχομένου που επισήμανε ο κ. Maaten και πολλοί άλλοι, αν αυτό το Κοινοβούλιο και το Συμβούλιο αποδεχτούν την περιοριστική αυτή ερμηνεία που προτείνουν ο επικεφαλής του Ευρωπαϊκού Λαϊκού Κόμματος και η κ. Palacio Vallelersundi, υπάρχει ο κίνδυνος αυτό το Κοινοβούλιο, το Συμβούλιο και τα θεσμικά όργανα στο σύνολό τους να αδυνατούν πλέον να συμμετέχουν στην νομοθετική εξέλιξη των κοινοτικών θεσμικών οργάνων που είναι τόσο σημαντική για την ανάπτυξη του κοινοτικού δικαίου.
Για αυτόν τον λόγο, εμείς οι σοσιαλιστές υποστηρίζουμε τις τροπολογίες του κ. Maaten και απορρίπτουμε τις τροπολογίες 52 και 53 της Ομάδας του Ευρωπαϊκού Λαϊκού Κόμματος.
Κύριε Πρόεδρε, είναι λυπηρό που, παρά τις πολλαπλές προσπάθειες του εισηγητή Maaten, είμαστε υποχρεωμένοι να διαπιστώσουμε ότι στην ουσία κανείς δεν είναι ικανοποιημένος με τις εξελίξεις που χαρακτηρίζουν την εν λόγω έκθεση.
Θα ήθελα να κάνω τρεις σύντομες παρατηρήσεις.
Πρώτον, όσον αφορά τη νομική βάση.
Η απόφαση του Δικαστηρίου ορίζει ρητώς ότι το άρθρο 95 μπορεί σε ορισμένες περιπτώσεις να αποτελέσει νομική βάση εφόσον πληρούνται ορισμένες προϋποθέσεις, αλλά ότι σε ορισμένες άλλες περιπτώσεις δεν επαρκεί και ότι, για παράδειγμα, όσον αφορά την απαγόρευση των εξαγωγών πρέπει να προστεθεί και το άρθρο 133.
Δεδομένου ότι δεν υπάρχουν αρκετά κίνητρα, υποστηρίζω την τροπολογία της κ. de Palacio Vallelersundi να απορριφθεί η κοινή θέση και να κληθεί η Επιτροπή να καταθέσει νέα πρόταση.
Όσον αφορά τις άλλες παρατηρήσεις μου, θα ήθελα να πω ότι δεν πρέπει να προσηλώσουμε την προσοχή μας σε σύμβολα τα οποία δεν καταπολεμούν στην ουσία το πρόβλημα.
Η επιβολή υψηλών φόρων δεν επαρκεί ως αντικίνητρο.
Η δυσανάλογη αύξηση των περιθωρίων για την αναγραφή προειδοποιήσεων δεν επαρκεί για την υλοποίηση του στόχου που επιδιώκουμε, που είναι η βελτίωση της δημόσιας υγείας.
Επιπλέον, φοβάμαι ότι αυτό θα αποτελέσει κακό παράδειγμα για τη μεταγενέστερη τοποθέτηση προειδοποιήσεων και σε άλλα προϊόντα.
Κύριε Πρόεδρε, όλοι μας γνωρίζουμε ότι πρόκειται για μια εξαιρετικά σημαντική έκθεση.
Είναι σημαντική, διότι αποτιμάται εδώ σήμερα η αξιοπιστία της πολιτικής της Ευρωπαϊκής Ένωσης για τη δημόσια υγεία.
Λυπάμαι που και στην Επιτροπή Νομικών Θεμάτων και Εσωτερικής Αγοράς παρουσιάστηκαν απόψεις, σύμφωνα με τις οποίες η απαγορευτική απόφαση του Ευρωπαϊκού Δικαστηρίου όσον αφορά τη διαφήμιση του καπνού καθιστά κατά κάποιον τρόπο άσκοπη την παρούσα οδηγία.
Ασφαλώς δεν συμβαίνει αυτό, διότι η παρούσα οδηγία αφορά το περιεχόμενο των τσιγάρων και όχι τα μέτρα προώθησης της εμπορίας τους.
Στο θέμα αυτό δεν θα πρέπει να πλανάται πλέον το Κοινοβούλιο, αλλά να κατανοήσει ότι είναι σημαντικό τώρα να υποστηριχθεί η πολύ αξιέπαινη έκθεση του εισηγητή κ. Maaten.
Κατόπιν, όσον αφορά το αν θα πρέπει να απαγορευθούν οι ενδείξεις light και mild που αναγράφονται στα εμπορικά σήματα, εμείς θα πρέπει να επιμείνουμε στο γεγονός ότι δεν μπορούμε να επιτρέψουμε τέτοιες παραπλανητικές ενδείξεις και ούτε η απόφαση του Δικαστηρίου του Οκτωβρίου προσθέτει τίποτα νέο στο θέμα αυτό.
Πρέπει να εμμείνουμε σε αυτή μας τη θέση, την οποία είχαμε εγκρίνει και παλαιότερα.
Τώρα πρέπει να γίνει πραγματικά κατανοητό ότι σε όλες εκείνες τις χώρες που αποφάσισαν να θεσπίσουν μια σχετικά αυστηρή νομοθεσία για τον καπνό, η θνησιμότητα από καρκίνο των πνευμόνων και οι καρδιαγγειακές παθήσεις έχουν επίσης σαφώς τεθεί υπό έλεγχο.
Όλα αυτά τα θέματα θα πρέπει να μπορέσουμε να τα προαγάγουμε και στην κοινή πολιτική της Ευρωπαϊκής Ένωσης για την εσωτερική αγορά, η οποία πρέπει να στηρίζεται σε υψηλό επίπεδο προστασίας της δημόσιας υγείας.
Κύριε Πρόεδρε, εάν η πρόταση αυτή προσλάβει σε δεύτερη ανάγνωση τη μορφή νόμου, το αποτέλεσμα θα είναι να περιοριστεί κατά κάποιο τρόπο η ελευθερία των επιχειρήσεων και να βελτιωθεί κάπως η προστασία της δημόσιας υγείας.
Το ισχυρό σημείο της παρούσας πρότασης είναι ότι δεν αναφέρεται στη συμπεριφορά των μεμονωμένων καταναλωτών προϊόντων καπνού, αλλά ότι προσανατολίζεται στην υποχρέωση των επιχειρήσεων να πληροφορούν όλους τους καταναλωτές και στην απαγόρευση της προσθήκης αμμωνίας, που προκαλεί εθισμό.
Αυτό σημαίνει ότι θα υπάρχουν ακόμη λιγότερες δυνατότητες να προκληθεί η εντύπωση ότι μπορεί κανείς να καπνίζει χωρίς να διατρέχει κίνδυνο να πεθάνει πριν της ώρας του.
Κατ' αυτόν τον τρόπο, θα εμποδιστεί η διάδοση εφησυχαστικών ψευδών.
Το αδύνατο σημείο της πρότασης είναι ότι δίνει έμφαση στην προαγωγή του ελεύθερου ανταγωνισμού.
Φαίνεται ότι η επιβολή κοινών ευρωπαϊκών προτύπων σε όλα τα κράτη μέλη αποσκοπεί κυρίως να δώσει στις διάφορες επιχειρήσεις παραγωγής προϊόντων καπνού ίσες ευκαιρίες κερδοφορίας.
Η πολιτική μου ομάδα δεν συμμερίζεται αυτή τη φιλελεύθερη άποψη.
Για εμάς, αυτό που έχει σημασία είναι να βρεθεί ένας τρόπος για να προστατευθούν οι άνθρωποι από τις βλάβες που επιφέρουν στην υγεία τους τα προϊόντα καπνού.
Η πολιτική μου ομάδα θα προτιμούσε να έχει κατατεθεί μία πρόταση που θα περιλάμβανε μια καθολική αντιμετώπιση του θέματος.
Από την άποψη της δημόσιας υγείας, θα έπρεπε τότε να υπάρξει μέριμνα ώστε να εξαφανιστούν οι διαφημίσεις και οι χορηγίες και να περιοριστεί στο μέτρο του δυνατού το κάπνισμα μεταξύ των νέων.
Στη συνέχεια, η πρόταση θα έπρεπε να αναφέρεται στις πιθανές συνέπειες του περιορισμού της παραγωγής και της κατανάλωσης καπνού για τις εναλλακτικές μορφές απασχόλησης καλλιεργητών καπνού και αγροεργατών, στο πώς θα μπορέσουμε να διακόψουμε τις σημερινές ενισχύσεις που χορηγεί η Ευρωπαϊκή Ένωση για την καλλιέργεια καπνών και στο τι πρέπει να κάνουμε για να παρεμποδίσουμε το διεθνές εμπόριο αυτού του ανθυγιεινού προϊόντος.
Όσο δεν συμβαίνει αυτό, κάθε ευρωπαϊκό μέτρο θα μπορεί να εξουδετερωθεί με την αύξηση των εξαγωγών αμερικανικών καπνών.
Η απόφαση που μπορεί πλέον να ληφθεί σε δεύτερη ανάγνωση είναι ένα κακέκτυπο των περισσότερο τολμηρών προτάσεων για τις οποίες ψηφίσαμε πριν από έξι μήνες μετά την πρώτη ανάγνωση.
Ήδη τότε υιοθετήθηκε ένα αποδυναμωμένο κείμενο, αλλά το Συμβούλιο των Υπουργών εξακολουθεί να πιστεύει ότι η πρόταση του Κοινοβουλίου είναι υπερβολική.
Αντιπροσωπεύω το τμήμα της πολιτικής ομάδας της Ενωτικής Αριστεράς που υποστήριξε σε πρώτη ανάγνωση τις προτάσεις του εισηγητή και που θα υποστηρίξει και την αποδυναμωμένη πρότασή του σε δεύτερη ανάγνωση.
Η πρόταση είναι χλιαρή, αν όμως δεν ληφθεί μια παρόμοια απόφαση, τα προϊόντα καπνού μπορεί να καταστρέψουν ακόμη περισσότερες ζωές.
Κύριε Πρόεδρε, πρέπει να πούμε ότι έχουμε ηθική υποχρέωση να ενημερώνουμε πλήρως τα τριάντα εκατομμύρια καταναλωτών της Ευρωπαϊκής Ένωσης για τους κινδύνους που εγκυμονεί το κάπνισμα για τη δημόσια υγεία.
Πράγματι, ως μέλος της Επιτροπής Περιβάλλοντος, Δημόσιας Υγείας και Πολιτικής των Καταναλωτών δέχθηκα ισχυρές παρασκηνιακές πιέσεις από διάφορες ομάδες σχετικά με την ανάγκη αυστηρότερης ρύθμισης της πώλησης και της προβολής των προϊόντων καπνού στην Ευρώπη.
Χαιρετίζω τις τροπολογίες που εγκρίθηκαν πρόσφατα από την επιτροπή μας, οι οποίες στοχεύουν στην αύξηση των προειδοποιήσεων προς το κοινό για τους κινδύνους που εγκυμονεί το κάπνισμα.
Οι τροπολογίες που ψηφίστηκαν στην επιτροπή μας έχουν ως στόχο να αυξήσουν το μέγεθος των προειδοποιήσεων γενικού περιεχομένου, όπως "το κάπνισμα σκοτώνει" , στο μπροστινό μέρος των πακέτων τσιγάρων από 25 σε 30% και να αυξήσουν το μέγεθος των πρόσθετων προειδοποιήσεων στα πακέτα τσιγάρων από 25 σε 40%.
Παραδείγματα πρόσθετων προειδοποιήσεων που προτείνει η επιτροπή να προστεθούν στα πακέτα των τσιγάρων είναι τα εξής: "οι μισοί από τους καπνιστές πεθαίνουν πρόωρα" , "το κάπνισμα προκαλεί θανατηφόρο καρκίνο των πνευμόνων" , "το κάπνισμα είναι εξαιρετικά εθιστικό" , "ζητήστε βοήθεια για να σταματήσετε το κάπνισμα" και "προστατέψτε τα παιδιά: μην τα αναγκάζετε να αναπνέουν τον καπνό σας" .
Η επιτροπή μας φρονεί ακόμη ότι τα προειδοποιητικά μηνύματα πρέπει να αναρτώνται στα μηχανήματα αυτόματης πώλησης.
Έρευνες έχουν αποδείξει ότι όσο μεγαλύτερο είναι το μέγεθος της προειδοποίησης για τη δημόσια υγεία στα πακέτα των τσιγάρων, τόσο μεγαλύτερη είναι η μείωση του αριθμού των καπνιστών.
Τα αποτελέσματα της σχετικής έρευνας είναι τόσο σαφή που θα ήταν λάθος μας, ως νομοθετικό σώμα της Ευρωπαϊκής Ένωσης, να μην τα λάβουμε υπόψη.
Πρέπει να στείλουμε ένα ισχυρό μήνυμα για το κάπνισμα στα 370 εκατομμύρια καταναλωτών της Ευρωπαϊκής Ένωσης και θα παράσχουμε στα παιδιά μας και στους καπνιστές όλες τις αναγκαίες δημόσιες προειδοποιήσεις για τους κινδύνους που εγκυμονεί το κάπνισμα για την υγεία.
Τέλος, από τη συνθήκη του Αμστερνταμ και μετά, το Ευρωπαϊκό Κοινοβούλιο έχει την αρμοδιότητα του συντονισμού των θεμάτων που αφορούν στην προστασία του περιβάλλοντος και της κατανάλωσης, και θα συνεργαστεί ασφαλώς στενά με το Συμβούλιο και την Επιτροπή για το θέμα αυτό.
Θεωρούμε την εν λόγω διαδικασία ως σημαντικό νομοθετικό όπλο του Κοινοβουλίου και σκοπεύουμε να το χρησιμοποιήσουμε.
Συγχαίρω τον εισηγητή για την έκθεσή του.
Κύριε Πρόεδρε, αν και δεν μπορούμε παρά να επαινέσουμε τις καλές προθέσεις των βουλευτών που υποστηρίζουν την εν λόγω οδηγία, θα ήθελα να τονίσω ότι η απαγόρευση της παραγωγής καπνού που υπερβαίνει τα καθορισμένα από την ΕΕ όρια θα έχει σημαντική επίπτωση στις θέσεις εργασίας στην περιφέρειά μου.
Συγκεκριμένα, αναφέρομαι στη βρετανο-αμερικανική καπνοβιομηχανία (British-American Tobacco) που βρίσκεται στο Σαουθάμπτον, της οποίας όλη η παραγωγή τσιγάρων προορίζεται για μη κοινοτικές αγορές.
Εάν εγκριθεί η οδηγία αυτή, θα πρέπει να σταματήσει η παραγωγή, παρόλο που τα όρια που καθορίζει η ΕΕ δεν ισχύουν ασφαλώς για τις αγορές για τις οποίες προορίζονται τα εν λόγω τσιγάρα.
Ωστόσο, ετούτο δεν σημαίνει ότι τα τσιγάρα αυτά δεν θα παράγονται.
Η εταιρεία στην οποία αναφέρομαι, η BAT, θα μεταφέρει την παραγωγή σε μη κοινοτικές χώρες.
Έτσι, αντί να εξάγουμε τσιγάρα θα εξάγουμε θέσεις εργασίας - μόνο στην περιφέρειά μου θα εξαχθούν 4 000 θέσεις εργασίας.
Μάλιστα, και τούτο αποτελεί ειρωνεία, δεν βλέπω στην εν λόγω οδηγία καμία απαγόρευση για την καλλιέργεια καπνού στο εσωτερικό της Κοινότητας - ακόμη και σε χώρες, όπως η Ελλάδα, όπου ο καλλιεργούμενος καπνός είναι τόσο δυνατός ώστε, βάσει της οδηγίας είναι έγκλημα να χρησιμοποιείται για την παραγωγή τσιγάρων.
Μία Κοινότητα η οποία επιδοτεί την καλλιέργεια καπνού και ύστερα καθιστά παράνομη την πώλησή του, καταστρέφοντας ταυτόχρονα θέσεις εργασίας και ζωές απλών ανθρώπων, των οποίων τα έσοδα εξαρτώνται ουσιαστικά από αγαθά που ούτε καν πωλούνται στην Κοινότητα, δεν μπορεί να κερδίσει το σεβασμό των απλών ανθρώπων.
Όποια άποψη και αν έχετε για την εν λόγω οδηγία, σας παρακαλώ να υποστηρίξετε αύριο την τροπολογία μου η οποία αίρει την απαγόρευση της παραγωγής καπνού για εξαγωγή σε μη κοινοτικές χώρες.
Η οδηγία αυτή δεν έχει εξάλλου κανένα όφελος για την υγεία έξω από τα όρια της ΕΕ.
Πρόκειται για κλασική περίπτωση πολιτικώς ορθής κίνησης που υπερβαίνει τα όρια.
Κύριε Πρόεδρε, αξιότιμοι συνάδελφοι, θέλω καταρχάς να διευκρινίσω ότι η Επιτροπή Νομικών Θεμάτων και Εσωτερικής Αγοράς είχε ήδη απορρίψει την οδηγία στο σύνολό της κατά την πρώτη ανάγνωση, αλλά η ολομέλεια δεν έπραξε το ίδιο.
Μετά την απόφαση του Ευρωπαϊκού Δικαστηρίου, η κοινοβουλευτική επιτροπή ενέκρινε εκ νέου τη γνωμοδότηση αυτή - αλλά αυτή τη φορά με μεγαλύτερη πλειοψηφία.
Στην πραγματικότητα, με την απόφαση του Δικαστηρίου η νομική κατάσταση δεν τροποποιείται με ουσιαστικό τρόπο αλλά αναλύεται περαιτέρω: έτσι πολλές πτυχές είναι τώρα σαφέστερες.
Στην πραγματικότητα, το πρόβλημα δεν έχει σχέση με τον καπνό η απόφαση του Ευρωπαϊκού Δικαστηρίου θα μπορούσε να αφορά π.χ. την απαγόρευση της διαφήμισης του οινοπνεύματος ή της σοκολάτας, δεδομένου ότι, ως γνωστό, και η ζάχαρη μπορεί να προκαλέσει βλάβες στην υγεία.
Κατά τη γνώμη μου, η Επιτροπή και το Συμβούλιο Υπουργών εξέτασαν στις περαιτέρω συζητήσεις την απόφαση του Δικαστηρίου με εντελώς επιφανειακό τρόπο, ή μάλλον, δεν την εξέτασαν καθόλου αλλά, απλούστατα, την αγνόησαν, όπως και ο Επίτροπος Byrne προηγουμένως, όπως π.χ. και το Συμβούλιο στις αιτιολογικές σκέψεις που περιλαμβάνονται στην κοινή θέση, δεδομένου ότι δεν θεώρησε απαραίτητο τουλάχιστον να τις προσαρμόσει και να τις βελτιώσει ως ένα βαθμό.
Μια αξιέπαινη εξαίρεση αποτελεί μόνο η Νομική Υπηρεσία του Κοινοβουλίου.
Δυστυχώς, λόγω έλλειψης χρόνου, δεν μπορώ να αναφέρω λεπτομέρειες αυτό είναι εντελώς αδύνατο.
Μπορώ μόνο να καλέσω τους συναδέλφους να ακολουθήσουν τη σύσταση της Επιτροπής Νομικών Θεμάτων.
Δεν πρόκειται για την καπνοβιομηχανία αλλά απλά και μόνο για το σεβασμό των Συνθηκών.
Επίσης, δεν πρόκειται για νομικές λεπτολογίες αλλά για ένα κατ' εξοχήν πολιτικό θέμα, για το χειρισμό του οποίου δεν χρειάζεται να διαθέτει κανείς νομικές γνώσεις, και συγκεκριμένα για την απλή τήρηση των αρμοδιοτήτων, τη διαφύλαξη της επικουρικότητας και επίσης π.χ. των δικαιωμάτων των συναδέλφων στις εθνικές βουλές, οι οποίοι πρέπει και αυτοί να διατηρήσουν τις αρμοδιότητές τους.
Μόλις συζητήθηκε στη Νίκαια το θέμα της οριοθέτησης των αρμοδιοτήτων.
Αλλά αν τα τρία κοινοτικά όργανα - Επιτροπή, Συμβούλιο, Κοινοβούλιο - υιοθετούσαν ένα μέτρο κάθε φορά που σχηματιζόταν πλειοψηφία για ένα συγκεκριμένο θέμα, τότε οι εκδηλώσεις αυτού του είδους θα ήταν περιττές και αυτό που θα χρειαζόταν στην ουσία θα ήταν μια θεσμική διασφάλιση.
Ελπίζω και υποθέτω - και είμαι πεπεισμένος - ότι το Ευρωπαϊκό Δικαστήριο θα ακολουθήσει την πορεία που έχει χαράξει, ότι θα λάβει περισσότερο υπόψη την εξασφάλιση των αρμοδιοτήτων και ότι, ως εκ τούτου, θα κηρύξει εκ νέου την οδηγία άκυρη.
Κύριε Πρόεδρε, καταρχάς θέλω να συγχαρώ τον κ. Maaten για την εξαιρετική έκθεσή του.
Πιστεύω επίσης ότι συντρέχουν λόγοι να ευχαριστήσουμε τον κ. Byrne για μια πολύ σαφή δήλωση όσον αφορά τη νομική βάση.
Όταν ακούω την κ. Palacio αλλά και τον κ. Lechner, πιο πολύ μου έρχονται στο μυαλό οι ανακοινώσεις που ακούμε από τα αμερικανικά δικαστήρια ακριβώς αυτόν τον καιρό.
Μια σοβαρή ανάμιξη νομικής και πολιτικής που σε αυτή την περίπτωση δεν προάγει την ασφάλεια δικαίου.
Θεωρώ ότι θα έχει μεγάλη σημασία για την υγεία της Ευρώπης να μειωθεί η οριακή τιμή της περιεκτικότητας των τσιγάρων σε πίσσα και να θεσπίσουμε τιμές για την επιτρεπόμενη περιεκτικότητα των τσιγάρων σε νικοτίνη και μονοξείδιο του άνθρακα.
Είναι σημαντικό να τονιστεί ότι η Επιτροπή το αργότερο ως το τέλος του 2004 θα υποβάλει προτάσεις για έναν κοινό κατάλογο πρόσθετων ουσιών.
Η κρυψίνοια της βιομηχανίας όσον αφορά τις πρόσθετες ουσίες την οποία παρατηρούμε ως σήμερα πρέπει φυσικά να σταματήσει.
Θεωρώ εξάλλου ότι είναι σημαντικό ανεξάρτητα από τον κοινό κατάλογο να θεσπίσουμε απαγόρευση κατά της χρήσης αμμωνίας και άλλων παρόμοιων ενώσεων, οι οποίες χρησιμοποιούνται με στόχο να καταστούν τα τσιγάρα πιο εθιστικά και να κάνουν την απεξάρτηση δυσκολότερη.
Πρέπει να βάλουμε τέλος μια για πάντα και σε αυτό.
Τέλος θέλω να προβώ σε μια παρατήρηση όσον αφορά τις εξαγωγές.
Πραγματικά αδυνατώ να καταλάβω πώς η πλειοψηφία του Κοινοβουλίου μας στοχεύει να δημιουργήσει λογικότερους κανόνες όσον αφορά τις εξαγωγές απ' ό,τι στοχεύουν οι ίδιες οι κυβερνήσεις των κρατών μελών - οι κυβερνήσεις που εξάλλου αντιπροσωπεύουν τις πολυάριθμες βιομηχανίες στις οποίες αναφερόμαστε.
Πιστεύω όπως και η κ. Thyssen ότι είναι απολύτως ανήθικο εάν εκτός των συνόρων της Ευρώπης πουλάμε τσιγάρα που για λόγους διασφάλισης της υγείας δεν είναι κατάλληλα για τους πολίτες της δικής μας επικράτειας.
Είναι απλούστατα ηθικά ανεύθυνο να κάνουμε τέτοιες εμπορικές συναλλαγές και για τον λόγο αυτό ελπίζω ότι σε αυτό το σημείο θα ακολουθήσουμε μια υπεύθυνη στάση, όπως κατά τη γνώμη μου στοχεύει το Συμβούλιο και η Επιτροπή.
Κύριε Πρόεδρε, κατά τη γνώμη μου θα πρέπει να καταστούν αυστηρότερες οι συνθήκες παραγωγής και πώλησης του καπνού, και αν αυτό γίνει εναρμονισμένα, μέσω οδηγίας που θα πρέπει να τηρήσουν όλα τα κράτη μέλη, τότε θα μπορέσει να ενισχυθεί ο στόχος πρόληψης και προστασίας των καταναλωτών από τη συνήθεια του καπνίσματος.
Ωστόσο, ειλικρινά φρονώ ότι είναι απαράδεκτη η ερμηνεία των διαφορών των κριτηρίων όσον αφορά το περιεχόμενο της πρότασης οδηγίας σχετικά με μια υποτιθέμενη αντιπαράθεση μεταξύ των ισχυρών συμφερόντων των ομάδων συμφερόντων του καπνού και του κοινού συμφέροντος για την προστασία των πολιτών.
Αν αποδεχτούμε κάτι τέτοιο, τότε θα διαστρεβλώσουμε τα έγκυρα επιχειρήματα μεγάλου αριθμού μελών του Ευρωπαϊκού Κοινοβουλίου για τους οποίους η ανάγκη για τον σεβασμό των νομικών πτυχών αποτελεί εγγύηση της μελλοντικής βιωσιμότητας των δικών μας νομοθετικών πράξεων.
Αν θεωρούμε ότι χρειαζόμαστε κάποιους κοινούς δεσμευτικούς νομικούς κανόνες για την καλύτερη προστασία της υγείας των πολιτών από τους κινδύνους του καπνού, ας βρούμε τον τρόπο να το επιτύχουμε χωρίς νομικές τριβές, χωρίς παραθυράκια που διυλίζουν και αποδυναμώνουν τις καλύτερες προθέσεις μας.
Η κοινή γνώμη δεν μπορεί και δεν πρέπει να τρέφεται μόνο από πολιτικές πράξεις που δεν βασίζονται σταθερά στην πραγματικότητα του τι μπορεί να επιτευχθεί εντός των αρμοδιοτήτων που μας εκχωρούν οι Συνθήκες.
Κύριε Πρόεδρε, το κάπνισμα είναι η τραγωδία της εποχής - η κυριότερη αιτία προβλέψιμων ασθενειών και νόσων στην Ευρωπαϊκή Ένωση.
Περισσότερο από μισό εκατομμύριο άνθρωποι πεθαίνουν άσκοπα κάθε χρόνο στην Ευρωπαϊκή Ένωση και ο αριθμός αυτός προβλέπεται να αυξηθεί εάν δεν αναλάβουμε αμέσως δράση.
Η εν λόγω οδηγία είναι επομένως ιδιαίτερα σημαντική καθώς θεσπίζει την προσθήκη μεγαλύτερων, εντονότερων, ευκρινέστερων προειδοποιήσεων για την υγεία, την απαγόρευση παραπλανητικών περιγραφών όπως "ελαφρύ" , "πολύ ελαφρύ" και "μαλακό" , ανώτατο όριο περιεκτικότητας σε πίσσα για τα προϊόντα που χρησιμοποιούνται στην ΕΕ, καθώς και για τα εξαγόμενα προϊόντα, και, για πρώτη φορά, την κοινοποίηση των συστατικών.
Ως σχετικά νέος βουλευτής, μου έκανε ιδιαίτερη εντύπωση η ισχύς των πολέμιων της εν λόγω οδηγίας στο Σώμα αυτό.
Έγιναν τόσες προσπάθειες εκτροπής της συζήτησης σε άλλα θέματα που νομίζω ότι πολλοί θα προτιμούσαν να παρευρίσκονται σε συζήτηση για την αλιεία παρά σε συζήτηση για τη δημόσια υγεία.
Η ισχύς των μεγάλων εταιρειών καπνού είναι πασιφανής.
Θέλω να πω σε όλους ανεξαιρέτως τους συναδέλφους μου ότι ο καπνός δεν μπορεί να συγκριθεί με κανένα άλλο προϊόν.
Προκαλεί εθισμό και σκοτώνει.
Είναι γεγονός ότι το 80% των ανθρώπων αρχίζουν να καπνίζουν πριν από τα δεκαοκτώ, η καπνοβιομηχανία, ωστόσο, επιμένει ότι πρόκειται για επιλογή ενήλικων ατόμων.
Είναι γεγονός ότι το 80% των καπνιστών θέλουν να σταματήσουν το κάπνισμα, οι πολιτικές που υπάρχουν, όμως, στο πλαίσιο της καπνοβιομηχανίας, για να τους βοηθήσουν να σταματήσουν είναι ελάχιστες.
Αντίθετα, η καπνοβιομηχανία διατείνεται ότι συμβάλλει στην καταπολέμηση του καπνίσματος σε νεαρές ηλικίες.
Εάν γνωρίζαμε εξαρχής όσα γνωρίζουμε σήμερα για τον καπνό, θα τον είχαμε κατατάξει στα σκληρά ναρκωτικά.
Είναι γεγονός ότι τον περασμένο αιώνα ο αριθμός των θανόντων εξαιτίας του καπνίσματος ήταν σχεδόν διπλάσιος σε σύγκριση με τον αριθμό των θανόντων στους δύο παγκόσμιους πολέμους μαζί.
Εάν δεν αναλάβουμε αμέσως δράση, οι θάνατοι σε ολόκληρο τον κόσμο εκτιμάται ότι θα αγγίξουν το ένα δισεκατομμύριο αυτόν τον αιώνα.
Ας προτάξουμε ως ύψιστη προτεραιότητά μας τον αγώνα για να σωθούν ζωές και ας συμβάλουμε στη μείωση της ισχύος των συμφερόντων των μεγάλων καπνοβιομηχανιών, οι οποίες δεν κάνουν τίποτε άλλο από το να καταστρέφουν ζωές.
Κύριε Πρόεδρε, ουδείς επιθυμεί να υποτιμήσει τις ανθυγιεινές συνέπειες του καπνίσματος.
Αλλά ακόμη κι αν θέλουμε να κάνουμε κάτι κατά του καπνίσματος και συμμεριζόμαστε τους στόχους της πολιτικής για την υγεία, οι νομικές βάσεις πρέπει να είναι οι ορθές.
Όσον αφορά την προστασία της υγείας ενόψει της διαφήμισης των προϊόντων καπνού, το Ευρωπαϊκό Δικαστήριο εξέδωσε πρόσφατα μια σαφή απόφαση: η ρύθμιση των ζητημάτων αυτών δεν εμπίπτει στην αρμοδιότητα της Επιτροπής και της Ευρωπαϊκής Ένωσης, αλλά σε εκείνη των κρατών μελών.
Μόνο όταν διαταράσσεται η λειτουργία της εσωτερικής αγοράς έχει η ΕΕ το δικαίωμα να παρέμβει για τη ρύθμισή της.
Όμως η Επιτροπή δεν πρόβαλε ούτε ένα στοιχείο που να αποδεικνύει ότι η λειτουργία της εσωτερικής αγοράς δεν είναι ομαλή.
Το αντίθετο μάλιστα!
Στις περιπτώσεις όπου παρατηρούνται στρεβλώσεις λόγω της διαφορικής φορολογίας ή των εξαιρέσεων που ισχύουν για την Ελλάδα, η κατάσταση παραμένει αμετάβλητη!
Είναι λοιπόν περίεργο, κύριε Επίτροπε, να προσποιείστε ότι τίποτε δεν έχει αλλάξει μετά την απόφαση του Ευρωπαϊκού Δικαστηρίου.
Η προσποιητή αυτή άγνοια είναι απερίγραπτη!
Σας προαναγγέλλω ότι και αυτή η οδηγία θα κηρυχθεί άκυρη από το Ευρωπαϊκό Δικαστήριο και το Κοινοβούλιο και η Επιτροπή θα γελοιοποιηθούν όπως την πρώτη φορά, αν δεν είμαστε διατεθειμένοι να εξετάσουμε τις νομικές πτυχές του θέματος.
Κύριε Επίτροπε, είστε θεματοφύλακας των Συνθηκών και δεν μπορείτε να υπερβαίνετε τις αρμοδιότητές σας όποτε θέλετε.
Όταν επικαλείστε το άρθρο 133 για την απαγόρευση εξαγωγών, πρέπει να καταλάβετε ότι αποστολή της κοινής εμπορικής πολιτικής δεν είναι να υπαγορεύει στις τρίτες χώρες τα προϊόντα που μπορούν να εισάγουν.
Είμαι πεπεισμένος ότι και αυτή η νομική βάση είναι ακατάλληλη για το λόγο αυτό, οι εργατικές ενώσεις, οι επιχειρήσεις και οι συνάδελφοι εδώ δικαίως εφιστούν την προσοχή στην κατάργηση θέσεων απασχόλησης.
Ως αποτέλεσμα της απαγόρευσης και μόνο των εξαγωγών διακυβεύονται 10 000 θέσεις απασχόλησης, 8 000 εκ των οποίων μόνο στη Μεγάλη Βρετανία.
Η απαγόρευση αυτή δεν εξυπηρετεί κανένα σκοπό διότι η παραγωγή δεν μειώνεται, απλώς μετατοπίζεται.
Θέλουμε να υπαγορεύσουμε στους άλλους πώς θα βιώσουν τη ζωή τους.
Πρόκειται για ένα σφετερισμό που δεν έχει καμία νομική υπόσταση!
Κύριε Πρόεδρε, ο καπνός καταστρέφει ζωές.
Είναι ντροπή για την Ευρωπαϊκή Ένωση να ζητά από τους φορολογούμενους να επιδοτούν την καλλιέργεια του απαράδεκτου αυτού προϊόντος με ποσά ύψους άνω του ενός δισεκατομμυρίου ευρώ ανά έτος.
Ταυτόχρονα, θέτουμε σε κίνδυνο εύλογα μέτρα για την αποτροπή του καπνίσματος, ειδικά μεταξύ των νέων, επιχειρώντας να προσαρμόσουμε ολόκληρο τον κόσμο στη δική μας ενιαία αγορά.
Εάν εξακολουθήσουμε να υποδεικνύουμε στις άλλες χώρες τα πρότυπα υγείας που πρέπει να ορίσουν επεκτείνοντας τις εύλογες προτάσεις μας για την εσωτερική αγορά στις εξαγωγές, θα θέσουμε σε κίνδυνο όλο το εξαιρετικό έργο του κ. Maaten.
Διότι, είναι μαθηματικά βέβαιο ότι θα υπάρξουν και άλλα αμφισβητούμενα σημεία για τα οποία θα κληθεί να αποφανθεί η δικαιοσύνη, και τελικά δεν θα απορριφθεί μόνο η διάταξη περί εξαγωγών, αλλά μαζί της ολόκληρη η οδηγία.
Θα ήθελα να διευκρινίσει ο Επίτροπος εάν η άρση της σχετικής με τις εξαγωγές εξαίρεσης ισχύει μόνο για τα επίπεδα περιεκτικότητας σε πίσσα και νικοτίνη, εντύπωση που έχει σχηματίσει η επιτροπή, ή για όλες τις προτάσεις της οδηγίας.
Πρέπει να το γνωρίζουμε διότι διακυβεύονται χιλιάδες θέσεις εργασίας στο Ντάρλινγκτον, στο Νόττιγχαμ, στο Σαουθάμπτον και στο Μπέλφαστ.
Μπορεί κάλλιστα να καταστρέψουμε ταχύτατα με την ψήφο μας όλες αυτές τις θέσεις εργασίας σε περίπτωση παρερμηνείας.
Θα χαρώ εάν τα εύλογα αυτά μέτρα εγκριθούν και δεν απορριφθούν.
Θα χαρώ αν δοθεί τέλος στις παραπλανητικές περιγραφές όπως "μαλακό" και "ελαφρύ" που δίνουν την εντύπωση ότι ορισμένα τσιγάρα είναι πιο ασφαλή: η βαθύτερη εισπνοή σημαίνει ότι δεν είναι.
Οι ετικέτες αυτές πρέπει να αφαιρεθούν.
Δεν πρέπει να εξαιρεθούν ούτε τα κατατεθειμένα εμπορικά σήματα, ειδάλλως θα δημιουργήσουμε απλώς νέες ανωμαλίες στον ανταγωνισμό και στην ενιαία αγορά.
Θα χαρώ με την εφαρμογή της εναλλακτικής λύσης της προειδοποίησης με φωτογραφίες, με το μέτρο της εύλογης κοινοποίησης των συστατικών, με τη διεξαγωγή έρευνας σε ευρωπαϊκή κλίμακα, με τα μέτρα προαγωγής της υγείας, ώστε τα παιδιά να μην συνηθίζουν στον καπνό, στην πίσσα, στη νικοτίνη και στον εθισμό.
Δεν θα χαρώ εάν θέσουμε υπό κίνδυνο όλα τα ανωτέρω προσπαθώντας να υπερβούμε, όσον αφορά στο μέτρο αυτό, τις νόμιμες εξουσίες της Ευρωπαϊκής Ένωσης και του Σώματος.
Κύριε Πρόεδρε, η οδηγία για τον καπνό αγγίζει δύο σημεία τα οποία ενδιαφέρουν όλως ιδιαιτέρως την πολιτική μας ομάδα: την εναρμόνιση της εσωτερικής αγοράς και τη δημόσια υγεία.
Οι οργανώσεις για την υγεία ζητούν ορθώς περισσότερη προστασία της δημόσιας υγείας.
Γι' αυτό και υποστηρίζουμε την οδηγία καθώς και τη μείωση της περιεκτικότητας σε πίσσα, νικοτίνη και μονοξείδιο του άνθρακα.
Γι' αυτό και είμαστε υπέρ της αύξησης του μεγέθους των προειδοποιήσεων, σύμφωνα με την κοινή θέση, της αναγραφής σύντομων και ισχυρών προειδοποιήσεων στις συσκευασίες καπνού καθώς και της απαγόρευσης της χρήσης παραπλανητικών λέξεων όπως "μαλακό" , "ελαφρύ" και "πολύ ελαφρύ" .
Μόνο στην περίπτωση που οι λέξεις αυτές αποτελούν τμήμα καταχωρημένων σημάτων που κυκλοφορούν στην αγορά θα μπορούσε να εξετασθεί το ενδεχόμενο να επιτραπεί η χρήση τους.
Ο κλάδος παραπονείται για ανισότητες και αναποτελεσματικότητα της σημερινής νομοθεσίας.
Η ανισότητα αφορά, για παράδειγμα, τα επιτρεπόμενα συστατικά.
Υποστηρίζουμε θερμά την πρόταση για την κατάρτιση ενός καταλόγου συστατικών που επιτρέπονται.
Αναποτελεσματική είναι η κατάσταση όσον αφορά τις δοκιμές.
Σήμερα, κάθε προϊόν πρέπει να υποβάλλεται σε δοκιμή σε κάθε χώρα.
Εμείς είμαστε υπέρ της καθιέρωσης μιας ενιαίας μεθόδου δοκιμής σε όλες τις χώρες της Ευρωπαϊκής Ένωσης, η οποία θα εφαρμόζεται από αναγνωρισμένα εργαστήρια σε κάθε χώρα.
Υποστηρίζουμε ότι μία δοκιμή η οποία έχει πραγματοποιηθεί σε ένα εργαστήριο που αναγνωρίζεται στα κράτη μέλη της Ευρωπαϊκής Ένωσης θα πρέπει να ισχύει για όλη την επικράτεια της Ευρωπαϊκής Ένωσης, ακριβώς όπως συμβαίνει με τα φάρμακα, για να περιοριστούν οι πειραματισμοί σε ζώα.
Ζητάμε να δοθεί ιδιαίτερη προσοχή στη θέση των μικρομεσαίων επιχειρήσεων.
Σε ορισμένες περιπτώσεις, κυρίως με το άρθρο 6 παράγραφος 1, οι επιχειρήσεις αυτές πλήττονται δυσανάλογα από την οδηγία.
Για το λόγο αυτό υποστηρίζουμε την τροπολογία με την οποία ζητείται η πληροφόρηση όσον αφορά τα χρησιμοποιούμενα συστατικά αλλά προτείνεται και μια πιο ρεαλιστική μέθοδος απ' ό,τι αναφέρεται σήμερα στην κοινή θέση.
Όσον αφορά τη νομική βάση θα ήθελα να πω τα εξής: Η οδηγία στηρίζεται σε τρεις υφιστάμενες οδηγίες για το ίδιο θέμα, οι οποίες στηρίζονται στην ίδια νομική βάση.
Μέχρι στιγμής, δεν προέκυψαν ποτέ προβλήματα σε σχέση με τη νομική βάση.
Οι νομικές υπηρεσίες των οργάνων της Ευρωπαϊκής Ένωσης δεν διαβλέπουν προβλήματα στον τομέα αυτό.
Οπωσδήποτε μετά την προσθήκη του άρθρου 133, υποθέτουμε ότι η νομική βάση έχει εξασφαλισθεί.
Βεβαίως, θέλουμε να είμαστε εντάξει από νομική άποψη και θα ήταν κρίμα να απορρίψει τελικά το Δικαστήριο την άποψη των νομικών υπηρεσιών μας.
Όμως, δεν επιτρέπεται να απορρίψουμε την οδηγία, γιατί τότε δεν θα έχουμε πλέον τίποτα και όλη η δουλειά που έγινε θα έπρεπε να ξαναγίνει με τα ίδια κείμενα.
Το Κοινοβούλιο θα πρέπει πλέον να δείξει πολιτικό θάρρος και να ψηφίσει μια οδηγία η οποία θα βελτιώνει τη λειτουργία της εσωτερικής αγοράς και θα προσφέρει τη μέγιστη δυνατή προστασία στη δημόσια υγεία.
Κύριε Πρόεδρε θα ήθελα να ευχαριστήσω την πολιτική μου ομάδα για τον πρόσθετο χρόνο που μου προσφέρει.
Θα ήθελα να ευχαριστήσω τον Επίτροπο για την παρατήρησή του σχετικά με τη νομική βάση.
Εν ολίγοις, συμφωνώ με τα όσα ανέφεραν σχετικώς οι κ. Medina Ortega και Lund.
Έχω να κάνω δύο συμπληρωματικές παρατηρήσεις.
Κατά πρώτον, σχετικά με το άρθρο 11.
Η έκθεση της επιτροπής αυτής έχει καθοριστική σημασία για τη μελλοντική πολιτική.
Χαίρομαι επίσης για το γεγονός ότι αρμόδιος γι' αυτό είναι ο σημερινός Επίτροπος.
Ανησυχώ για την ικανότητα της Επιτροπής να ασχοληθεί με την έκθεση.
Ελπίζω ότι ο Επίτροπος θα μπορέσει να προσφέρει μία λύση όσον αφορά την ενίσχυση του προσωπικού στην Επιτροπή.
Τέλος, κύριε Πρόεδρε, πρέπει να επέλθουν ορισμένες σημαντικές τροποποιήσεις στην κοινή θέση του Συμβουλίου.
Αυτό έχει ιδιαίτερη σημασία για τη νομική βάση, για την περαιτέρω εναρμόνιση της αγοράς, για την καλύτερη προστασία των καταναλωτών κλπ. κλπ.
Πιθανώς να μην υπάρχει αρκετή υποστήριξη για καθεμία από τις πτυχές αυτές στο Κοινοβούλιο για να επιτευχθεί ειδική πλειοψηφία.
Ωστόσο, ως δέσμη μέτρων θα πρέπει να οδηγήσει σε πιο ισορροπημένους και περισσότερο αποτελεσματικούς κανόνες.
Αυτή η συμβιβαστική διάθεση υπήρχε και στους κόλπους της Επιτροπής Περιβάλλοντος.
Όταν το λέω αυτό έχω υπόψη μου την κ. Martens και τον κ. Sacconi και τη συνεργασία που είχαμε μεταξύ μας.
Σας καλώ λοιπόν να υποστηρίξετε τη συμβιβαστική δέσμη.
.
(ΕΝ) Κύριε Πρόεδρε, θα ήθελα να αναφερθώ αρχικά στον τρόπο με τον οποίο η εν λόγω οδηγία έφθασε ενώπιον του Κοινοβουλίου.
Η οδηγία αυτή καταρτίστηκε βάσει έκθεσης που συνέταξε το 1997 ο ευρωβουλευτής Valverde Lσpez, η οποία περιείχε πολλά από τα στοιχεία του σημερινού κειμένου και ζητούσε από την Επιτροπή να καταρτίσει σχετική πρόταση.
Η συζήτηση για τη δεύτερη ανάγνωση της πρότασης αυτής χαρακτηρίζεται από σημαντική πρόοδο.
Καταδεικνύει τη σπουδή με την οποία ασχολήθηκαν με το θέμα τόσο το Συμβούλιο Υπουργών όσο και το Κοινοβούλιο.
Θα ήθελα επίσης να τονίσω την αντικειμενικότητα και την ευσυνειδησία του εισηγητή, κ. Maaten, κατά την εξέταση του συγκεκριμένου θέματος.
Οι αρνητικές συνέπειες της χρήσης του καπνού στην υγεία αναγνωρίζονται πλέον ευρέως και τόσο οι νομοθέτες όσο και η κοινή γνώμη συμμερίζονται την άποψη ότι έχει έρθει πλέον ο καιρός να υιοθετηθούν αυστηροί κανόνες και κανονισμοί για το εν λόγω προϊόν.
Η πρόταση περιέχει ορισμένες σημαντικές βελτιώσεις για την τωρινή νομική κατάσταση και στοχεύει στη δημιουργία εναρμονισμένων κανόνων για αρκετά θέματα που αφορούν στη ρύθμιση του εν λόγω προϊόντος.
Σε άλλους τομείς, έχει ολοκληρωθεί η προεργασία για τη συλλογή των στοιχείων που απαιτούνται για την ανάληψη περαιτέρω πρωτοβουλιών.
Μία από τις κύριες βελτιώσεις αφορά στην επιβολή νέου χαμηλότερου ανώτατου ορίου περιεκτικότητας σε πίσσα και, για πρώτη φορά, στην επιβολή ανώτατου ορίου μονοξειδίου του άνθρακα και νικοτίνης στα τσιγάρα.
Αν και το θέμα αυτό εγείρει αντιρρήσεις, τα εν λόγω ανώτατα όρια θα καλύπτουν όλα τα προϊόντα που παράγονται στην Ένωση είτε προορίζονται για εγχώρια κατανάλωση είτε όχι.
Τα επιχειρήματα που διατυπώθηκαν για πιθανές απολύσεις σταθμίστηκαν με προσοχή σε σχέση με την πεποίθηση ότι, εάν πράξουμε διαφορετικά, θα εξάγουμε προς κατανάλωση ένα προϊόν που δεν κρίνουμε καλό να καταναλώνουν οι πολίτες της Κοινότητας.
Αναφέρω ακόμη ότι οι αριθμοί που ακούστηκαν σχετικά με το ενδεχόμενο πιθανών απολύσεων είχαν ήδη αποτελέσει αντικείμενο συζήτησης πριν από τουλάχιστον δέκα χρόνια όταν προτάθηκαν για πρώτη φορά οι οδηγίες που τώρα αναδιατυπώνονται.
Οι τότε προβλέψεις για συρρίκνωση των θέσεων εργασίας δεν επαληθεύτηκαν ποτέ.
Στην πραγματικότητα, η συρρίκνωση των θέσεων εργασίας στην εν λόγω βιομηχανία οφείλεται κατά κύριο λόγο στις αυξημένες επενδύσεις σε αυτοματισμούς, σύμφωνα με τις δηλώσεις των ίδιων των εταιρειών.
Η Επιτροπή θα εξετάσει, ωστόσο, το επιχείρημα για επέκταση της μεταβατικής περιόδου όσον αφορά στην εφαρμογή των κανόνων για τα εξαγόμενα προϊόντα, προκειμένου να δοθούν μεγαλύτερα χρονικά περιθώρια για την αλλαγή του τρόπου παραγωγής και για την ανάληψη νέων προσεγγίσεων εμπορικής προώθησης.
Ο κ. Bowis ρώτησε εάν θα ισχύσει η εξαίρεση.
Η εξαίρεση θα ισχύσει για το άρθρο 3, αν κατάλαβα καλά την τροπολογία, δηλαδή για τα επίπεδα πίσσας, νικοτίνης και μονοξειδίου του άνθρακα.
Όσον αφορά στην ερώτηση για τους περιγραφικούς όρους, θα πρέπει να τονίσω ότι η χρήση ορισμένων όρων όπως "ελαφρύ" , "χαμηλή περιεκτικότητα σε πίσσα" και "μαλακό" ενδέχεται να είναι ιδιαίτερα παραπλανητική.
Οι άνθρωποι αλλάζουν τον τύπο των τσιγάρων που καπνίζουν υποθέτοντας λανθασμένα ότι το "ελαφρύ" τσιγάρο είναι πιο ασφαλές για την υγεία τους.
Ετούτος είναι ένας ακόμη παράγοντας για τον οποίο οι άνθρωποι εξακολουθούν να καπνίζουν αντί να προσπαθούν να σταματήσουν το κάπνισμα.
Είναι, επομένως, σαφής η ανάγκη για ρύθμιση του συγκεκριμένου τομέα προς όφελος των καταναλωτών.
Εξάλλου, στις διαπραγματεύσεις που διεξάγονται επί του παρόντος με θέμα τη σύμβαση πλαίσιο του Παγκόσμιου Οργανισμού Υγείας για τη δημόσια υγεία, προτείνονται οι ίδιες ακριβώς διατάξεις.
Συνεπώς, οι κοινοτικοί κανόνες θα εναρμονίζονται πλήρως με τις μελλοντικές διεθνείς διατάξεις, εξαλείφοντας έτσι τον κίνδυνο ύπαρξης φραγμών στο εμπόριο και ταυτόχρονα ενισχύοντας την προστασία των καταναλωτών και διασφαλίζοντας ένα υψηλό επίπεδο υγείας.
Θα πρέπει να προσθέσω ακόμη ότι το Δικαστήριο των Ευρωπαϊκών Κοινοτήτων δήλωσε στην απόφαση που εξέδωσε σχετικά με την υπόθεση αριθ.
376/98 ότι η δημόσια υγεία παρέχει νομική βάση επιπροσθέτως και σε σχέση με το άρθρο 95 της Συνθήκης.
Θα ήθελα να επιστήσω την προσοχή σας στην απόφαση του Δικαστηρίου.
Δεν έχω πεισθεί απολύτως ότι όσοι παρενέβησαν στη συζήτηση έχουν διαβάσει την απόφαση.
Σε όσους δεν την έχουν ακόμη διαβάσει, θα συνιστούσα να το πράξουν.
Για παράδειγμα, η παράγραφος 88 της απόφασης αναφέρει τα εξής: "Εξάλλου, άπαξ πληρούνται οι προϋποθέσεις για τη χρησιμοποίηση των άρθρων 100 Α [νυν άρθρου 95] και 66 ως νομικής βάσεως, δεν μπορεί να εμποδίζεται ο κοινοτικός νομοθέτης να στηριχθεί σα αυτή τη νομική βάση λόγω του ότι η προστασία της δημόσιας υγείας είναι καθοριστική για τις επιλογές που πρέπει να γίνουν.
Αντιθέτως, το άρθρο 129, παράγραφος 1, τρίτο εδάφιο, προβλέπει ότι οι απαιτήσεις στον τομέα της προστασίας της υγείας αποτελούν συνιστώσα των άλλων πολιτικών της Κοινότητας και το άρθρο 100 Α, παράγραφος 3, απαιτεί ρητώς όπως, κατά την πραγματοποίηση της εναρμονίσεως, διασφαλίζεται υψηλό επίπεδο προστασίας της υγείας των ανθρώπων."
Σας παραπέμπω επίσης στην παράγραφο 98 της απόφασης.
Επιτρέψτε μου να σας τη διαβάσω ως απάντηση στις αμφισβητήσεις που διατυπώσατε σχετικά με το εάν υπάρχει ουσιαστική νομική βάση ή όχι.
"Συνεπώς, το άρθρο 100 Α της Συνθήκης θα μπορούσε να καταστήσει δυνατή, καταρχήν, την έκδοση οδηγίας απαγορεύουσας τη διαφήμιση των προϊόντων καπνού στα περιοδικά και στις εφημερίδες, προκειμένου να διασφαλιστεί η ελεύθερη κυκλοφορία των εντύπων αυτών, όπως συνέβη με την οδηγία 89/552, η οποία υπαγορεύει, με το άρθρο 13, την τηλεοπτική διαφήμιση των προϊόντων καπνού προκειμένου να προωθήσει την ελεύθερη μετάδοση των τηλεοπτικών προγραμμάτων."
Η απόφαση αποδεικνύει με σαφήνεια ότι οι δικαστές έχουν τη γνώμη ότι το άρθρο 95 μπορεί να χρησιμοποιηθεί ως νομική βάση για τη ρύθμιση της εσωτερικής αγοράς.
Στην πραγματικότητα, προκειμένου να εκδώσουν την κατάλληλη απόφαση για τη συγκεκριμένη περίπτωση, διατύπωσαν την άποψη ότι ορισμένες πτυχές της ρύθμισης της αγοράς του καπνού και της διαφήμισης είναι δυνατόν να επιτραπούν και άλλες όχι.
Αναφέρουν ακόμη στην παράγραφο 117 της απόφασης: "Όπως επισημαίνεται στις σκέψεις 98 και 111 της παρούσας αποφάσεως, το άρθρο 100 Α της Συνθήκης επιτρέπει την έκδοση οδηγίας απαγορεύουσας ορισμένες μορφές διαφημίσεως και χορηγίας υπέρ των προϊόντων καπνού.
Ωστόσο, δεδομένης της γενικότητας της απαγορεύσεως της διαφημίσεως και της χορηγίας υπέρ των προϊόντων καπνού που θεσπίζει η οδηγία, η μερική ακύρωση αυτής θα συνεπαγόταν την τροποποίηση διατάξεων της οδηγίας από το Δικαστήριο, τροποποίηση η οποία απόκειται στον κοινοτικό νομοθέτη.
Συνεπώς, το Δικαστήριο δεν μπορεί να ακυρώσει εν μέρει την οδηγία."
Πρόκειται για μια ιδιαιτέρως σημαντική παράγραφο της απόφασης του Δικαστηρίου.
Καταδεικνύει με σαφήνεια ότι η απόφαση που έλαβε το Δικαστήριο υποστηρίζει πράγματι ότι ορισμένες πτυχές είναι δυνατόν να επιτραπούν και άλλες όχι.
Δεδομένης της γενικότερης φύσης της οδηγίας, δεν μπορούμε να προβούμε σε διαχωρισμούς και, επομένως, πρέπει να την απορρίψουμε συνολικά.
Είναι σαφής στο σημείο αυτό η υπόδειξη για τον ορθό τρόπο διευθέτησης των εν λόγω θεμάτων.
Προς απάντηση στην ερώτηση για τις εξαγωγές που διατύπωσε ο κ. Bowis προηγουμένως, είναι απολύτως σαφές ότι, στην απίθανη αυτή περίπτωση που τεθεί υπό αμφισβήτηση η πτυχή της οδηγίας η οποία αναφέρεται στις εξαγωγές και εάν η γνώμη του Δικαστηρίου - την οποία δεν προκαταλαμβάνω - είναι ότι δεν στηρίζεται σε νομική βάση, η διάταξη αυτή είναι δυνατόν να διαχωριστεί πλήρως από την υπόλοιπη οδηγία.
Επομένως, και στην περίπτωση αυτή ακόμη, η οδηγία θα επιβιώσει.
Ως προς το θέμα αυτό, επιτρέψτε μου να τονίσω ότι, τόσο οι διεθνείς όσο και οι κοινοτικοί κανόνες, δεν εξαιρούν τα κατατεθειμένα εμπορικά σήματα από τα μέτρα που έχουν ληφθεί για την προστασία της δημόσιας υγείας, και κυρίως στο θέμα αυτό, όπου οι επιπτώσεις στους καπνιστές είναι τόσο δραματικές.
Για την αμμωνία, επιτρέψτε μου να πω ότι η Επιτροπή εκτιμά ότι είναι πρόωρη οποιαδήποτε απαγόρευση και δεν μπορεί να βρει επιστημονικό επιχείρημα για μια τέτοια προσέγγιση στο στάδιο αυτό.
Θα ήταν προτιμότερο να περιμένουμε μέχρι να εξεταστεί συνολικά το ζήτημα των πρόσθετων στην πρώτη έκθεση της Επιτροπής.
Ωστόσο, είναι επίσης σαφές ότι οι ανησυχίες για το θέμα αυτό υποδαυλίζονται από τη δημοσιοποίηση στοιχείων για την εσωτερική λειτουργία των εταιρειών μέσω των δικαστικών διαδικασιών.
Ίσως δεν πρέπει να αγνοήσουμε τα εν λόγω στοιχεία.
Για το λόγο αυτό η Επιτροπή προτείνει την προσεκτική εξέταση του ζητήματος της αμμωνίας, αφού αναζητηθούν επιστημονικές συμβουλές και εξεταστούν όλες οι διαθέσιμες πληροφορίες.
Θα εξεταστούν συγκεκριμένα οι ισχυρισμοί σύμφωνα με τους οποίους η χρήση πρόσθετων αυξάνει την εθιστική φύση των προϊόντων καπνού.
Όσον αφορά στα πρόσθετα γενικότερα, η Επιτροπή είναι έτοιμη και πρόθυμη να δώσει προτεραιότητα στο εν λόγω θέμα βάσει των πληροφοριών που λαμβάνει από παραγωγούς και εισαγωγείς.
Ετούτο έχει ήδη αναφερθεί στη δήλωση που έγινε κατά την έγκριση της κοινής θέσης.
Θα είναι τελείως θεωρητικό και πρόωρο το να προβούμε σε οποιαδήποτε ενέργεια πριν αποκτήσουμε τα αναγκαία δεδομένα.
Πρέπει να έχουμε επαρκή χρόνο ώστε να αναλύσουμε τις πληροφορίες αυτές και να συμβουλευτούμε ειδικούς εμπειρογνώμονες.
Επιπλέον, η Επιτροπή επιθυμεί να διαφυλάξει το δικαίωμα πρωτοβουλίας που έχει βάσει της συνθήκης ως προς το θέμα αυτό.
Σχετικά με το μέγεθος των προειδοποιητικών ετικετών, έχω την πεποίθηση ότι είναι δυνατό να επιτευχθεί ικανοποιητικός συμβιβασμός, στηριζόμενος ενδεχομένως στην τροποποιημένη πρόταση που κατέθεσε η Επιτροπή τον Ιούνιο, η οποία προσέγγιζε εξάλλου τις τροπολογίες που κατατέθηκαν κατά την πρώτη ανάγνωση.
Η χρήση έγχρωμων φωτογραφιών που θα συνοδεύουν κείμενα είναι ίσως πρόωρη και δεν έχει ενδεχομένως αξιολογηθεί πλήρως στο στάδιο αυτό.
Η Επιτροπή θα προτιμούσε να εξετάσει τα διαθέσιμα στοιχεία και να επανέλθει στο θέμα εν ευθέτω χρόνω.
Το ίδιο ισχύει για την προσθήκη προειδοποιητικής ετικέτας μέγιστου μεγέθους σε μεγάλα πακέτα τσιγάρων.
Ο κ. Davies ανέφερε σε σχέση με τις έγχρωμες φωτογραφίες ότι καλό θα ήταν τα κράτη μέλη να έχουν την αρμοδιότητα επιβολής της μορφής αυτής προειδοποίησης επάνω στα πακέτα τσιγάρων.
Δεν συμφωνώ με την άποψη αυτή για δύο λόγους: πρώτον, έρχεται σε αντίθεση με τη λογική της εναρμόνισης, η οποία είναι η αιτιολογία για τη χρήση του άρθρου 95 ως νομικής βάσης· δεύτερον, ακόμη και αν τα κράτη μέλη επιθυμούν την χρήση τέτοιου είδους προειδοποιήσεων, δεν απαιτείται σχετική έγκριση ή άδεια από την κοινοτική νομοθεσία.
Το θέμα των μηχανημάτων αυτόματης πώλησης δεν περιλαμβάνεται στο πεδίο εφαρμογής του εν λόγω κειμένου, η Επιτροπή, όμως, είναι πρόθυμη να το εξετάσει σε άλλο πλαίσιο ώστε να μελετήσει τις πιθανές σχετικές προσεγγίσεις.
Ετούτο συνδέεται με το ζήτημα της πρόσβασης στα προϊόντα, συγκεκριμένα όταν τα μηχανήματα είναι τοποθετημένα σε χώρους που δεν ελέγχονται.
Σχετικά με την τροπολογία που αφορά στους γενετικά τροποποιημένους οργανισμούς, η Επιτροπή εκτιμά ότι είναι προτιμότερο το θέμα αυτό να αποτελέσει αντικείμενο πρόσθετης αιτιολογικής σκέψης παρά αυτοτελούς άρθρου.
Σχετικά με τις εργαστηριακές δοκιμές, η τροπολογία που αφορά στην έγκριση δοκιμών είναι περιττή καθώς υπάρχει άλλο άρθρο που ασχολείται με την κυκλοφορία αγαθών που ανταποκρίνονται στις διατάξεις της οδηγίας.
Πρέπει ακόμη να μεριμνήσουμε για τον έλεγχο των αποτελεσμάτων των δοκιμών όταν αυτό κρίνεται αναγκαίο.
Όσον αφορά στη συχνότητα των κοινοποιήσεων εκ μέρους της βιομηχανίας, είναι μάλλον σαφές ότι δεν χρειάζεται να κοινοποιούνται τα αποτελέσματα των δοκιμών ετησίως.
Σχετικά με την κοινή γεωργική πολιτική, δεν πρόκειται για θέμα που θίγεται από το παρόν κείμενο και οποιαδήποτε αναφορά σε αυτό στις αιτιολογικές σκέψεις δεν θα ήταν νομικά ορθή.
Σε κάθε περίπτωση, η πλήρης επανεξέταση της κοινής γεωργικής πολιτικής για τον καπνό είναι προγραμματισμένη για το 2002.
Σχετικά με τη φορολογία, συμφωνώ απολύτως ότι η τιμή των προϊόντων καπνού, και κατ' επέκταση το ζήτημα των φόρων καπνού, είναι καίριο όσον αφορά στην αποτροπή των νέων από το κάπνισμα.
Ωστόσο, η πτυχή αυτή δεν αποτελεί αντικείμενο της παρούσας οδηγίας.
Πρέπει να μεριμνήσουμε ώστε να μην εισαχθούν στην οδηγία στοιχεία που δεν καλύπτονται από τη νομική βάση της εσωτερικής αγοράς ή της κοινής εμπορικής πολιτικής.
Οι εκθέσεις της Επιτροπής σχετικά με την εφαρμογή των οδηγιών που αφορούν τους ειδικούς φόρους εξετάζουν το πρόβλημα αυτό με τον προσήκοντα τρόπο.
Τέλος, κατατέθηκαν συνολικά 54 τροπολογίες για την έκθεση και από αυτές έχω τη χαρά να σας ενημερώσω ότι η Επιτροπή εγκρίνει 33, είτε πλήρως είτε μερικώς.
Δεν εγκρίνει, ωστόσο, τις ακόλουθες τροπολογίες: αριθ.
6, 8, 9, 16, 19, 20, 25, 28, 32, 33, 36, 37, 38, 40, 45, 46, 47, 49, 52, 53 και 54.
Οι τροπολογίες που ενέκρινε η Επιτροπή θα βελτιώσουν σημαντικά το κείμενο καθώς λαμβάνουν υπόψη τις κύριες ανησυχίες που διατύπωσαν οι βουλευτές.
Θα ήθελα και πάλι να ευχαριστήσω τους βουλευτές για τη γόνιμη συμβολή τους και τον κ. Maaten για το εξαίρετο έργο του στο εν λόγω θέμα.
Θερινή ώρα
Η ημερήσια διάταξη προβλέπει τη συζήτηση της έκθεσης (A5-0356/2000) της κ. Honeyball, εξ ονόματος της Επιτροπής Περιφερειακής Πολιτικής, Μεταφορών και Τουρισμού, σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου σχετικά με τις διατάξεις για τη θερινή ώρα (COM(2000)0302 - C5-0322/2000 - 2000/0140(COD)).
.
(EN) Κυρία Πρόεδρε, η έκθεση αυτή είναι ιδιαίτερα σαφής: σήμερα οι σχετικές με τη θερινή ώρα οδηγίες έχουν διάρκεια πέντε μόνο χρόνια και ύστερα επιστρέφουν στο Κοινοβούλιο προς ανανέωση.
Η εν λόγω έκθεση προτείνει τη μονιμοποίηση των διατάξεων αυτών, ώστε να ισχύει μόνιμα η θερινή ώρα, όπως συνέβαινε παλαιότερα, αντί να πρέπει να επικυρώνεται από το Σώμα κάθε πέντε χρόνια.
Δεν υπάρχει σοβαρός λόγος για να μην γίνει δεκτή καταρχήν η οδηγία.
Πράγματι, τα επιχειρήματα υπέρ της θερινής ώρας είναι πολύ ισχυρά και περιλαμβάνουν τη μείωση της κατανάλωσης ενέργειας, μεταφορές, ξενοδοχεία και εστιατόρια, για τα οποία ο σχεδιασμός είναι ευκολότερος, δραστηριότητες αναψυχής, βελτίωση της ποιότητας ζωής και αποτροπή της απορύθμισης των βιορυθμών του ανθρώπου.
Τα περισσότερα κράτη μέλη αποδέχονται και επιθυμούν τη θερινή ώρα.
Επομένως, η έκθεση αυτή δεν εγείρει αντιρρήσεις.
Το κύριο πλεονέκτημα της μονιμοποίησης της σχετικής με τη θερινή ώρα διάταξης είναι ενδεχομένως η διευκόλυνση του σχεδιασμού.
Συγκεκριμένοι τομείς που τους ενδιαφέρει άμεσα το θέμα, όπως για παράδειγμα, οι τεχνολογίες πληροφοριών και οι υπολογιστές, οι μεταφορές, οι επικοινωνίες, οι αεροπορικές και σιδηροδρομικές συγκοινωνίες, δήλωσαν σε εμάς και στην Επιτροπή ότι θα τους ήταν πολύ χρήσιμο να γνωρίζουν ότι θα ισχύει η θερινή ώρα κάθε χρόνο, ότι θα είναι μόνιμη, ώστε να μπορούν να προβαίνουν σε μακροπρόθεσμο σχεδιασμό των δραστηριοτήτων τους.
Υπάρχει ακόμη ένα καλό επιχείρημα σχετικά με την ενιαία αγορά, όπου και πάλι ισχύουν παρόμοιες εκτιμήσεις όσον αφορά στο σχεδιασμό.
Ως προς την ουσία της έκθεσης, αυτό που προτείνει είναι να εξακολουθήσουν να ισχύουν και να καταστούν μόνιμες οι τρέχουσες διατάξεις, βάσει των οποίων η θερινή ώρα αρχίζει την τελευταία Κυριακή του Μαρτίου και λήγει την τελευταία Κυριακή του Οκτωβρίου.
Ωστόσο, υποβλήθηκαν τροπολογίες που ζητούν επανεξέταση του θέματος και κατάρτιση έκθεσης ύστερα από πέντε έτη.
Ως εισηγήτρια, προτείνω να στηρίξετε τις εν λόγω τροπολογίες καθώς είναι απολύτως λογικές.
Το κύριο επιχείρημα υπέρ των εν λόγω τροπολογιών και της κατάρτισης έκθεσης ύστερα από πέντε χρόνια συνδέεται ουσιαστικά με τη διεύρυνση της Ευρωπαϊκής Ένωσης και είναι ιδιαίτερα εύστοχο και κατάλληλο, ύστερα μάλιστα από τη Σύνοδο Κορυφής της Νίκαιας.
Υποστηρίζει ότι τα πιθανά νέα κράτη μέλη μπορεί να μην διαθέτουν ήδη διατάξεις σύμφωνες με όσα προτείνουμε, και μπορεί κάλλιστα να χρειαστούν χρόνο μέχρι να ευθυγραμμιστούν με τις δικές μας διατάξεις και να επιτύχουν την εναρμόνιση που προτείνουμε.
Ενόψει των αλλαγών που είναι πολύ πιθανό να υποστούμε, δεν είναι ενδεχομένως πολύ καλή ιδέα να εφαρμόσουμε αυτή τη στιγμή μόνιμες διατάξεις, χωρίς δυνατότητα επανεξέτασης.
Ετούτο είναι το ισχυρότερο επιχείρημα υπέρ της επανεξέτασης και επομένως της υποστήριξης των σχετικών τροπολογιών.
Υπάρχουν και άλλα θέματα που επίσης θέλουμε να εξετάσουμε, όπως η κατανάλωση ενέργειας καθώς και η υγεία και η ασφάλεια, που συνδέονται με τη θερινή ώρα· όμως, το ισχυρότερο επιχείρημα είναι αδιαμφισβήτητα ότι θέλουμε να δώσουμε στα νέα κράτη μέλη τη δυνατότητα να εναρμονιστούν με τις διατάξεις αυτές.
Επομένως, θα ήθελα να ζητήσω από το Κοινοβούλιο, όταν θα διενεργηθεί η ψηφοφορία, να υποστηρίξει όλες αυτές τις τροπολογίες ώστε να μπορέσουμε να έχουμε τις βέλτιστες δυνατές διατάξεις για τα τωρινά αλλά και για τα μελλοντικά κράτη μέλη.
Κυρία Πρόεδρε, αγαπητοί συνάδελφοι, η πρόταση οδηγίας σχετικά με τις διατάξεις για τη θερινή ώρα, την οποία εξετάζουμε σήμερα, είναι καλή.
Στηρίζεται σε ευρεία μελέτη που εκπονήθηκε κατόπιν αιτήματος της Επιτροπής.
Τα πορίσματα της μελέτης αυτής είναι ενδιαφέροντα καθώς καταρρίπτουν ορισμένες παγιωμένες απόψεις.
Πρώτον, οι περισσότεροι τομείς δραστηριοτήτων τηρούν σήμερα την αρχή της θερινής ώρας.
Ορισμένοι κοινωνικοοικονομικοί τομείς, και ιδίως οι τομείς της πληροφορικής, των μεταφορών, των τηλεπικοινωνιών και του τουρισμού, έχουν ζητήσει εξάλλου τη μονιμοποίηση της μετάβασης στη θερινή ώρα.
Η ώρα αποτελεί στην πραγματικότητα βασικό στοιχείο, άρρηκτα συνδεδεμένο με τα προϊόντα και τις υπηρεσίες που παρέχουν οι εν λόγω τομείς, οι οποίοι πρέπει, επομένως, να γνωρίζουν εκ των προτέρων τις ισχύουσες σε όλα τα κράτη μέλη διατάξεις για τη μετάβαση στη θερινή ώρα.
Δεύτερον, ορισμένες αρνητικές επιπλοκές δεν αποδείχτηκαν πλήρως.
Έτσι, στον τομέα της υγείας, τα ενδεχόμενα προβλήματα που παρουσιάζονται δεν διαρκούν πολύ και μπορούν να αντιμετωπιστούν με πλήρη επιτυχία.
Από τα αποτελέσματα της έρευνας δεν προκύπτουν αρνητικές συνέπειες ούτε όσον αφορά το βιορυθμό των ζώων και τις συνθήκες εργασίας των απασχολουμένων στη γεωργία.
Αντίθετα, από τη μελέτη προκύπτουν άλλες επιπτώσεις, λιγότερο αναμενόμενες.
Η θερινή ώρα φαίνεται έτσι να ταιριάζει με την εξέλιξη του τρόπου ζωής στις κοινωνίες μας, η οποία οφείλεται κυρίως στην επιμήκυνση των ωραρίων εργασίας, στην παρατεταμένη λειτουργία των εμπορικών καταστημάτων, των υπηρεσιών και των μέσων μαζικής μεταφοράς.
Η μετάβαση στη θερινή ώρα μας επιτρέπει να εκμεταλλευτούμε καλύτερα το φως της ημέρας, γεγονός που είναι ιδιαίτερα ωφέλιμο για τον τομέα του τουρισμού και της αναψυχής, στον οποίο καταγράφεται αύξηση της δραστηριότητας που συνδέεται άμεσα με τα φωτεινότερα, παρατεταμένα απογεύματα.
Η θερινή ώρα φαίνεται πράγματι να συνοδεύεται από βελτίωση της ποιότητας ζωής, καθώς τα πλεονεκτήματα της περιόδου ισχύος της θερινής ώρας υπερισχύουν σημαντικά των περιοδικών προβλημάτων που συνδέονται με την ίδια την αλλαγή της ώρας.
Το Ευρωπαϊκό Κοινοβούλιο προτείνει μία μόνο τροπολογία στην αρχική πρόταση της Ευρωπαϊκής Επιτροπής.
Ζητεί την κατάρτιση κάθε πέντε χρόνια εκθέσεων σχετικά με τις επιπτώσεις των διατάξεων της οδηγίας για τη θερινή ώρα.
Σε περίπτωση που προκύψει από τις εκθέσεις αυτές ανάγκη τροποποίησης των σχετικών με τη θερινή ώρα διατάξεων, η Επιτροπή θα μπορεί ενδεχομένως να διατυπώσει κατάλληλες προτάσεις.
Η πρώτη έκθεση θα είναι έτοιμη το αργότερο στις 30 Απριλίου 2007.
Φρονώ ότι η τροπολογία αυτή δεν έρχεται σε αντίθεση με το στόχο της πρότασης της Επιτροπής και ότι διασφαλίζει το διαρκή έλεγχο της εφαρμογής της αλλαγής ώρας χωρίς να θέτει εκ νέου υπό αμφισβήτηση την ίδια την αρχή.
Τελικά, θα πρέπει να είμαστε ευχαριστημένοι με την πρόταση αυτή της Επιτροπής, που καθιστά τη μετάβαση στη θερινή ώρα μόνιμο εργαλείο εφαρμογής της ευρωπαϊκής πολιτικής προτείνοντας, επιτέλους, την καθιέρωση για αόριστο χρονικό διάστημα των σχετικών με την περίοδο ισχύος της θερινής ώρας διατάξεων.
Κυρία Πρόεδρε, κύριε Επίτροπε, κυρίες και κύριοι, διαπιστώνω ότι διεξάγονται ακόμη εκτεταμένες συζητήσεις για τα πλεονεκτήματα και τα μειονεκτήματα της θερινής ώρας.
Από ό,τι καταλαβαίνω, φιλοσοφούμε μάλλον αντί να συζητούμε σοβαρά για συγκεκριμένα πολιτικά προβλήματα.
Γι' αυτό πιστεύω ότι δεν πρέπει να αφιερώσουμε πολύ χρόνο στο θέμα αυτό, διότι η θερινή ώρα έχει ήδη γίνει ευρέως αποδεκτή από τα κράτη μέλη αλλά και τον πληθυσμό και έχει αναγνωρισθεί ως μέρος της ετήσιας δραστηριότητάς μας.
Επομένως, πρέπει πραγματικά να παύσουμε να ανησυχούμε για το θέμα αυτό.
Συνεπώς, θεωρώ ότι οι εμπεριστατωμένες έρευνες που απαιτήθηκαν ενίοτε είναι μια σπατάλη πόρων και χρόνου.
Κατά τη γνώμη μου, πρέπει να επιλύσουμε πολύ σπουδαιότερα προβλήματα στην Ευρώπη, όπως π.χ. η κατάσταση της κυκλοφορίας, η διεύρυνση ή επίσης το πλέον επίκαιρο πρόβλημα των "τρελών αγελάδων" .
Είναι επίσης αυτονόητο ότι πρέπει να θεσπισθούν στην ΕΕ ενιαίες ρυθμίσεις για την αλλαγή της ώρας διότι, στην αντίθετη περίπτωση, θα προκύψει πλήρης σύγχυση, όπως ήδη αναφέρθηκε.
Πιστεύω ακόμη ότι ο πληθυσμός δίκαια θα μπορούσε να διερωτηθεί κατά πόσο ορισμένες κοινοτικές νομικές ρυθμίσεις έχουν ή δεν έχουν νόημα.
Από την άποψη των γεωργών - και αυτό αναφέρθηκε επίσης - η εφαρμογή της θερινής και της χειμερινής ώρας δεν είναι ακριβώς ιδανική για τις επιχειρήσεις τους, είτε πρόκειται για τα ζώα είτε για αυτή καθεαυτή την εργασία στα αγροκτήματα.
Παρά ταύτα, πιστεύω ειλικρινά ότι τα πλεονεκτήματα της αλλαγής της ώρας, της εφαρμογής της θερινής ώρας έτσι όπως την γνωρίζουμε επί του παρόντος, είναι περισσότερα από ό,τι τα μειονεκτήματα.
Το θέμα αυτό δεν χρειάζεται να εξετασθεί περαιτέρω και, κατά τη γνώμη μου, η ισχύς της σχετικής νομοθεσίας πρέπει να παραταθεί επ' αόριστον.
Για το λόγο αυτό, επιτρέψτε μου να πω εξ ονόματος της ομάδας μου ότι δεν θα αποδεχθούμε καμία από τις τροπολογίες.
Το λέω αυτό, διότι η ομάδα μου είναι πεπεισμένη όπως και εγώ ότι η Ευρώπη αντιμετωπίζει πολύ σπουδαιότερα προβλήματα και αποστολές.
Η θερινή ώρα δεν είναι πρόβλημα για το οικοδόμημα της Ευρώπης.
Κυρία Πρόεδρε, η θερινή ώρα εφαρμόζεται σε πολλά κράτη μέλη ήδη από τη δεκαετία του 1970.
Οι ημερομηνίες έναρξης και λήξης της θερινής ώρας εναρμονίστηκαν τελικά πριν από μερικά χρόνια, ούτως ώστε η θερινή ώρα να είναι ενιαία σε όλα τα κράτη μέλη της ΕΕ από το 1996.
Έχουμε ήδη συνηθίσει στην πρακτική αυτή, όπως μόλις επισήμανε ο προηγούμενος ομιλητής.
Η πρόταση που τίθεται τώρα είναι, κατά την άποψη της Ομάδας μας, καλή και την υποστηρίζουμε χωρίς να χρειάζεται περαιτέρω τροποποιήσεις.
Το κυριότερο σημείο στο θέμα αυτό είναι να εφαρμόζεται η θερινή ώρα σε όλα τα κράτη μέλη και να διατηρηθούν και στο μέλλον ενιαίες οι ημερομηνίες έναρξης και λήξης της.
Κατά τη γνώμη μου, είναι καλό το ότι τα θέματα που αφορούν τις ωριαίες ατράκτους και την εφαρμογή των διατάξεων για τη θερινή ώρα εμπίπτουν στην αρμοδιότητα των κρατών μελών, σύμφωνα με την πρόταση.
Απαιτείται εναρμόνιση μόνο όσον αφορά την εφαρμογή στην πράξη, το να εφαρμόζεται δηλαδή η θερινή ώρα πράγματι ταυτόχρονα σε όλα τα κράτη μέλη.
Με την ενιαία θερινή ώρα αίρονται τα εμπόδια για την ελεύθερη διακίνηση αγαθών, υπηρεσιών και προσώπων και προάγεται η αποτελεσματικότερη υλοποίηση της εσωτερικής αγοράς.
Οι διεξαχθείσες έρευνες για τις επιπτώσεις της θερινής ώρας δεν μας διευκρινίζουν σαφώς εάν είναι αρνητικές ή θετικές, επί παραδείγματι, για τον γεωργικό τομέα.
Οι μεγαλύτερες ανησυχίες αφορούν κυρίως την ευημερία των ζώων και τις συνθήκες εργασίας των γεωργών.
Με την εφαρμογή της θερινής ώρας επιτύχαμε εξοικονόμηση ενέργειας, αν και η εξοικονόμηση που φαίνεται στην έκθεση υπήρξε πολύ ελάχιστη.
Σύμφωνα με τις έρευνες, έχει αποδειχθεί ότι η ασφάλεια των οδικών μεταφορών βελτιώνεται με την αύξηση των φωτεινών ωρών το βράδυ.
Οι φωτεινές βραδιές μεγαλύτερης διάρκειας προσφέρουν επίσης δυνατότητες για περισσότερο ελεύθερο χρόνο.
Κυρία Πρόεδρε, αγαπητοί συνάδελφοι, η θερινή ώρα, η οποία απέδειξε αναμφισβήτητα τη χρησιμότητά της, πρέπει τώρα να καθιερωθεί σε ολόκληρη την Ευρώπη με ημερομηνία έναρξης την τελευταία Κυριακή του Μαρτίου και ημερομηνία λήξης την τελευταία Κυριακή του Οκτωβρίου.
Αυτό προβλέπεται από την πρόταση της Επιτροπής για τη ρύθμιση της θερινής ώρας.
Επιπλέον, για πρώτη φορά η οδηγία θα ισχύει εφεξής για αόριστο χρόνο.
Αυτό είναι απαραίτητο και σωστό.
Η Επιτροπή καλείται απλώς να υποβάλει έκθεση για τις επιδράσεις της οδηγίας μετά από μια πενταετία.
Η ομαλή λειτουργία της ευρωπαϊκής οικονομίας ιδίως στους τομείς των μεταφορών, της επικοινωνίας, του τουρισμού και των υπολογιστών, καθιστά αναγκαίο ένα σταθερό και μακρόπνοο σχεδιασμό.
Πολλοί κλάδοι της βιομηχανίας θεωρούν ότι αυτή η μακροπρόθεσμη σταθερότητα όσον αφορά την ημερομηνία της θερινής ώρας είναι απολύτως απαραίτητη για την αρμονική λειτουργία της εσωτερικής αγοράς.
Για οικονομικούς και κοινωνικούς λόγους, έχει απλά μεγάλη σημασία να είναι η νομοθεσία για τη θερινή ώρα σαφής, ευνόητη και μακροπρόθεσμη, ούτως ώστε να είναι δυνατός ο σχεδιασμός εκ των προτέρων χωρίς το φόβο ότι η πολιτική αυτή θα αλλάξει ξαφνικά.
Για το λόγο αυτό, οι τροπολογίες που υποβάλλουν το Κοινοβούλιο και η εισηγήτρια δεν βοηθούν, κατά τη γνώμη μου, διότι δημιουργούν περισσότερη ανασφάλεια αντί να ενισχύσουν την εμπιστοσύνη.
Μια και μόνη επανεξέταση του θέματος εκ μέρους της Επιτροπής σε πέντε χρόνια αρκεί.
Υποστηρίζω λοιπόν ότι η ολομέλεια πρέπει να ενεργήσει όπως η Επιτροπή Περιφερειακής Πολιτικής, δηλαδή να εγκρίνει τη μη τροποποιημένη πρόταση της Επιτροπής και να απορρίψει τις τροπολογίες.
Κυρία Πρόεδρε, κύριοι συνάδελφοι, καθώς πλησιάζει η σκοτεινότερη στιγμή του χρόνου, μας ανεβάζει το ηθικό να μιλάμε για το καλοκαίρι ή τουλάχιστον για τη θερινή ώρα.
Θέλω, ωστόσο, να επιστήσω την προσοχή σε αυτήν την ιεροτελεστία την αλλαγής των δεικτών του ρολογιού κάθε άνοιξη και φθινόπωρο, για τη σκοπιμότητα της οποίας υπάρχουν διάφορες απόψεις.
Στις επαφές που είχα με κτηνοτρόφους δεσπόζει το θέμα της ευημερίας των αγελάδων που αρμέγονται, η εξασφάλιση της οποίας έχει σημασία επίσης για την παραγωγή γάλακτος.
Η πνευματική γαλήνη των μηρυκαστικών έχει ήδη κλονιστεί από τη νόσο των τρελών αγελάδων.
Δεν θα πρέπει να τους δημιουργήσουμε τώρα επιπλέον άγχος, παρεκκλίνοντας από τον ρυθμό στον οποίο έχουν συνηθίσει.
Ο ρυθμός των αγελάδων δεν αλλάζει εύκολα μέσα σε μία ή δύο μέρες.
Είναι επίσης ενοχλητικό για τη γεωργία, όταν το φθινόπωρο, την εποχή του αλωνίσματος, η πρωινή υγρασία πρέπει να εξαφανίζεται σύμφωνα με την ώρα, όμως, ως εκ θαύματος, η φύση δεν ακολουθεί την οδηγία.
Επιπλέον πρόβλημα αποτελεί το γεγονός ότι, εκτός του φυσικού ρυθμού των ζώων, διαταράσσεται και η ενεργητικότητα του ανθρώπου, η οποία εξαρτάται εν μέρει από τη φωτεινότητα.
Θεωρώ ότι η αναγκαιότητα της θερινής ώρας δεν αποδεικνύεται με στεγανό τρόπο στην ανακοίνωση της Επιτροπής.
Γι' αυτό, κατά τη γνώμη μου, η συνέχιση της ρύθμισης αυτής θα πρέπει να επανεξετασθεί το συντομότερο δυνατό.
Είναι επίσης αμφισβητήσιμο αν θα πρέπει να λήγει η θερινή ώρα μόνο λίγο πριν από τον Νοέμβριο.
Τότε, στη χιονισμένη Βόρεια Ευρώπη η ανάμνηση του καλοκαιριού έχει ήδη κρυώσει.
Πιο λογικό θα ήταν να λήγει η θερινή ώρα στα τέλη Σεπτεμβρίου, περίπου έξι μήνες μετά την έναρξή της.
Δεν είμαι βέβαια πλήρως αντίθετος στη θερινή ώρα, διότι έχει και θετικές πλευρές.
Ωστόσο, ζητώ από την Επιτροπή μια κριτική αξιολόγηση σχετικά με το εάν είναι απαραίτητη στο μέλλον η θερινή ώρα.
Μάλιστα πιστεύω ότι θα μπορούσαμε να τα καταφέρουμε και χωρίς τη θερινή ώρα, και όμως δεν είμαι έτοιμος να εγκαταλείψω τον ζεστό καιρό του καλοκαιριού.
Όμως, ευτυχώς, αυτό δεν το αποφασίζουν οι πολιτικοί.
.
(ΕΝ) Κυρία Πρόεδρε, κυρίες και κύριοι, η πρόταση που συζητούμε σήμερα στοχεύει στην επέκταση των υφιστάμενων διατάξεων σχετικά με την ημερομηνία και την ώρα έναρξης και λήξης της θερινής περιόδου, που ορίζεται την τελευταία Κυριακή του Μαρτίου και την τελευταία Κυριακή του Οκτωβρίου στη 1 η ώρα το πρωί μέση ώρα Γκρήνουιτς.
Επιτρέψτε μου καταρχάς να συγχαρώ την εισηγήτριά σας, την κ. Honeyball, για την εξαιρετική εργασία της και για την έκθεση που συνέταξε.
Θα διαπιστώσατε ότι, σε σύγκριση με τις προηγούμενες οδηγίες, οι προτεινόμενες διατάξεις είναι αορίστου διάρκειας.
Η μελέτη που διέταξε η Επιτροπή το 1999, σύμφωνα με τη δέσμευση που ανέλαβε απέναντι στο Συμβούλιο και το Ευρωπαϊκό Κοινοβούλιο όταν εγκρίθηκε η όγδοη οδηγία, κατέληξε στο συμπέρασμα ότι οι διατάξεις είναι ευρέως αποδεκτές τόσο από το κοινό όσο και από τους διάφορους τομείς εμπορικών δραστηριοτήτων.
Ωστόσο, κατέστη εμφανές ότι η έγκριση των διατάξεων για μικρή συγκριτικά χρονική περίοδο δύναται να προκαλέσει ανωμαλίες σε ορισμένους τομείς.
Για παράδειγμα, ο τομέας των μεταφορών συγκεκριμένα, αλλά και άλλοι βιομηχανικοί τομείς, απαιτεί σταθερό, μακροπρόθεσμο σχεδιασμό λόγω των τεχνικών απαιτήσεων που συνδέονται με την προετοιμασία των χρονοδιαγραμμάτων μεταφορών.
Τέτοιες απαιτήσεις ισχύουν ακόμη στον τομέα κατασκευής υπολογιστών ή ηλεκτρονικών ταχογράφων και στον τομέα κατασκευής πάσης φύσεως ημερολογίων.
Τελευταίο όχι όμως και λιγότερο σημαντικό αναφέρω το γεγονός ότι πρέπει πια να σταματήσει η χρονοβόρα και δαπανηρή επανάληψη των σχετικών νομοθετικών διαδικασιών ανά τακτά χρονικά διαστήματα τόσο σε κοινοτικό όσο και σε εθνικό επίπεδο.
Αν και όλοι αυτοί οι λόγοι συνηγορούν υπέρ της έγκρισης διατάξεων αορίστου διάρκειας, προληπτικά η Επιτροπή προέβλεψε την κατάρτιση, το πολύ πέντε χρόνια ύστερα από τον πρώτο χρόνο εφαρμογής της οδηγίας, έκθεσης βασιζόμενης σε πληροφορίες που θα παράσχουν όλα τα κράτη μέλη.
Στο θέμα αυτό, έχω τη χαρά να δηλώσω ότι η πρόταση της Επιτροπής έτυχε ευνοϊκής υποδοχής από το Ευρωπαϊκό Κοινοβούλιο.
Σχετικά με τις υποβληθείσες τροπολογίες, η Επιτροπή συμφωνεί με τις τροπολογίες αριθ.
3 και 4 καθώς στοχεύουν στη μεγαλύτερη διαφάνεια του συστήματος και δίνουν έμφαση στην αρχή της προφύλαξης.
Σχετικά με την τροπολογία αριθ.
1, η Επιτροπή δεν μπορεί να δεχθεί το τμήμα εκείνο της τροπολογίας που την υποχρεώνει να καταρτίζει περιοδική έκθεση κάθε πέντε χρόνια, ούτε την αναφορά στη διαδικασία διεύρυνσης.
Η Επιτροπή μπορεί να συμφωνήσει ως προς την υποβολή κατάλληλων προτάσεων βάσει των πορισμάτων της έκθεσης του 2007 η οποία αναφέρεται στο άρθρο 5.
Σχετικά με την τροπολογία αριθ.
2 για την αιτιολογική σκέψη 6, παράγραφος α, η Επιτροπή δεν μπορεί να τη δεχθεί για δύο λόγους: από τη μία πλευρά το πεδίο εφαρμογής των ερευνών δεν πρέπει να περιορίζεται σε ορισμένες απαιτήσεις και από την άλλη πλευρά η προτεινόμενη τροπολογία για την αιτιολογική σκέψη 6, παράγραφος α δεν σχετίζεται με συγκεκριμένο άρθρο της οδηγίας.
Ωστόσο, θα ήθελα να κατευνάσω τις ανησυχίες σας λέγοντας ότι η Επιτροπή θα ενημερώσει ασφαλώς τα κράτη μέλη εν ευθέτω χρόνω, ώστε να μπορέσουν να στείλουν όλες τις αναγκαίες πληροφορίες και τα δεδομένα που σχετίζονται με τους διάφορους συναφείς με το εν λόγω θέμα τομείς.
Κλείνοντας, θα χαρώ εάν η προτεινόμενη οδηγία εγκριθεί σύντομα ώστε να είμαστε σίγουροι ότι δεν θα υπάρξουν δυσκολίες στους εν λόγω τομείς.
Ευχαριστώ, κύριε Επίτροπε.
Η συζήτηση έληξε.
Η ψηφοφορία θα διεξαχθεί αύριο, στις 12.30.
Κλινικές δοκιμές φαρμάκων προοριζομένων για τον άνθρωπο
Η ημερήσια διάταξη προβλέπει τη συζήτηση της σύστασης για τη δεύτερη ανάγνωση (A5-0349/2000) του κ. Liese, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την κοινή θέση του Συμβουλίου εν όψει της έγκρισης οδηγίας του Ευρωπαϊκού Κοινοβουλίου και του Συμβουλίου που αφορά την προσέγγιση των νομοθετικών, κανονιστικών και διοικητικών διατάξεων των κρατών μελών όσον αφορά την εφαρμογή ορθής κλινικής πρακτικής κατά τις κλινικές δοκιμές φαρμάκων προοριζομένων για τον άνθρωπο (8878/1/2000 - C5-0424/2000 - 1997/0197(COD)).
Κυρία Πρόεδρε, κύριε Επίτροπε, αγαπητοί συνάδελφοι, η απαραίτητη ιατρική έρευνα για τους ασθενείς πρέπει να εγκρίνεται ταχέως και χωρίς γραφειοκρατικά εμπόδια παράλληλα, πρέπει να τηρούνται αυστηρώς τα όρια της δεοντολογίας και οι συμμετέχοντες στις έρευνες να προστατεύονται όσο το δυνατό καλύτερα από την κατάχρηση.
Αυτός ήταν ο στόχος του Ευρωπαϊκού Κοινοβουλίου κατά τη νομοθετική διαδικασία για τις κλινικές δοκιμές και πιστεύω ότι μπορούμε να πούμε σήμερα ότι ο στόχος αυτός επιτεύχθηκε.
Κατά τη διάρκεια ενός άτυπου τριμερούς διαλόγου την προηγούμενη εβδομάδα, το Συμβούλιο ανακοίνωσε ότι μπορεί να αποδεχθεί τις περισσότερες τροπολογίες της αρμόδιας επί της ουσίας κοινοβουλευτικής επιτροπής και ότι θέλει να επιφέρει ακόμη ορισμένες συντακτικές τροποποιήσεις σε μερικά σημεία, τις οποίες μπορούμε να εγκρίνουμε αύριο με τη μορφή συμβιβαστικών τροπολογιών που προτείνουν τέσσερις ομάδες.
Για πολύ καιρό, η επίτευξη συμφωνίας φαινόταν αδύνατη.
Οι θέσεις εδώ στο Κοινοβούλιο απέκλιναν πάρα πολύ, όπως και οι απόψεις μεταξύ των κρατών μελών και των διάφορων κοινοτικών οργάνων.
Θέλω να ευχαριστήσω όλους τους ενδιαφερόμενους, τους συναδέλφους, την Επιτροπή, το Συμβούλιο, και ιδίως τη γαλλική Προεδρία, για τη συμφωνία που επιτύχαμε.
Από την πλευρά του Ευρωπαϊκού Κοινοβουλίου, οι συμβιβασμοί τους οποίους επιτύχαμε βελτιώνουν πάρα πολύ την κοινή θέση.
Καθίσταται σαφές ότι, κατά κανόνα, η συγκατάθεση για συμμετοχή σε κλινική δοκιμή πρέπει να χορηγείται γραπτώς.
Καθίσταται σαφές ότι η βλαστική γονιδιακή θεραπεία στον άνθρωπο δεν μπορεί να γίνει αποδεκτή.
Αναγνωρίζεται ότι μη εμπορικές κλινικές δοκιμές, τις οποίες ο τομέας δεν δύναται ή δεν θέλει να υποστηρίξει, είναι παρά ταύτα σημαντικές και ότι πρέπει να θεσπισθούν κανόνες για τις δοκιμές αυτές.
Αισθάνομαι ιδιαίτερη ικανοποίηση διότι καταλήξαμε σε έναν πολύ καλό συμβιβασμό όσον αφορά τις κλινικές δοκιμές σε άτομα που αδυνατούν να παράσχουν τη νομότυπη συγκατάθεσή τους.
Το ζήτημα αυτό προκάλεσε έντονες διαμάχες στα κράτη μέλη αλλά και στο Συμβούλιο της Ευρώπης στο Στρασβούργο.
Οι συμμετέχοντες σε αυτή τη νομοθετική διαδικασία είχαν επίσης αποκλίνουσες απόψεις.
Αρχικά, το Συμβούλιο επιθυμούσε να μην συμπεριλάβει καμία ρύθμιση στην οδηγία αλλά να αφήσει το ζήτημα αυτό στη διακριτική ευχέρεια των κρατών μελών.
Το Ευρωπαϊκό Κοινοβούλιο αποφάσισε σε πρώτη ανάγνωση ότι παρόμοιες κλινικές δοκιμές επιτρέπονται μόνο στις περιπτώσεις που μπορεί να υποστηριχθεί ότι πραγματοποιούνται προς άμεσο όφελος του ασθενή.
Τώρα καταλήξαμε σε ένα συμβιβασμό, ο οποίος δεν αποτελεί μια τυπική συνδιαλλαγή αλλά μια εύλογη, αντικειμενική υπόδειξη που δύναται να συμβάλει στην επίλυση του προβλήματος τουλάχιστον στον τομέα αυτό.
Όσον αφορά το άμεσο όφελος, πρέπει να γίνει διάκριση κατά τις κλινικές δοκιμές μεταξύ της χορήγησης του φαρμάκου και των συμπληρωματικών εξετάσεων που είναι απαραίτητες για την εξαγωγή συμπερασμάτων για μελλοντικούς ασθενείς.
Πρόκειται για μια σημαντική διαφοροποίηση που κάνουμε στην έκθεσή μας.
Επίσης, πρέπει να γίνει διάκριση μεταξύ παιδιών και ενηλίκων που δεν σε θέση να δώσουν τη συγκατάθεσή τους.
Ο μεταβολισμός των παιδιών έχει ιδιαίτερα χαρακτηριστικά και, για το λόγο αυτό, πρέπει να πραγματοποιούνται κλινικές δοκιμές και σε παιδιά όσον αφορά τα φάρμακα που προορίζονται για αυτά.
Σε πολλούς τομείς, η πρακτική αυτή δεν εφαρμόζεται προς το παρόν.
Τα παιδιά λαμβάνουν φάρμακα τα οποία έχουν δοκιμασθεί μόνο σε ενήλικες με αποτέλεσμα η θεραπευτική αγωγή τους να μην είναι σωστή.
Στόχος της έκθεσης είναι η βελτίωση στο μέλλον της θεραπευτικής αγωγής των παιδιών στην Ευρώπη, ο περιορισμός των παρενεργειών και η χορήγηση της ακριβούς δοσολογίας.
Στους τομείς αυτούς, θεσπίσαμε πολύ αυστηρούς κανόνες.
Οι κανόνες αυτοί, που διατυπώθηκαν στην κοινοβουλευτική επιτροπή, τους οποίους θα αποδεχθεί το Συμβούλιο και ελπίζουμε ότι θα εγκρίνει αύριο και το Κοινοβούλιο, είναι πιο αυστηροί από τις διατάξεις που περιλαμβάνονται στην αποκαλούμενη Ευρωπαϊκή Σύμβαση για τη Βιοδεοντολογία, αλλά επιτρέπουν ρητώς την έρευνα, την οποία θεωρούμε άκρως σημαντική, υπό την προϋπόθεση ότι διεξάγεται σύμφωνα με τους προαναφερθέντες κανόνες.
Όσον αφορά τις πτυχές αυτές, είμαι λοιπόν ευχαριστημένος με το συμβιβασμό στον οποίο καταλήξαμε.
Δεν έμεινα ικανοποιημένος όσον αφορά δύο θέματα.
Αρχικά, είχαμε ζητήσει σε πρώτη ανάγνωση μια βραχύτερη προθεσμία για την έγκριση της κλινικής δοκιμής και θα ήθελα, τουλάχιστον για τις κρατικές αρχές, η προθεσμία των 60 ημερών που προβλέπεται στην κοινή θέση να επιβραχυνθεί ως ένα βαθμό.
Πιστεύω βεβαίως ότι μια δεδομένη επιτροπή δεοντολογίας, όπου τα άτομα που την απαρτίζουν ασκούν μια δραστηριότητα η οποία δεν αποτελεί την κύρια απασχόλησή τους, πρέπει να διαθέτει μεγαλύτερη προθεσμία, αλλά οι κρατικές αρχές πρέπει να βρίσκονται υπό χρονική πίεση ως ένα βαθμό, ώστε να φέρουν σε πέρας το έργο τους με ταχύ ρυθμό.
Δυστυχώς, το Συμβούλιο δεν κατόρθωσε να καταλήξει σε συμβιβασμό ως προς το θέμα αυτό έτσι προτιμώ τη διεξαγωγή ψηφοφορίας για το συμβιβασμό που επιτεύχθηκε με το Συμβούλιο παρά μια μακρά διαδικασία συνδιαλλαγής, η οποία ενδεχομένως να μην κατέληγε σε κοινή θέση.
Το ίδιο ισχύει και για το ερώτημα κατά πόσο υπεύθυνος της κλινικής δοκιμής θα είναι μόνο ο γιατρός ή αν θα επιτρέπονται και άλλες ομάδες επαγγελματιών.
Επιθυμούμε οι κλινικές δοκιμές στα κράτη μέλη να πραγματοποιούνται μόνο από γιατρούς, διότι πιστεύουμε ότι οι νοσοκόμες ή οι μαίες δεν πρέπει να δραστηριοποιούνται σε αυτό τον ευαίσθητο τομέα, ακόμη και αν διαθέτουν την απαραίτητη κατάρτιση την ίδια άποψη έχουμε και για τους βιολόγους ή τους φαρμακοποιούς, οι οποίοι εργάζονται ενδεχομένως μόνο σε εργαστήρια και δεν διαθέτουν επαρκή πείρα με ασθενείς.
Οφείλω όμως να ομολογήσω ότι το Συμβούλιο δεν ήταν πρόθυμο να κάνει σημαντικούς συμβιβασμούς ούτε και όσον αφορά το θέμα αυτό.
Γι' αυτό δεχόμαστε το συμβιβασμό χωρίς ενθουσιασμό.
Τουλάχιστον, θα υπάρχει κατ' αυτό τον τρόπο μια ρύθμιση που θα εξασφαλίζει την πρόοδο στο θεραπευτικό τομέα και θα διατηρεί το επίπεδο προστασίας των ασθενών στην Ευρώπη όχι μόνο αμετάβλητο, αλλά θα το βελτιώνει κιόλας.
Συνεπώς, υποστηρίζω το συμβιβασμό αυτό.
Κυρία Πρόεδρε, αγαπητοί συνάδελφοι, η οδηγία, που έχουμε σήμερα ενώπιόν μας για δεύτερη φορά, εντάσσεται σε ένα ευαίσθητο πλαίσιο διεθνούς ανταγωνισμού σε θέματα φαρμακευτικής έρευνας, μειζόνων προκλήσεων σε θέματα υγείας, και κυρίως παιδιατρικής και συμβάλλει στην επίλυση του προβλήματος των κλινικών δοκιμών που διεξάγονται ταυτόχρονα σε πολλά κράτη μέλη και σε πολλά μέρη.
Το Συμβούλιο μας διαβίβασε μία κοινή θέση η οποία επιφέρει σημαντικές βελτιώσεις στην πρόταση της Επιτροπής και κυρίως στην πρώτη ανάγνωση που πραγματοποίησε το Σώμα.
Είναι πολλά τα σημεία με τα οποία μπορούμε να συμφωνήσουμε, όπως η αρχή που διέπει τελικά την έναρξη της κλινικής δοκιμής, η αρχή, δηλαδή, της παροχής σιωπηρής άδειας τόσο εκ μέρους της Επιτροπής Δεοντολογίας όσο και εκ μέρους των αρμόδιων αρχών των κρατών μελών, ή η γνώμη της Επιτροπής Δεοντολογίας η οποία είναι καθοριστική, καθώς είναι η πρώτη που επιλαμβάνεται του θέματος και, σε περίπτωση που η γνωμοδότησή της δεν είναι αρνητική, καθιστά ουσιαστικά δυνατή την άμεση έναρξη της δοκιμής χωρίς χρονοτριβή.
Τέλος, συμφωνούμε με τις προτάσεις του Συμβουλίου σχετικά με τη σήμανση των φαρμάκων που χρησιμοποιούνται στην προκειμένη περίπτωση.
Αντίθετα, ορισμένα άλλα σημεία της κοινής θέσης επιδέχονται βελτίωση και νομίζω - γεγονός για το οποίο χαίρομαι - ότι το Συμβούλιο είναι πρόθυμο να προβεί σε αρκετούς συμβιβασμούς.
Θεωρώ ουσιώδες το πρώτο σημείο σχετικά με το οποίο δεν πρέπει να υπάρχουν περιθώρια συμβιβασμού.
Η συναίνεση των συμμετεχόντων στην κλινική δοκιμή πρέπει να διατυπώνεται οπωσδήποτε εγγράφως και εάν αυτό δεν είναι δυνατό, για παράδειγμα σε περίπτωση πρόσκαιρης αδυναμίας του συμμετέχοντος να γράψει, πρέπει να παρέχεται παρουσία μάρτυρα.
Δεύτερον, η συναίνεση αυτή πρέπει να παρέχεται εν γνώσει, δηλαδή ο συμμετέχων οφείλει να ενημερώνεται για τους όρους διεξαγωγής της δοκιμής, τους πιθανούς κινδύνους που διατρέχει και για τη δυνατότητα που έχει να αποχωρήσει ανά πάσα στιγμή από τη δοκιμή χωρίς καμία δέσμευση.
Τέλος, και πρόκειται για ένα σημείο θεμελιώδους σημασίας κατά τη γνώμη μου, πρέπει να μεριμνήσουμε για τη βέλτιστη δυνατή προστασία όσων δεν είναι σε θέση να δώσουν τη συναίνεσή τους, δηλαδή των πιο αδύναμων, των παιδιών και των ενηλίκων που δεν έχουν από το νόμο τη δυνατότητα να δώσουν τη συναίνεσή τους.
Τα άτομα αυτά πρέπει να έχουν άμεσο όφελος από την κλινική δοκιμή.
Πρέπει τουλάχιστον να εισακούγεται η γνώμη των ανηλίκων, κυρίως, λόγω των κλινικών και ψυχολογικών χαρακτηριστικών που πρέπει να λαμβάνονται υπόψη.
Θεωρώ δίκαιο να μην συμμετέχουν στις κλινικές δοκιμές οι οποίες μπορούν ενδεχομένως να διεξαχθούν σε δικαιοπρακτικά ικανούς ενήλικες, οι ενήλικες που δεν έχουν δικαιπρακτική ικανότητα συναίνεσης.
Τέλος, οι δικαιοπρακτικώς ανίκανοι ενήλικες πρέπει να συμμετέχουν μόνο σε δοκιμές που αφορούν την ασθένεια από την οποία πάσχουν και η οποία αποτελεί την αιτία της εν λόγω ανικανότητάς τους.
Έτσι, ακόμη και αν απομένουν κάποια σημεία στα οποία διαφωνούμε με το Συμβούλιο, θα ήθελα να υπενθυμίσω ότι το αποτέλεσμα που θα επιτύχουμε με την έγκριση της εν λόγω οδηγίας, είναι ο καρπός μιας μακροχρόνιας και γόνιμης συνεργασίας με στόχο την επίτευξη συμβιβασμού ανάμεσα στον κ. Liese, τον εισηγητή μας, τον οποίο ευχαριστώ και συγχαίρω για την εποικοδομητική συμβολή του και το Συμβούλιο που υπήρξε συνεργάσιμο και δεκτικό στις τροπολογίες τις οποίες ενέκρινε κατά τη δεύτερη ανάγνωση η επιτροπή περιβάλλοντος.
Ευελπιστώ, λοιπόν, ύστερα από όσα μόλις μας δήλωσε ο κ. Liese, ότι θα επιτύχουμε σύντομα μία συμφωνία η οποία θα μας επιτρέψει να αποφύγουμε μία μακρά και τελικά ελάχιστα παραγωγική διαδικασία συνδιαλλαγής.
Κυρία Πρόεδρε, θα ήθελα να ευχαριστήσω θερμά, όπως και η κ. Patrie, τον εισηγητή μας, τον κ. Liese, για τις προσπάθειες που κατέβαλε προς την κατεύθυνση της επίτευξης συμβιβαστικής πρότασης.
Η οδηγία που μας απασχολεί είναι πράγματι ιδιαίτερα σημαντική.
Είναι σε θέση να συμβάλει στη βελτίωση της κλινικής έρευνας στην Ευρώπη και επομένως στη βελτίωση της ευζωίας εκατομμυρίων ασθενών.
Ασχολείται με έναν ευαίσθητο τομέα.
Κάνει λόγο για επιστημονικές προόδους, αλλά και για δεοντολογία και ηθική: εν συντομία, για αξιολογικές κρίσεις.
Μετά την πρώτη ανάγνωση, το Σώμα επικεντρώθηκε στην προστασία των ατόμων που δεν δύνανται να παράσχουν εν γνώσει τη συναίνεσή τους στις κλινικές αυτές δοκιμές, δηλαδή, στα παιδιά και στους ενήλικες με διανοητική αναπηρία.
Το πεδίο εφαρμογής της οδηγίας πρέπει να εξακολουθήσει να περιλαμβάνει τις εν λόγω ομάδες.
Η εξαίρεση τους θα αποτελέσει ενδεχομένως εμπόδιο στις έρευνες για τις ασθένειες που τις αφορούν άμεσα.
Οι επιστημονικές και πειραματικές έρευνες είναι ορισμένες φορές, σε ορισμένες περιπτώσεις, η μόνη ελπίδα που έχουν.
Από την άλλη, γνωρίζουμε ότι ο εμπειρικός επιμερισμός της δοσολογίας που προορίζεται για τη θεραπεία των ενηλίκων με σκοπό τη θεραπεία των παιδιών έχει προκαλέσει συμφορές κατά το παρελθόν.
Αλλά τι να πει κανείς και για την αντίθετη περίπτωση, για τα παιδιά των οποίων η ασθένεια δεν θεραπεύεται διότι το ειδικό φάρμακο που υπάρχει και που θα μπορούσε να τα θεραπεύσει δεν έχει δοκιμαστεί στην περίπτωσή τους.
Σκοπός μας είναι λοιπόν να ωφεληθούν οι ομάδες αυτές από την πρόοδο της έρευνας, αλλά ταυτόχρονα να θεσπιστεί ένα αυστηρότατο πλαίσιο για τις κλινικές δοκιμές.
Αυτό πράττουμε κυρίως με τις τροπολογίες 36 και 37: πλήρης, αντικειμενική και προσαρμοσμένη στο παιδί ενημέρωση, ένα σημείο που θεωρούσα ιδιαίτερα σημαντικό· εν γνώσει γραπτή συναίνεση των γονέων ή των νόμιμων εκπροσώπων· αποκλεισμός κάθε οικονομικής διευκόλυνσης· έλεγχος του πρωτοκόλλου από επιτροπές δεοντολογίας.
Υπενθυμίζουμε ακόμη, στις τροπολογίες αυτές, δύο φορές μάλιστα, ότι τα συμφέροντα του ασθενούς υπερισχύουν πάντοτε των συμφερόντων της επιστήμης και της κοινωνίας.
Τα παιδιά και οι ανάπηροι είναι ευαίσθητα άτομα που έχουν ανάγκη από τη μέγιστη δυνατή προστασία.
Ωστόσο δεν πρέπει να απαγορευτεί η συμμετοχή τους στις δοκιμές: οι εν λόγω ασθενείς δεν πρέπει να αποκλειστούν από την ελπίδα που συνιστά για αυτούς η έρευνα, η οποία είναι ορισμένες φορές ο τελευταίος κρίκος που τους συνδέει με τη ζωή.
Λίγα λόγια για ένα άλλο πολύ σημαντικό σημείο κατά τη γνώμη μου, δηλαδή την τροπολογία 30 που αφορά τις μη εμπορικές κλινικές δοκιμές.
Είναι κεφαλαιώδους σημασίας να λάβει υπόψη η οδηγία τις ακαδημαϊκές αυτές έρευνες.
Πρέπει μάλιστα να δημιουργεί ευνοϊκές συνθήκες για τη διεξαγωγή τους.
Οι έρευνες αυτές είναι ιδιατέρως επωφελείς για τους ενδιαφερόμενους ασθενείς, και τούτο σε διάφορους τομείς.
Αναφέρομαι κυρίως στην έρευνα που διεξάγεται στο πλαίσιο της καταπολέμησης του καρκίνου, υπάρχουν όμως και άλλοι τομείς.
Κυρία Πρόεδρε, χαίρομαι διότι τόσοι πολλοί συνάδελφοι τόνισαν, αφενός, πόσο σημαντική είναι για εμάς - και αυτό είναι πιστεύω και το βασικό σημείο αυτών των συζητήσεων - η προστασία των ιδιαίτερα ευάλωτων ομάδων, δηλαδή των παιδιών και των ασθενών που αδυνατούν να δώσουν τη συναίνεσή τους για τη συμμετοχή σε κλινικές δοκιμές και, αφετέρου, ότι δεν επιτρέπεται η έρευνα για τη θεραπεία μελλοντικών ασθενών αν δεν υπάρχει άμεσο όφελος για τον ενδιαφερόμενο ασθενή.
Θέλω όμως να υπενθυμίσω επίσης ότι η Ομάδα των Πρασίνων ήταν εκείνη που υπέβαλε έναντι πολλών αντιρρήσεων - δυστυχώς και εκ μέρους του σημερινού εισηγητή - σε πρώτη ανάγνωση μια τροπολογία, που πολλοί συνάδελφοι είχαν υποστηρίξει, και η οποία προέβλεπε την απαγόρευση των ερευνών σε άτομα ανίκανα προς συγκατάθεση αν δεν υπήρχε άμεσο όφελος για τα άτομα αυτά.
Κατά τη γνώμη μου, αυτή η τόσο σημαντική συζήτηση κατέστη δυνατή μόνο χάρη στην τροπολογία που υποβάλαμε.
Θέλω να τονίσω άλλη μια φορά ότι χαίρομαι διότι ο εισηγητής δραστηριοποιήθηκε όσον αφορά το σχετικό σημείο και επιτύχαμε έτσι έναν, κατά τη γνώμη μου, πραγματικά καλό συμβιβασμό.
Αυτή η συμβιβαστική πρόταση, τα όρια της οποίας τα κράτη μέλη μπορούν βέβαια να υπερβούν, είναι ένα ελάχιστο μέτρο που εμποδίζει την ύπαρξη ενός είδους δεοντολογικού ντάμπινγκ στην Ευρωπαϊκή Ένωση: δηλαδή, την πραγματοποίηση σε ορισμένα κράτη μέλη ερευνών σε ανίκανα προς συγκατάθεση άτομα.
Θέλω να υπογραμμίσω άλλη μια φορά ότι αυτός ο συμβιβασμός περιλαμβάνει αυστηρότερα μέτρα από αυτά που προτείνονται στη Σύμβαση για τη Βιοδεοντολογία του Συμβουλίου της Ευρώπης, διότι η προστασία των ασθενών αλλά και η σύνδεση με τα ίδια συμφέροντα ενισχύονται σε μεγάλο βαθμό έτσι π.χ. η ανάκληση της συγκατάθεσης του νόμιμου εκπροσώπου του ασθενή είναι ανά πάσα στιγμή δυνατή.
Χαίρομαι, επίσης, διότι επιτύχαμε την απαγόρευση της βλαστικής γονιδιακής θεραπείας.
Πρέπει να καταστεί απόλυτα σαφές ότι η κλινική έρευνα που αποσκοπεί εμμέσως στη βλαστική γονιδιακή επέμβαση δεν επιτρέπεται, δεδομένου ότι αποτελεί καταπάτηση της ανθρώπινης αξιοπρέπειας.
Επομένως, πιστεύω ότι ο συμβιβασμός αυτός είναι πολύ ικανοποιητικός, ιδίως αν ληφθεί υπόψη το γεγονός ότι τα κράτη μέλη μπορούν βεβαίως να θεσπίσουν αυστηρότερους κανόνες.
Έτσι καθιστούμε σαφές ότι το δεοντολογικό ντάμπινγκ δεν επιτρέπεται στο ευρωπαϊκό επίπεδο, όπως και η έρευνα σε άτομα που δεν είναι σε θέση να δώσουν τη συγκατάθεσή τους, όταν σκοπός της δεν είναι το συμφέρον του ασθενή.
Τέλος, παρακαλώ θερμά το Συμβούλιο να επανεξετάσει την τροπολογία μας σχετικά με τα εικονικά σκευάσματα.
Προτείνουμε την πραγματοποίηση ερευνών στον τομέα αυτό μόνο αν αποδειχθεί ότι δεν είναι δυνατή η διεξαγωγή άλλου ελέγχου αποτελεσματικότητας, διότι θέλουμε να αποφευχθούν οι έρευνες χωρίς άμεσο όφελος αλλά, ταυτόχρονα, θέλουμε να καταστήσουμε δυνατή την έρευνα.
Γι' αυτό υποβάλλουμε την πρόταση αυτή και σας παρακαλώ θερμά να υπενθυμίσετε στη γαλλική Προεδρία να απαντήσει στο ερώτημα αυτό.
Κυρία Πρόεδρε, η υγεία σαν μέγιστο αγαθό πρέπει με κάθε τρόπο να διαφυλάσσεται και να αποκαθίσταται.
Για το σκοπό αυτό, η ιατρική επιστήμη πρέπει να διαθέτει όλα τα μέσα που εξασφαλίζουν υψηλό επίπεδο προστασίας της ατομικής και δημόσιας υγείας.
Δυστυχώς, παρά τα σχετικά μέτρα, νέες απειλές και νοσήματα εμφανίζονται και πολλές φορές τα υπάρχοντα φάρμακα δεν επαρκούν για την αντιμετώπισή τους.
Είναι υποχρέωση της ιατρικής κοινότητας να αναζητά σύγχρονους ή αποτελεσματικότερους τρόπους για τις προκλήσεις αυτές.
Προς την κατεύθυνση αυτή η διενέργεια κλινικών δοκιμών είναι επιβεβλημένη, αρκεί να γίνεται με τέτοιο τρόπο ώστε να εξασφαλίζεται η ατομική αξιοπρέπεια και η ψυχοσωματική ακεραιότητα.
Σήμερα, οι διαφορές μεταξύ των νομοθετικών, κανονιστικών και διοικητικών διατάξεων στα κράτη μέλη δημιουργούν εμπόδια αλλά και ανταγωνισμό ανάμεσα στις φαρμακοβιομηχανίες για την έγκαιρη διάθεση των νέων φαρμάκων στους ασθενείς.
Για αυτό το λόγο απαιτείται εναρμόνιση σε ευρωπαϊκό επίπεδο.
Το Ευρωπαϊκό Κοινοβούλιο, αναγνωρίζοντας τη σημασία αυτής της οδηγίας, προσπαθεί να ξεπεράσει τις αντιθέσεις προκειμένου να μην καθυστερήσει η νομοθετική διαδικασία, εστιάζοντας στους κάτωθι ασφαλείς όρους για τη διεξαγωγή των κλινικών δοκιμών: γραπτή συναίνεση των συμμετεχόντων στις κλινικές δοκιμές, συγκατάθεση των κηδεμόνων ή των υπευθύνων από τον νόμο, καθώς και του θεράποντα ιατρού για τη συμμετοχή ατόμων με νοητική καθυστέρηση ή ψυχιατρική παθολογία που στερεί από τα άτομα αυτά τη δυνατότητα συναίνεσης· προϋπόθεση είναι ότι το προσδοκώμενο όφελος από τα δοκιμαζόμενα φάρμακα υπερέχει των τυχόν παρενεργειών· η συμμετοχή των παιδιών στις κλινικές δοκιμές πρέπει να αντιμετωπίζεται με τη δέουσα σοβαρότητα γιατί αποτελεί ιδιαίτερα ευαίσθητο σημείο.
Τέλος, και εδώ εκφράζω τη δυσαρέσκειά μου γιατί αυτό δεν συμπεριλαμβάνεται στις συμβιβαστικές προτάσεις του Συμβουλίου, πιστεύω ότι ο κύριος ερευνητής για τη διεξαγωγή της κλινικής δοκιμής πρέπει να είναι γιατρός.
Γιατί μόνο οι γιατροί κατέχουν τη γνώση και την εμπειρία, ώστε να αξιολογήσουν το όφελος και να αντιμετωπίσουν τις παρενέργειες και τους κινδύνους στη διάρκεια της κλινικής δοκιμής.
Βέβαια, στην ομάδα που διεξάγει τη κλινική δοκιμή μπορούν να συμμετέχουν και άλλες ειδικότητες σχετικές με το θέμα.
Θα ήθελα να συγχαρώ τον εισηγητή κ. Liese για την έκθεσή του και να τον ευχαριστήσω για την προσπάθεια συμβιβασμού των αντιθέσεων.
.
(FR) Κυρία Πρόεδρε, θα ήθελα να ευχαριστήσω και να συγχαρώ τον εισηγητή, κ. Liese, για την εξαιρετική έκθεση που υπέβαλε καθώς και την Επιτροπή Περιβάλλοντος, Δημόσιας Υγείας και Πολιτικής των Καταναλωτών για το έργο που υλοποίησε.
Η Επιτροπή θα είναι ιδιαίτερα ικανοποιημένη εάν, ύστερα από τόσες προσπάθειες εκ μέρους όλων των ενδιαφερόμενων πλευρών, καταστεί δυνατή, σε κοινοτικό επίπεδο, η εναρμόνιση των απαιτήσεων όσον αφορά τη διεξαγωγή κλινικών δοκιμών.
Πράγματι, το θέμα αυτό είναι ιδιαίτερα σημαντικό για την προστασία της δημόσιας υγείας.
Όπως γνωρίζετε, από το 1965, η κοινοτική νομοθεσία στον τομέα των φαρμάκων προβλέπει ότι για την εμπορία των φαρμάκων απαιτείται προηγουμένως άδεια διάθεσής τους στην αγορά.
Η χορήγηση της άδειας αυτής στηρίζεται στην τήρηση τριών θεμελιωδών κριτηρίων: της ποιότητας, της ασφάλειας, της αποτελεσματικότητας.
Η απαίτηση αυτή ανταποκρίνεται σε δύο κύριους στόχους: στην προστασία της δημόσιας υγείας και στην ελεύθερη κυκλοφορία.
Η διενέργεια κλινικών δοκιμών, σε συμφωνία με τις αρχές της ορθής κλινικής πρακτικής, επιτρέπει την εξακρίβωση της αποτελεσματικότητας και της ασφάλειας των φαρμάκων.
Η ορθή κλινική πρακτική αποτελεί αντικείμενο διεθνούς εναρμόνισης, υπό τη μορφή κατευθυντήριων γραμμών που εγκρίθηκαν στο πλαίσιο της Διεθνούς Διάσκεψης Εναρμόνισης στην οποία συμμετέχουν εκπρόσωποι της Ευρωπαϊκής Ένωσης, των Ηνωμένων Πολιτειών και της Ιαπωνίας.
Πάντως, στο μέτρο που οι εν λόγω κατευθυντήριες γραμμές δεν είναι νομικά δεσμευτικές, υπάρχουν διαφορές ως προς την εφαρμογή τους στα διάφορα κράτη μέλη.
Αυτό δημιουργεί δυσκολίες τόσο στους συμμετέχοντες στις κλινικές δοκιμές όσο και στους βιομηχανικούς κύκλους που επιθυμούν τη διεξαγωγή των δοκιμών αυτών στην Ευρωπαϊκή Ένωση.
Έτσι λοιπόν, η Επιτροπή πρότεινε, το Σεπτέμβριο του 1997, νομοθετικό πλαίσιο, βάσει του άρθρου 95 της Συνθήκης, με στόχο την εναρμόνιση των διαδικασιών που εφαρμόζονται στις κλινικές δοκιμές στο εσωτερικό της Ευρωπαϊκής Ένωσης.
Η Επιτροπή τροποποίησε την πρότασή της τον Απρίλιο του 1999, λαμβάνοντας έτσι υπόψη τη γνώμη του Ευρωπαϊκού Κοινοβουλίου.
Η κοινή θέση του Συμβουλίου, που εγκρίθηκε τον Ιούλιο του 2000, βασίζεται, κυρίως, στην τροποποιημένη πρόταση της Επιτροπής και περιλαμβάνει τις περισσότερες τροπολογίες που πρότεινε το Ευρωπαϊκό Κοινοβούλιο και υιοθέτησε η Επιτροπή.
Η τελευταία κατανοεί απόλυτα την ανησυχία του Ευρωπαϊκού Κοινοβουλίου που προτείνει τροπολογίες με κύριο στόχο την τελειοποίηση της προστασίας των ατόμων που συμμετέχουν στις κλινικές δοκιμές και ιδίως όσων δεν δύνανται να παράσχουν τη συναίνεσή τους, δηλαδή των παιδιών και των δικαιοπρακτικά ανίκανων ενηλίκων.
Καθώς οι ομάδες αυτές έχουν απόλυτη ανάγκη από κατάλληλα φάρμακα, η πρόκληση έγκειται λοιπόν στη δυνατότητα υλοποίησης δοκιμών και ταυτόχρονα στην προστασία των εν λόγω ομάδων.
Το σε βάθος έργο που εκπονήθηκε με άψογη συνεργασία ανάμεσα στο Ευρωπαϊκό Κοινοβούλιο, το Συμβούλιο και την Επιτροπή επέτρεψε την κατάρτιση μιας συμβιβαστικής πρότασης η οποία λαμβάνει υπόψη όλες τις πτυχές που εθίγησαν και υποδεικνύει αποκλίνουσες ορισμένες φορές θέσεις.
Η Επιτροπή αποδέχεται όλες τις τροπολογίες της συμβιβαστικής πρότασης, διότι ανταποκρίνονται πράγματι στους στόχους που επιδιώκει, δηλαδή στην προστασία της δημόσιας υγείας, υπό το πρίσμα των συμμετεχόντων στις κλινικές δοκιμές, στην ανάγκη για ομαλότερη διενέργεια των κλινικών δοκιμών στο εσωτερικό της Ευρωπαϊκής Ένωσης, στην ανάγκη της φαρμακευτικής βιομηχανίας να είναι ανταγωνιστική σε διεθνές επίπεδο.
Συνεπώς, η Επιτροπή αποδέχεται τις τροπολογίες 28 έως 43 της συμβιβαστικής πρότασης.
Αποδέχεται επίσης τις τροπολογίες 1, 2, 3, 6, 7, 8, 9, 10, 12, 13, 14, 16, 19, 21, 23 και 24.
Η Επιτροπή αποδέχεται επίσης επί της αρχής τις τροπολογίες 5, 11, 15, 17, 25, 26 και 27.
Αντιθέτως, δεν μπορεί να δεχθεί τις τροπολογίες 4, 18, 20 και 22.
Η συζήτηση έληξε.
Η ψηφοφορία θα διεξαχθεί αύριο, στις 12.30.
Κυρία Πρόεδρε, χαίρομαι διότι η Επιτροπή μας ενημερώνει ότι μπορεί να αποδεχθεί καταρχήν την τροπολογία 25.
Θα ήθελα όμως, αν είναι δυνατό, να μας πληροφορήσει και το Συμβούλιο ακόμη μια φορά αν μπορεί να την αποδεχθεί.
Το Συμβούλιο δεν έχει μάλλον πρόθεση να σας απαντήσει, κυρία μου.
Υποθέτω ότι μπορείτε να επικοινωνήσετε με τον εκπρόσωπο στο περιθώριο της συνεδρίασης, μέχρι αύριο στις 12.30, εφόσον η ψηφοφορία θα διεξαχθεί αύριο.
Προγράμματα στον τομέα της δημόσιας υγείας
Η ημερήσια διάταξη προβλέπει τη συζήτηση της έκθεσης (A5-0377/2000) του κ. Τρακατέλλη, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την πρόταση απόφασης του Ευρωπαϊκού Κοινοβουλίου και του Συμβουλίου που αφορά την επέκταση κοινοτικών προγραμμάτων δράσης στον τομέα της υγείας που θεσπίστηκαν από τις αποφάσεις αριθ.
645/96/ΕΚ, αριθ.
646/96/ΕΚ, αριθ.
647/96/ΕΚ, αριθ.
102/97/ΕΚ, αριθ.
1400/97/ΕΚ και αριθ.
1296/1999/ΕΚ και την τροποποίηση των εν λόγω αποφάσεων (COM(2000)0448 - C5-0400/2000 - 2000/0192(COD)).
Κυρία Πρόεδρε, θα ήθελα καταρχάς να εκφράσω τη δυσαρέσκειά μου προς την Επιτροπή για την αδικαιολόγητη καθυστέρηση κατάθεσης στο Κοινοβούλιο πρότασης σχετικά με την επέκταση των έξι προγραμμάτων δράσης για την δημόσια υγεία.
Τα προγράμματα αυτά αφορούν την καταπολέμηση του καρκίνου, την πρόληψη του AIDS, την πρόληψη εξάρτησης από τα ναρκωτικά και την προαγωγή της υγείας και η διακοπή τους θα σήμαινε τον τερματισμό των σχετικών σχεδίων και των εργασιών των δικτύων που έχουν δημιουργηθεί.
Η διαδικασία συναπόφασης για να τεθεί σε ισχύ το νέο πρόγραμμα δράσης για τη δημόσια υγεία για τα έτη 2001-2006 θα καθυστερήσει πέραν της 12ης Δεκεμβρίου 2000, που εκπνέει η προθεσμία των 4 από τα 6 προγράμματα.
Για αυτό και είναι επιτακτική η έγκριση παράτασής τους για ένα καταρχήν χρόνο και για δεύτερο, αν δεν έχει τεθεί σε ισχύ το νέο πρόγραμμα δράσης.
Στο πλαίσιο αυτό λοιπόν, συμφωνώ με την πρόταση του εισηγητή για την επίσπευση των διαδικασιών και την αποφυγή της διαδικασίας των δύο αναγνώσεων, μέσα από μια συμφωνία με το Συμβούλιο και την Επιτροπή για τα σχετικά κονδύλια.
Ελπίζω στο μέλλον να μην αντιμετωπίσουμε άλλη φορά τέτοια καθυστέρηση σε τομείς τόσο ζωτικούς, όπως αυτός της δημόσιας υγείας.
.
Κυρία Πρόεδρε, καταρχάς θα ήθελα να σημειώσω ότι τα προγράμματα των οποίων ζητείται η επέκταση, τέσσαρα προγράμματα για μια διετή εκπαίδευση και δύο προγράμματα για μια μονοετή εκπαίδευση, έχουν άμεση σχέση με το πρόγραμμα τα οποίο συζητείται αυτή τη στιγμή στην Επιτροπή Περιβάλλοντος και το οποίο είναι το νέο πρόγραμμα υγείας.
Δυστυχώς, αυτό το νέο πρόγραμμα, το οποίο θα ισχύει από το 2001 έως το 2006, δεν είναι ακόμη έτοιμο και δεν προβλέπεται για κάποιο χρονικό διάστημα να τεθεί σε ισχύ.
Επομένως, ήταν λογικό να ζητηθεί η επέκταση των προηγουμένων προγραμμάτων, τα οποία βεβαίως ήταν σημαντικά προγράμματα για το καρκίνο, για το AIDS, για νοσήματα όπως είναι νοσήματα από ρύπανση, ή ακόμη για παρακολούθηση λοιμωδών νόσων, και γενικώς προγράμματα τα οποία έχουν μεγάλη σημασία για την δημόσια υγεία.
Ήταν σημαντικό να επεκταθούν διότι άλλως θα είχαμε ένα μεγάλο κενό στα θέματα και στα προγράμματα δημόσιας υγείας.
Δεν πρέπει να ξεχνούμε ότι το κοινοτικό κεκτημένο αυτών των προγραμμάτων ουσιαστικά θα περάσει στο νέο πρόγραμμα για την υγεία, το οποίο εκπονείται αυτή τη στιγμή και επομένως είναι σωστό να επεκταθούν.
Αυτό το οποίο συμφωνήθηκε με το Συμβούλιο και με την Επιτροπή και, φυσικά, με την Επιτροπή Περιβάλλοντος του Κοινοβουλίου, για να μην έχουμε δεύτερη ανάγνωση και να μπορέσουμε να συνεχίσουμε απρόσκοπτα αυτά τα προγράμματα ώστε να μην υπάρξει κενό, ήταν να επεκταθούν μεν κατά δυο χρόνια τα τέσσερα προγράμματα, όπως ζήτησε η Επιτροπή, όμως να δοθούν τα χρήματα ανά έτος, ούτως ώστε εάν στον ενδιάμεσο χρόνο υπάρξει η έγκριση και τεθεί σε ισχύ το νέο πρόγραμμα για την υγεία, τότε βεβαίως να μη χρειαστεί η επέκταση και να χρησιμοποιηθούν τα χρήματα για τον δεύτερο χρόνο.
Εάν φυσικά, πράγμα που δεν το πιστεύω, δεν έχει ακόμη αρχίσει το νέο πρόγραμμα, τότε βεβαίως θα προχωρήσουμε και θα έχουμε και τα χρήματα για το δεύτερο χρόνο.
Έχουμε συμφωνήσει λοιπόν σα αυτά τα θέματα, έχουμε συμφωνήσει ότι και για τα δύο προγράμματα τα οποία λήγουν τον Δεκέμβριο του 2001 θα υπάρξει επέκταση για ένα χρόνο και έχουμε συμφωνήσει και ως προς το ποσόν, το οποίο δεν είναι διαφορετικό, μπορώ να πω ότι είναι κατά τι μικρότερο απα αυτό το οποίο είχε ζητήσει αρχικά η Ευρωπαϊκή Επιτροπή.
Επομένως, θέλω να πιστεύω ότι έχουμε προχωρήσει πολύ γρήγορα και με πολύ καλή συνεργασία.
Θα έλεγα ότι εγκαινιάσαμε ίσως και ένα νέο τρόπο λειτουργίας στα θέματα συναπόφασης.
Αντί να περιμένουμε να φθάσουμε στη συνδιαλλαγή ύστερα από μεγάλο χρονικό διάστημα, ουσιαστικά κάναμε την συνδιαλλαγή εκ των προτέρων.
Και εγώ θα το πρότεινα αυτό και στην Ευρωπαϊκή Επιτροπή και στο Συμβούλιο και στις επιτροπές του Κοινοβουλίου.
Είναι πάρα πολύ καλό να μπορούμε εκ των προτέρων να προλειαίνουμε το έδαφος, ώστε να προχωρούμε κατά το δυνατόν, να είμαστε παρά πολύ κοντά, ώστε ακόμη και αν χρειάζεται δεύτερη ανάγνωση να είναι πολύ κοντά στο σημείο να πάρουμε αποφάσεις.
Θα ήθελα να ευχαριστήσω βέβαια τους συναδέλφους μου, και των άλλων κομμάτων, και βεβαίως να ευχαριστήσω και τους συναδέλφους που ήτανε και στην Επιτροπή Περιβάλλοντος, διότι πραγματικά είχαμε αυτή την αξιόλογη σύμπτωση απόψεων και μπορέσαμε να προχωρήσουμε γρήγορα ώστε να μην υπάρχει κενό στα θέματα δημόσιας υγείας.
Και θέλω να πιστεύω ότι θα προχωρήσουμε με τον ίδιο τρόπο, χρησιμοποιώντας αυτή την μέθοδο και για το νέο πρόγραμμα υγείας, ώστε πραγματικά στα θέματα αυτά να μπορέσουμε να προχωρήσουμε, ότι η ευρωπαϊκή ολοκλήρωση, την οποία συζητούμε και λέμε όλοι μας συχνά, δεν είναι κάτι το αφηρημένο, δεν είναι μια ολοκλήρωση η οποία συμβαίνει μόνο σε θέματα εξωτερικών σχέσεων, μόνο σε θέματα αμύνης.
Είναι μια σειρά από συγκλίσεις.
Δεν είναι δυνατόν να φανταστείτε μια ενοποιημένη Ευρωπαϊκή Ένωση εάν δεν έχετε συγκλίσεις στον τομέα της υγείας, στον τομέα της παιδείας και σε άλλους τομείς.
Επομένως, θα έλεγα ότι προχωρούμε σιγά σιγά.
Βέβαια, ξέρουμε ότι ο τομέας της υγείας είναι στην ευθύνη των κρατών μελών, αλλά βεβαίως έχει εκ των Συνθηκών μεγάλες ευθύνες και η Ευρωπαϊκή Επιτροπή για την δημόσια υγεία του ευρωπαίου πολίτη.
Επομένως, πολύ σωστά προχωρούμε.
Βλέπω με τα προγράμματα αυτά μια απαρχή σύγκλισης και θα έλεγα ότι θα ήταν ευχής έργο, διότι πράγματι οι ευρωπαίοι πολίτες θα έχουν να ωφεληθούν πολλά από δράσεις στον τομέα της δημόσιας υγείας.
Κυρία Πρόεδρε, ας το δηλώσουμε εξαρχής, θα υπερψηφίσουμε την έκθεση Τρακατέλλη.
Ωστόσο, σημειώνουμε, για μία ακόμη φορά, τη δυσλειτουργία αυτή της Ευρωπαϊκής Ένωσης, το γεγονός δηλαδή ότι εγκρίνουμε, με επείγουσες διαδικασίες, τη σύνδεση ανάμεσα σε δύο προγράμματα σαν να αποτελεί έκπληξη το γεγονός ότι τα προγράμματα των οποίων η λήξη προβλεπόταν μέσα στο έτος 2000, λήγουν πράγματι μέσα στο έτος 2000.
Φρονώ ότι δεν μπορούμε να παίζουμε - όπως είπε ο κ. Τρακατέλλης - με την υγεία των ασθενών, που περιμένουν τη δική μας βοήθεια, και με τις μη κυβερνητικές οργανώσεις που έχουν ανάγκη από τους κοινοτικούς αυτούς προϋπολογισμούς για να κάνουν πράξη τις σχετικές με την υγεία πολιτικές.
Γενικά, είναι πλέον καιρός οι χώρες μέλη να συμφωνήσουν ώστε να παραχωρήσουν στην Ευρωπαϊκή Ένωση, και σε ένα ζήτημα πράγματι υπερεθνικό, μεγαλύτερο περιθώριο ελιγμών και ένα προϋπολογισμό με διαφορετική λογική, καθώς οι ασθένειες δεν γνωρίζουν σύνορα.
Κυρίως, όμως, το πρόγραμμα-πλαίσιο δεν πρέπει να παραβλέπει τις ειδικές δράσεις, με πρόσχημα την αναεπικέντρωση.
Για παράδειγμα, ακόμη και αν η μάχη κατά του AIDS δεν είναι πια στη μόδα, πρέπει να συνεχίσει να αποτελεί προτεραιότητα, διότι η τρομερή αυτή ασθένεια εξακολουθεί να υπάρχει, κυρίως στις υποψήφιες προς ένταξη στο μέλλον χώρες.
Τέλος, πρέπει να πούμε ότι ο στόχος μιας μελλοντικής ευρωπαϊκής στρατηγικής θα πρέπει να είναι η ένταξη των σχετικών με την υγεία ζητημάτων σε όλες τις άλλες κοινοτικές πολιτικές, ώστε να εξαλειφθεί η έλλειψη συνοχής που παρατηρείται σήμερα: ενώ διαθέτουμε πενήντα εκατομμύρια στην καταπολέμηση του καρκίνου, επιχορηγούμε την καπνοβιομηχανία με ποσά ύψους ενός δισεκατομμυρίου!
Κυρία Πρόεδρε, η πολιτική μας ομάδα υποστηρίζει την τόσο εμπεριστατωμένη έκθεση του κ. Τρακατέλλη καθώς επίσης και το έργο της Επιτροπής Περιβάλλοντος, Δημόσιας Υγείας και Προστασίας των Καταναλωτών.
Όπως πολύ σωστά είπε ο κ. Τρακατέλλης, πιστεύουμε ότι απαιτείται μια πρόβλεψη προκειμένου να προχωρήσουμε στην τήρηση των προγραμμάτων που έχουν αρχίσει.
Όταν όλοι οι Ευρωπαίοι πολίτες πλήττονται από κοινά προβλήματα που αφορούν τη διατροφή, την εργασία, διάφορα θέματα, είναι λογικό να υπάρχουν κοινά κοινοτικά προγράμματα που είναι ολοένα και σημαντικότερα για την καταπολέμηση, πρόληψη, ενημέρωση και κοινή δράση σχετικά με αυτά τα ζητήματα.
Για αυτόν τον λόγο είναι επιθυμητό να αυξηθούν οι προσπάθειες που καταβάλλονται σχετικά με τα ζητήματα αυτά.
Και ακριβώς σχετικά με αυτό το θέμα πιστεύουμε ότι παρατηρείται ο ανεπαρκής προσανατολισμός της Ευρωπαϊκής Ένωσης, του Συμβουλίου και της Επιτροπής, που με τις περικοπές στον προϋπολογισμό, επιδιώκοντας να μην υπερβεί το ανώτατο όριο του 1,27 % που προς το παρόν επιτρέπουν οι ισχύοντες κανόνες, βλάπτει δράσεις όπως οι συγκεκριμένες ενώ είναι ολοένα και περισσότερο σημαντικός ο συντονισμός μεταξύ των διαφόρων κρατών μελών.
Εκτιμούμε επίσης στην έκθεση του κ. Τρακατέλλη την ανάγκη για εξισορρόπηση των διαφόρων προγραμμάτων και δράσεων που βρίσκονται σε εξέλιξη.
Επιπλέον πρέπει να λάβουμε υπόψη ότι τόσο η πρόληψη και η προώθηση όσο και η παρακολούθηση θα είναι ολοένα και σημαντικότερες και για αυτόν τον λόγο θα πρέπει να τις ενισχύσουμε με μεγαλύτερους προϋπολογισμούς και να τους προσδώσουμε μεγαλύτερη σπουδαιότητα.
Τέλος, φρονούμε ότι θα πρέπει να προσπαθήσουμε ώστε στο μέλλον να μην επαναληφθούν καταστάσεις όπως αυτές που ζούμε σήμερα, λόγω έλλειψης ταχύτητας δράσης εκ μέρους της Επιτροπής για την έγκαιρη ανανέωση του συνόλου των δράσεων.
Κατά τη γνώμη μου αυτό είναι ανησυχητικό, πολλές εμπλεκόμενες οργανώσεις έχουν κρούσει τον κώδωνα του κινδύνου και το πρόβλημα θα πρέπει να λυθεί δια παντός.
Κυρία Πρόεδρε, ασφαλώς και υποστηρίζω την επέκταση των κοινοτικών προγραμμάτων για την υγεία μέχρι την 31η Δεκεμβρίου 2002.
Η συνέχιση ορισμένων προγραμμάτων δημόσιας υγείας μέχρι το τέλος του 2002 θα κοστίσει 80 εκατομμύρια ευρώ.
Ετούτο σημαίνει ότι θα αναληφθεί κοινοτική δράση στον τομέα της προαγωγής, της ενημέρωσης, της διαπαιδαγώγησης και της κατάρτισης σε θέματα υγείας, καθώς και στους τομείς του προγράμματος καταπολέμησης του καρκίνου, του κοινοτικού προγράμματος δράσης για την πρόληψη του AIDS και ορισμένων άλλων μεταδοτικών νόσων, και της πρόληψης της τοξικομανίας.
Φρονώ ότι τα ευρωπαϊκά θεσμικά όργανα, και κυρίως η Ευρωπαϊκή Επιτροπή και το Ευρωπαϊκό Κοινοβούλιο, πρέπει να αποκτήσουν ευρύτερες αρμοδιότητες για την προαγωγή των προγραμμάτων στον τομέα της υγείας στο εσωτερικό της Ευρωπαϊκής Ένωσης.
Βεβαίως το πρόγραμμα δράσης της Ευρωπαϊκής Κοινότητας για την πρόληψη του AIDS έχει κατορθώσει σε μεγάλο βαθμό να μειώσει τον αριθμό των ατόμων που πάσχουν από την τρομερή αυτή ασθένεια στο εσωτερικό της Ευρωπαϊκής Ένωσης.
Ασφαλώς σκοπεύω να διασφαλίσω, με την ενεργή και αποτελεσματική συμμετοχή μου, τη διάθεση αυξημένων κονδυλίων στην έρευνα για τον καρκίνο στο εσωτερικό της Ένωσης.
Είναι επιτακτική ανάγκη να αυξηθεί ο προϋπολογισμός αυτός ώστε να μπορέσουμε τελικά να ανακαλύψουμε τα αίτια του καρκίνου αλλά και τη θεραπεία του.
Ακόμη, τα προγράμματα πρόληψης της τοξικομανίας πρέπει να εστιάζουν όχι μόνο στις περιοχές όπου εντοπίζεται πρόβλημα αλλά και σε πολλές άλλες περιοχές στο εσωτερικό της Ευρωπαϊκής Ένωσης.
Διεθνείς οργανώσεις όπως η Europol εκτιμούν ότι αυξάνεται η εισαγωγή ναρκωτικών στην Ένωση.
Επομένως, η καταπολέμηση του διεθνούς κυκλώματος διακίνησης ναρκωτικών και ο περιορισμός της εισαγωγής ναρκωτικών ουσιών στην Ένωση παραμένει πραγματική πρόκληση για τα χρόνια που έρχονται.
Η κυβέρνηση της Ιρλανδίας εφαρμόζει ένα ιδιαίτερα επιτυχημένο πρόγραμμα που καλείται "Ταμείο διευκολύνσεων και υπηρεσιών για τους νέους" το οποίο στηρίζει την ανάπτυξη διευκολύνσεων και υπηρεσιών για νέους σε μειονεκτικές περιοχές.
Εστιάζει στις περιοχές εκείνες που αντιμετωπίζουν, ή κινδυνεύουν να αντιμετωπίσουν σοβαρό πρόβλημα ναρκωτικών.
Πρόκειται για ένα θέμα που μπορεί να εξεταστεί στο πλαίσιο του νέου κοινοτικού προγράμματος για την υγεία που πρόκειται να ισχύσει.
Συγχαίρω τον εισηγητή και την έκθεση.
Κυρία Πρόεδρε, με αφορμή την έκθεση Τρακατέλλη για την επέκταση των υφιστάμενων κοινοτικών προγραμμάτων δράσης στον τομέα της υγείας θα ήθελα να εκφράσω τις ανησυχίες μου για την πορεία την οποία ακολουθεί η ευρωπαϊκή πολιτική στον τομέα της δημόσιας υγείας.
Οι βασικές αρχές της ευρωπαϊκής πολιτικής για τη δημόσια υγεία περιλαμβάνονται στο άρθρο 152 της συνθήκης του Αμστερνταμ: "Οι δράσεις της Κοινότητας συμπληρώνουν την εθνική πολιτική. (·) Οι δράσεις αυτές περιλαμβάνουν την καταπολέμηση των μεγάλων απειλών για την υγεία" Παράλληλα θα ήθελα να επιστήσω την προσοχή στην αρχή της επικουρικότητας, η οποία σημαίνει ότι θέματα που δεν έχουν διασυνοριακό χαρακτήρα θα πρέπει να ρυθμίζονται από τα ίδια τα κράτη μέλη.
Πιστεύω όμως ότι, τον τελευταίο καιρό, διακρίνουμε μία προβολή της δημόσιας υγείας ως ευρωπαϊκού θέματος, τη στιγμή που η εξέλιξη αυτή αντίκειται στη συνθήκη.
Η ευρωπαϊκή πολιτική για τη δημόσια υγεία αποκτά ενδιαφέρον από τη στιγμή που ένα θέμα έχει διασυνοριακό χαρακτήρα ή τα κράτη μέλη δεν είναι σε θέση να εκπληρώσουν μια συγκεκριμένη αποστολή.
Σχετικά παραδείγματα είναι οι νομοθετικές διατάξεις για τη διασυνοριακή κυκλοφορία οργάνων, ιστών και αίματος ανθρώπινης προέλευσης και το πρόγραμμα για τα ορφανά φάρμακα.
Δεδομένου ότι στα παραδείγματα που αναφέρθηκαν, τα κράτη μέλη χρειάζονται το ένα το άλλο, υποστηρίζω στις περιπτώσεις αυτές μία κοινή ευρωπαϊκή αντιμετώπιση.
Όμως, η αντιμετώπιση αυτή δεν είναι απαραίτητη για την καταπολέμηση προβλημάτων όπως ο καρκίνος, το AIDS και η τοξικομανία.
Η πρόσθετη αξία που προσφέρεται σε σχέση με τις προσπάθειες των κρατών μελών δεν είναι και ιδιαίτερα σημαντική.
Οπωσδήποτε όσον αφορά την παροχή πληροφοριών και την ενημέρωση, πρέπει να προτιμάται το επίπεδο των κρατών μελών από το ευρωπαϊκό επίπεδο.
Η Ευρωπαϊκή Ένωση θα μπορούσε να κάνει περισσότερα πράγματα για την προαγωγή της υγείας στις υποψήφιες χώρες, οι οποίες στερούνται και της στοιχειώδους μέριμνας της υγείας.
Επιπλέον, υπάρχουν σχετικά απλές ασθένειες οι οποίες δεν μπορούν να αντιμετωπιστούν λόγω έλλειψης χρημάτων και άλλων μέσων.
Παράλληλα, ανησυχώ για το γεγονός ότι σύντομα θα εξεταστούν νέες προτάσεις οι οποίες αφορούν τα διάφορα συστήματα προστασίας της υγείας στην Ευρωπαϊκή Ένωση.
Κατ' αυτόν τον τρόπο, υπάρχει πιθανότητα να τεθούν υπό συζήτηση τα εθνικά συστήματα υγείας ή ακόμη και να υπονομευθούν στο μέλλον, κάτι το οποίο θεωρώ ανεπιθύμητο.
Εν ολίγοις, κυρία Πρόεδρε, οφείλω να πω ότι θεωρώ υπερβολικές τις εξελίξεις που παρατηρούνται στον τομέα της προστασίας της υγείας στην Ευρωπαϊκή Ένωση.
Η προστασία της υγείας είναι μια εθνική πολιτική και πρέπει να παραμείνει σ' αυτά τα πλαίσια.
Γι' αυτό και εναντιώνομαι σε προγράμματα προστασίας της δημόσιας υγείας τα οποία μπορούν να χρησιμεύσουν ως μοχλός για την υπονόμευση της εθνικής πολιτικής, τη στιγμή που τα τρέχοντα προγράμματα δεν προσφέρουν σχεδόν καμία πρόσθετη αξία σε σύγκριση με τις προσπάθειες που καταβάλλονται από τα κράτη μέλη.
.
(ΕΝ) Ευχαριστώ το Κοινοβούλιο, και ιδίως τα μέλη της Επιτροπής Περιβάλλοντος, Δημόσιας Υγείας και Πολιτικής των Καταναλωτών και, πάνω από όλους, τον εισηγητή, κ. Τρακατέλλη, για τις σημαντικές προσπάθειες που κατέβαλαν ώστε να επιτευχθεί η έγκριση της εν λόγω πρότασης με μία ανάγνωση και σε χρόνο ρεκόρ.
Είναι χαρακτηριστικό παράδειγμα του τι μπορεί να επιτευχθεί όταν όλα τα θεσμικά όργανα συνεργάζονται αρμονικά.
Το κείμενο που συμφωνήθηκε σήμερα σχετικά με την επέκταση των έξι προγραμμάτων για τη δημόσια υγεία περιέχει όσα συμφωνήθηκαν ανεπίσημα μεταξύ των θεσμικών οργάνων.
Η Επιτροπή αποδέχεται επομένως όλες τις τροπολογίες που υπέβαλε ο κ. Τρακατέλλης.
Γνωρίζω ότι και το Συμβούλιο έχει δώσει τη συγκατάθεσή του καταρχήν.
Η επέκταση είναι σημαντική για δύο λόγους.
Πρώτον, θα επιτρέψει τη συνέχιση ορισμένων σημαντικών δραστηριοτήτων στον τομέα της δημόσιας υγείας και την επίτευξη των στόχων τους.
Δεύτερον, μας παρέχει το αναγκαίο χρονικό περιθώριο ώστε να ολοκληρώσουμε τη συζήτηση γύρω από το προτεινόμενο νέο πρόγραμμα για τη δημόσια υγεία.
Επιτρέψτε μου να σας διαβεβαιώσω ότι το έργο που απομένει να υλοποιηθεί στο πλαίσιο των προγραμμάτων την εφαρμογή των οποίων επεκτείναμε, αλλά και σε όλα τα τρέχοντα προγράμματα για την υγεία, θα επικεντρωθεί στην προετοιμασία ορισμένων από τις καίριες δράσεις που προβλέπει το νέο πρόγραμμα.
Μέσα στο πλαίσιο των αποφάσεων που λαμβάνονται για κάθε πρόγραμμα ξεχωριστά, τα επιμέρους προγράμματα εργασίας θα προσαρμοστούν στις ανάγκες αυτές.
Σχετικά με το κείμενο που έχετε μπροστά σας, ευελπιστώ πλέον ότι μόλις εγκριθεί από το Κοινοβούλιο, το Συμβούλιο Υγείας θα προβεί στην έγκριση της σχετικής απόφασης στις 14 Δεκεμβρίου.
Η συζήτηση έληξε.
Η ψηφοφορία θα διεξαχθεί την Τετάρτη, στις 11.30.
Καθεστώς των θυμάτων σε ποινική διαδικασία
Η ημερήσια διάταξη προβλέπει τη συζήτηση της έκθεσης (A5-0355/2000) της κ. Cerdeira Morterero, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με την πρωτοβουλία της Πορτογαλικής Δημοκρατίας για την έκδοση απόφασης-πλαίσιο σχετικά με το καθεστώς των θυμάτων σε ποινική διαδικασία (9650/2000 - C5-0392/00 - 2000/0813 (CNS)).
Κύριε Πρόεδρε, θα ήθελα να αρχίσω την παρέμβασή μου εκφράζοντας τα συγχαρητήρια προς την πορτογαλική Προεδρία για την πρωτοβουλία της, την οποία κατά τη γνώμη μου, συνέχισε πολύ σωστά η γαλλική Προεδρία.
Κυρίες και κύριοι, όπως γνωρίζετε ζούμε σε μια κοινωνία όπου οι διασυνοριακές μετακινήσεις είναι ολοένα και πυκνότερες, έχουν λάβει πραγματικά γιγαντιαίες διαστάσεις και δεν έχουν προηγούμενο στην ιστορία της ανθρωπότητας.
Σχετικά με αυτό αρκεί να θυμηθούμε για παράδειγμα ότι κατά το 1997 εντός της επικράτειας της Ευρωπαϊκής Ένωσης περισσότερα από 200 εκατομμύρια άτομα διέσχισαν τα σύνορα των κρατών διαμονής τους προκειμένου να μεταβούν στο έδαφος άλλων κρατών μελών.
Η Ευρωπαϊκή Ένωση και η δημιουργία της ενιαίας αγοράς με τη σειρά της σημαίνει τη δημιουργία ενός χώρου χωρίς εσωτερικά σύνορα εντός του οποίου θα πρέπει να διασφαλίζεται η ελεύθερη κυκλοφορία εμπορευμάτων, προσώπων, υπηρεσιών και κεφαλαίων εντός του εδάφους των κρατών μελών της Ένωσης, σύμφωνα με το άρθρο 14 της Συνθήκης για την Ευρωπαϊκή Κοινότητα.
Όλοι αυτοί οι παράγοντες, ενεργώντας μεμονωμένα, αλλά πολλαπλασιάζοντας τα αποτελέσματά τους όταν ενεργούν από κοινού, οδήγησαν εκατομμύρια ανθρώπους στην καθημερινή και φυσική διάσχιση των συνόρων της χώρας διαμονής τους προς άλλες χώρες της Ευρωπαϊκής Ένωσης, είτε για να εγκατασταθούν εκεί, ή για να εργαστούν ή απλά για να ταξιδέψουν.
Αυτή η πραγματικότητα της οποίας οι συνέπειες από πολιτική και οικονομική σκοπιά είναι ανυπολόγιστες μεσοπρόθεσμα ή μακροπρόθεσμα, έχει ωστόσο αρνητικές επιπτώσεις στους πολίτες που μετακινούνται· μια από αυτές είναι ο κίνδυνος οι πολίτες να αποτελέσουν θύματα ενός εγκλήματος, τόσο εντός όσο και εκτός της επικράτειας του κράτους διαμονής τους, από ληστεία και ενίοτε μέχρι και εγκλήματα της τρομοκρατίας, η οποία εξακολουθεί να αποτελεί σκληρή και απάνθρωπη μάστιγα για συγκεκριμένα κράτη μέλη της Ευρωπαϊκής Ένωσης.
Ωστόσο, και χωρίς να γίνεται κατανοητό, μέχρι στιγμής η Ευρωπαϊκή Ένωση δεν υπήρξε ικανή να βρει τρόπους για την επαρκή κοινή καταπολέμηση αυτής της μάστιγας που δεν γνωρίζει εθνικά σύνορα γιατί τα κράτη μέλη συνεχίζουν να περικλείονται από 15 εθνικά σύνορα όσον αφορά τη δικαιοσύνη.
Υπάρχει σήμερα στην Ευρωπαϊκή Ένωση το παράδοξο ότι η κατάργηση των εσωτερικών συνόρων για την ελεύθερη κυκλοφορία των εμπορευμάτων, προσώπων, υπηρεσιών και κεφαλαίων θα πρέπει να συνυπάρχει με τη διατήρηση των 15 συνόρων στον αστυνομικό τομέα και στον τομέα της ποινικής διαδικασίας, για την κατάργηση των οποίων τα κράτη μέλη δημιουργούν δυσκολίες.
Η κατάσταση αυτή έχει αδικαιολόγητες συνέπειες στους Ευρωπαίους πολίτες που μετακινούνται ελεύθερα στην επικράτεια της Ευρωπαϊκής Ένωσης.
Όταν δυστυχώς κάποιος Ευρωπαίος πολίτης αντιμετωπίσει την τραυματική εμπειρία να αποτελέσει θύμα εγκλήματος σε χώρα διαφορετική από εκείνη της συνήθους παραμονής του, τότε αυτός ο πολίτης βιώνει την πικρή εμπειρία έλλειψης προστασίας, κάτι που προκύπτει από την ανικανότητα των κρατών μελών να δημιουργήσουν έναν πραγματικό ευρωπαϊκό νομικό χώρο.
Για αυτόν τον λόγο θα πρέπει να εξασφαλιστεί σε όλα τα θύματα εγκλήματος, όπου και αν διαμένουν ή όποια και είναι η υπηκοότητά τους, ο σεβασμός των δικαιωμάτων τους και η βεβαιότητα ότι θα έχουν την ίδια μεταχείριση, μια ταχεία και σίγουρη αποζημίωση, όπως δικαιούται κάθε άνθρωπος.
Θα πρέπει να έχουν αυτήν την μεταχείριση σε οποιοδήποτε κράτος μέλος στο έδαφος του οποίου αποτέλεσαν θύματα εγκληματικής ενέργειας.
Για αυτόν τον λόγο είναι απαραίτητη η δημιουργία ενός αυθεντικού καθεστώτος των θυμάτων εγκλήματος, ένα καθεστώς κοινό για όλα τα κράτη μέλη.
Πρωταρχικός στόχος αυτής της πρωτοβουλίας είναι η εξασφάλιση της ελάχιστης αποζημίωσης για τα θύματα σε όλα τα κράτη μέλη, εξασφαλίζοντας τουλάχιστον ένα κοινό ελάχιστο.
Κατά τον ίδιο τρόπο φρονώ απαραίτητο να επισημάνω ότι η ευρωπαϊκή ποινική δικονομία των κρατών μελών έχει δώσει προσοχή και έχει καταβάλει προσπάθειες σχετικά με τους εγκληματίες, τόσο ως προς την πρόληψη της εγκληματικότητας και των εγκλημάτων, όπως όσον αφορά τα προγράμματα και τα μέτρα επανένταξης και αποκατάστασης των εγκληματιών.
Αυτή η πρωτοβουλία είναι η πρώτη που δίνει ιδιαίτερη προσοχή και αποδίδει πρωταγωνιστικό ρόλο στα θύματα.
Μπορούμε να την χαρακτηρίσουμε καινοτομική και κατά κάποιο τρόπο επαναστατική όσον αφορά τη μεταχείριση των θυμάτων.
Αποτελεί αναμφίβολα ένα νέο τμήμα του ευρωπαϊκού νομικού συστήματος στο οποίο για πρώτη φορά τα θύματα διαθέτουν ένα ίδιο αναγνωρισμένο νομικό καθεστώς και όχι παράγωγο του εγκλήματος, όπως ίσχυε μέχρι σήμερα.
Αρκετές φορές, το θύμα αποτελεί αντικείμενο του εγκλήματος εντός του εδάφους μιας χώρας διαφορετικής από εκείνη της συνήθους παραμονής του, στην οποία περίπτωση τα προβλήματα και οι επιπτώσεις είναι σοβαρότερα και πιο περίπλοκα λόγω του συνόλου των αρνητικών αλλά συνήθων και συνεχών περιστάσεων ως προς τη μεταχείριση των θυμάτων: την έλλειψη επικοινωνίας λόγω μη γνώσης της γλώσσας, την έλλειψη ενημέρωσης, την εγκατάλειψή τους, την έλλειψη προστασίας σε κάποιους τομείς στους οποίους κάθε κράτος μέλος έχει διατηρήσει το δικό του νομικό σύστημα.
Για αυτόν τον λόγο, και με στόχο την επαρκή ανταπόκριση στις ανάγκες αυτού του είδους των θυμάτων, έχουν καταρτιστεί επίσης κάποιοι κανόνες σε διεθνές επίπεδο στους οποίους λαμβάνεται υπόψη η υπεράσπιση των δικαιωμάτων και συμφερόντων των θυμάτων.
Από τη συγκεκριμένη πρωτοβουλία θα ήθελα τώρα να επισημάνω μόνο δύο πτυχές: την Ευρωπαϊκή Σύμβαση αριθ.
116 του Συμβουλίου της Ευρώπης της 24ης Νοεμβρίου 1983, σχετικά με την αποζημίωση των θυμάτων βίαιων εγκλημάτων.
Και θέλω να τονίσω ότι πέρα από τη σπουδαιότητά της και από το γεγονός ότι αποτελεί δεσμευτικό σημείο αναφοράς στην Ευρώπη, η εν λόγω σύμβαση δεν έχει ακόμη κυρωθεί, μέχρι τις 18 Σεπτεμβρίου 2000, από τα ακόλουθα κράτη μέλη της Ευρωπαϊκής Ένωσης: την Αυστρία, το Βέλγιο, την Ελλάδα, την Ιρλανδία, την Ιταλία, την Πορτογαλία και την Ισπανία.
Αλλη μια πρωτοβουλία σε διεθνές επίπεδο είναι η Διακήρυξη των Ηνωμένων Εθνών σχετικά με τις θεμελιώδεις αρχές της δικαιοσύνης για τα θύματα εγκλημάτων και κατάχρησης εξουσίας, η οποία ενεκρίθη μέσω του ψηφίσματος 40/34 της Γενικής Συνέλευσης των Ηνωμένων Εθνών στις 29 Νοεμβρίου 1985.
Κυρίες και κύριοι, από όσα ειπώθηκαν πριν και ακολουθώντας τις εντολές του τέταρτου εδαφίου του άρθρου 2 της Συνθήκης για την Ευρωπαϊκή Ένωση που ορίζει ως έναν από τους στόχους της Ένωσης τη διατήρηση και ανάπτυξη της Ένωσης ως χώρο ελευθερίας, ασφάλειας και δικαιοσύνης, μέσα στον οποίο εξασφαλίζεται η ελεύθερη κυκλοφορία των προσώπων, θα πρέπει να επιτύχουμε ότι αυτός ο χώρος ελευθερίας, δικαιοσύνης και ασφάλειας εξασφαλίζει πραγματική πρόσβαση στη δικαιοσύνη ούτως ώστε οι πολίτες να μπορούν να επωφεληθούν από μια επαρκή νομική προστασία σε οποιοδήποτε σημείο της επικράτειας της Ένωσης.
Για αυτόν τον λόγο, η Ευρώπη των πολιτών δεν θα έχει νόημα αν δεν ληφθούν πρώτα μεταξύ άλλων τα απαραίτητα βελτιωτικά μέτρα και στα οποία λαμβάνονται επίσης υπόψη τα δικαιώματα των θυμάτων εγκλήματος, εστιάζοντας από μια σφαιρική σκοπιά που αφενός περιλαμβάνει επίσης όλα τα δικαιώματα και συμφέροντα, και αφετέρου, από μια κοινοτική οπτική γωνία, η οποία συγκλίνει τις νομοθεσίες των 15 κρατών μελών.
Πρέπει όλοι οι άνθρωποι, συμπεριλαμβανομένων των πολιτών τρίτων χωρών που αποτέλεσαν θύματα εγκλήματος στο έδαφος οποιουδήποτε κράτους μέλους της Ευρωπαϊκής Ένωσης να τυγχάνουν της ίδιας ελάχιστης μεταχείρισης.
Η Ευρωπαϊκή Ένωση δεν μπορεί να δεχτεί ότι το πρόσωπο μπορεί να έχει διαφορετική μεταχείριση ανάλογα με το κράτος μέλος στο οποίο υπήρξε θύμα εγκλήματος ή την εθνικότητά του αναμφίβολα.
Αυτή η διάκριση είναι εντελώς απαράδεκτη.
Τελειώνοντας, η πρωτοβουλία προϋποθέτει σημαντική πρόοδο στη δημιουργία ενός ευρωπαϊκού ποινικού δικαστικού χώρου, ο οποίος, αν και μερικός και περιορισμένος, θα ανταποκρίνεται στις πραγματικές ανάγκες της τεράστιας μάζας των ευρωπαίων πολιτών που μέχρι σήμερα παρέμεναν ουσιαστικά απροστάτευτοι εφόσον είχαν αποτελέσει θύματα ενός εγκλήματος εκτός του εδάφους της χώρας της συνήθους διαμονής τους.
Ως θετικά στοιχεία αυτής της πρωτοβουλίας επισημαίνω τον καθορισμό της έννοιας του θύματος και τη λήψη μέτρων που εστιάζονται εγγενώς στη σφαιρική προσοχή που πρέπει να τους δοθεί.
Για αυτόν τον λόγο, το μεγαλύτερο μέρος των τροπολογιών στην έκθεση έγιναν με στόχο τον σεβασμό των δικαιωμάτων του ανθρώπου που υπήρξε θύμα εγκλήματος και την αναγνώριση των δικαιωμάτων του, λαμβάνοντας υπόψη τα συμφέροντα και τις ιδιαιτερότητές του.
Όντως, θα πρέπει να εξασφαλίζεται μια ελάχιστη μεταχείριση για κάθε πρόσωπο που υπήρξε θύμα εγκλήματος, να προστατεύεται η αξιοπρέπειά του, να εξασφαλίζονται τα δικαιώματά του στη λήψη και παροχή ενημέρωσης, η πρόσβαση του στη δικαιοσύνη καθώς και η άμεση, σφαιρική και αποτελεσματική αποζημίωση για τις βλάβες που υπέστη.
συντάκτης γνωμοδότησης την Επιτροπής Νομικών Θεμάτων και Εσωτερικής Αγοράς.
(DE) Κύριε Πρόεδρε, κυρίες και κύριοι, δύο ζητήματα διαδραμάτισαν αποφασιστικό ρόλο στη γνωμοδοτική Επιτροπή Νομικών Θεμάτων και Εσωτερικής Αγοράς σε σχέση με την πρόταση αυτή.
Το πρώτο είναι κατά πόσο υπήρχε νομική βάση για την πρόταση.
Σαν εισηγητής, υποστήριξα την άποψη ότι το σχέδιο που προτείνεται είναι οπωσδήποτε αξιέπαινο, αλλά ότι, δυστυχώς, υπάρχουν σχετικά σαφείς κανόνες όσον αφορά την κατανομή των αρμοδιοτήτων στο εσωτερικό της Ευρωπαϊκής Ένωσης και σε σχέση με τα κράτη μέλη.
Η γνώμη μου, ως εισηγητή, είναι ότι τα θέματα της οργάνωσης της ποινικής δίωξης και της ποινικής δικονομίας δεν εμπίπτουν στις αρμοδιότητες της ΣΕΕ αλλά ανήκουν στη διακριτική ευχέρεια των κρατών μελών.
Ατυχώς, στη συγκεκριμένη περίπτωση, η κοινοβουλευτική επιτροπή δεν συμφώνησε μαζί μου, αλλά ήθελα πάντως να προβάλω την άποψή μου ως εισηγητής.
Το δεύτερο ερώτημα που μας απασχόλησε αρκετά ήταν η μαγνητοσκοπημένη ανάκριση.
Ίσως να θυμάστε τη συζήτηση που πραγματοποιήσαμε πριν από λίγο καιρό εδώ στο Κοινοβούλιο για την αποκαλούμενη έκθεση Di Pietro.
Ήδη εκείνη την εποχή, το θέμα αυτό είχε προκαλέσει έντονες διαμάχες.
Η Επιτροπή Νομικών Θεμάτων είχε συμφωνήσει με την πρόταση του εισηγητή, ο οποίος θεωρούσε ότι η μαγνητοσκοπημένη ανάκριση δεν είναι ένα κατάλληλο μέσο για ένα κράτος δικαίου και είχε ως αποτέλεσμα διαγράψει τις διατάξεις για τις μαγνητοσκοπήσεις που συμπεριλαμβάνονταν στην παράγραφο του αντίστοιχου άρθρου.
Γι' αυτό παρακαλώ να ληφθεί τούτο υπόψη τώρα που θίγουμε πάλι το θέμα αυτό.
Κατά τα λοιπά, χαιρετίζουμε θερμά την πρόταση.
Μόνο που θα ήταν καλύτερα να είχε αποτελέσει αντικείμενο χειρισμού στο κατάλληλο επίπεδο, δηλαδή από τον εθνικό νομοθέτη, ο οποίος θα μπορούσε να λάβει εξαιρετικές αποφάσεις για όλα αυτά τα θέματα.
Δεν χρειάζεται να ρυθμίζονται τα πάντα στο ευρωπαϊκό επίπεδο διότι, στην περίπτωση αυτή, θα είχε συμπεριληφθεί στη Συνθήκη ένα άρθρο για την "πανταχού αρμοδιότητα" της Ευρωπαϊκής Κοινότητας.
Αυτό όμως δεν έχει γίνει.
Επομένως, θα πρέπει ενδεχομένως να εξετάσουμε και στην προκειμένη περίπτωση κατά πόσο ενεργούμε σωστά αν υπερψηφίσουμε την παρούσα πρόταση.
Κύριε Πρόεδρε, πιστεύω ότι έχει πολύ μεγάλη σημασία να εξασφαλιστούν ορισμένα στοιχειώδη δικαιώματα των θυμάτων πέραν των εθνικών συνόρων.
Αυτό άλλωστε είναι και η πρόταση που περιλαμβάνεται στην έκθεση.
Εξ ονόματος της Επιτροπής για τα Δικαιώματα της Γυναίκας και τις Ίσες Ευκαιρίες, εκπονήσαμε γνωμοδότηση για την αρμόδια επί της ουσίας επιτροπή.
Αυτό που είχε ιδιαίτερη σημασία για εμάς ήταν να αναφερθεί στην έκθεση η συγκεκριμένη κατάσταση των γυναικών αλλά και άλλων ευάλωτων ομάδων.
Όταν χρησιμοποιώ τη φράση άλλες ευάλωτες ομάδες, αναφέρομαι στους ανήλικους και τα παιδιά, χωρίς όμως να εννοώ ότι πρέπει να περιοριστούμε στις ομάδες αυτές.
Στην κοινωνία μας υπάρχουν και άλλες ομάδες οι οποίες είναι πολύ ευάλωτες στη βία.
Αναφέρομαι σε άτομα με διαφορετικές σεξουαλικές προτιμήσεις, σε μετανάστες κλπ., ομάδες που είναι πάρα πολύ ευάλωτες.
Τι ζητήσαμε λοιπόν να γίνει για αυτές τις ομάδες;
Κατά πρώτον, είπαμε ότι οι άνθρωποι οι οποίοι είναι ιδιαίτερα ευάλωτοι πρέπει να χαίρουν σεβασμού.
Αναφέρομαι για παράδειγμα στην ιδιαίτερη κατάσταση των γυναικών και των παιδιών που υπήρξαν θύματα σεξουαλικής ή σωματικής βίας στους κόλπους της οικογένειας.
Για τους ανθρώπους αυτούς, έχει μεγάλη σημασία, σε περίπτωση που διεξαχθεί δίκη, η διαδικασία αυτή να μπορεί να διεξαχθεί κεκλεισμένων των θυρών, έτσι ώστε να δοθεί όσο το δυνατόν λιγότερη δημοσιότητα στα γεγονότα, επειδή τα θύματα ντρέπονται ακόμη και για το γεγονός ότι υπήρξαν θύματα.
Το λέω αυτό επειδή είναι αλήθεια ότι στην κοινωνία μας τα πράγματα φτάνουν μέχρι αυτό το σημείο.
Πιστεύω, για παράδειγμα, ότι για γυναίκες που υπήρξαν θύματα βίας έχει ιδιαίτερη σημασία να μπορούν παντού να παίρνουν πληροφορίες για το που μπορούν να αποταθούν, που μπορούν να βρουν στέγη και πώς μπορούν να βρουν καταφύγιο σε μια μυστική διεύθυνση.
Επίσης, η ιδιαίτερη εκπαίδευση της αστυνομίας και των δικαστικών αρχών έχει μεγάλη σημασία.
Όταν συμμετείχα στην κυβέρνηση της χώρας μου, ασχολήθηκα όλως ιδιαιτέρως με αυτή την προβληματική.
Τότε, παρατήρησα πόσο ελλιπής ήταν η προετοιμασία και η εκπαίδευση των αρμοδίων στις δύο εν λόγω υπηρεσίες, δηλαδή τόσο στην αστυνομία όσο και στις δικαστικές αρχές, για να μπορέσουν να αντιμετωπιστούν με σεβασμό, για παράδειγμα θύματα σεξουαλικής βίας, να τους υποβάλουν τις κατάλληλες ερωτήσεις, να βρουν ένα ξεχωριστό χώρο γι' αυτά, για παράδειγμα για βιασμένες γυναίκες η υπόθεση των οποίων έπρεπε να διερευνηθεί, και για να μην υποβάλλονται σε ανάκριση σε μία αίθουσα απ' όπου μπορεί να διέρχεται ο οποιοσδήποτε.
Έχει πάρα πολύ μεγάλη σημασία να υπάρξει μία συγκεκριμένη μέριμνα γι' αυτή την ομάδα ανθρώπων, γι' αυτά τα θύματα.
Αυτό έγινε στην έκθεση.
Χαίρομαι ιδιαιτέρως που η Επιτροπή υιοθέτησε τις τροπολογίες που κατατέθηκαν από την Επιτροπή για τα Δικαιώματα της Γυναίκας και εμείς από την πλευρά μας θα υποστηρίξουμε την έκθεση.
Κύριε Πρόεδρε, αγαπητοί συνάδελφοι, η έκθεση που αξιολογούμε σήμερα προέρχεται από μία πρωτοβουλία της πορτογαλικής Προεδρίας και εντάσσεται σε ένα σύνολο μέτρων με στόχο την προώθηση της δημιουργίας ενός χώρου ελευθερίας, ασφάλειας και δικαιοσύνης, έτσι ώστε να ανταποκριθούμε κατάλληλα στις ανησυχίες της καθημερινής ζωής των ευρωπαίων πολιτών.
Πολλές φορές, στην αντιμετώπιση των ζητημάτων που αφορούν τη δικαιοσύνη, αφιερώνουμε υπερβολικό χρόνο στα ποινικά πλαίσια, στο σωφρονιστικό σύστημα, στις δυνάμεις καταστολής της εγκληματικότητας, στους δικονομικούς κώδικες ή, ακόμη, στις διεκδικήσεις των διαδίκων μερών.
Ίσως έχουμε αφιερώσει λιγότερο χρόνο στα θύματα, που είναι πολλές φορές το πιο ευάλωτο κομμάτι αυτού του σύμπαντος.
Η πρωτοβουλία αυτή αφορά τρεις θεμελιώδεις πτυχές: το δικαίωμα του θύματος στην πληροφόρηση, την πρόσβαση στη δικαιοσύνη και το δικαίωμα αποζημίωσης για ζημίες.
Πράγματι, αυτή η πρόταση για την έκδοση απόφασης-πλαίσιο επιδιώκει κατά προτεραιότητα την προαγωγή της διαφύλαξης και της τήρησης των δικαιωμάτων των θυμάτων κατά την ποινική διαδικασία, κυρίως όσον αφορά την απλούστευση της πρόσβασης στο δίκαιο, στα δικαστήρια και στη νομική πληροφόρηση, καθώς επίσης και την προαγωγή και την προστασία των δικαιωμάτων τους όσον αφορά την αποζημίωση για απώλειες και ζημίες.
Είναι ουσιώδες να υπάρχει ένα νομικό μέσο που θα επιτρέπει την προσέγγιση των διαφόρων εθνικών νομοθεσιών όσον αφορά το καθεστώς των θυμάτων.
Υπάρχουν ασφαλώς πολλές πτυχές που πρέπει να βελτιωθούν ή ακόμη και να διορθωθούν.
Ωστόσο, είναι σημαντικό να υπερψηφίσουμε αυτή την απόφαση-πλαίσιο, που είναι αρκετά ισόρροπη.
Πράγματι, δεν μπορούμε να μιλάμε σοβαρά για την Ευρώπη των πολιτών εάν δεν λάβουμε υπόψη τα δικαιώματα των θυμάτων.
Και μεταξύ αυτών, πρέπει να δοθεί ιδιαίτερη προσοχή, όπως υπενθύμισε η κ. Smet, σε ορισμένες κατηγορίες όπως είναι η περίπτωση των ανηλίκων, των αλλοδαπών, των θυμάτων σεξουαλικής βίας και των θυμάτων τρομοκρατικών ενεργειών.
Ταυτόχρονα, πρέπει να διασφαλιστεί η ειδική κατάρτιση των επαγγελματιών που θα είναι επιφορτισμένοι με την άμεση επαφή με τα θύματα.
Πρέπει επίσης να διασφαλιστούν τα απαραίτητα μέτρα ώστε τα θύματα να μπορούν να επανέλθουν στην κανονική ζωή τους, όχι μόνο από οικονομική άποψη, αλλά επίσης να έχουν στη διάθεσή τους, σε περίπτωση ανάγκης, νομική, ψυχολογική, ιατρική υποστήριξη ή κοινωνική βοήθεια.
Τέλος, θα ήθελα να συγχαρώ την εισηγήτρια, την κ. Cerdeira Mortero, για την εργασία που πραγματοποίησε και για τις βελτιώσεις που εισήγαγε στην Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, εκφράζοντας ταυτόχρονα την ικανοποίησή μου για τις βελτιώσεις εκείνες που προήλθαν από τις εκθέσεις της κ. Smet και του κ. Lehne.
Στην Επιτροπή Ελευθεριών, πραγματοποιήθηκε μία κοινή εργασία την οποία υπογραμμίζω και για την οποία εκφράζω τις ευχαριστίες μου.
Θα επιθυμούσα να επιτευχθεί παρόμοια συναίνεση στην Ολομέλεια.
Οι ελάχιστες προτάσεις τροπολογιών που υποβάλαμε αφορούν κυρίως ζητήματα νομικής ακρίβειας, καθώς και την άποψή μας ότι οι υπηρεσίες που θα προσφέρουν υποστήριξη στα θύματα δεν πρέπει να είναι αποκλειστικά ή κατά προτίμηση δημόσιες: συχνά, σε υπηρεσίες βοήθειας προς τους ανθρώπους, οι εμπειρίες με θεσμούς κοινωνικής αλληλεγγύης και άλλες μη κυβερνητικές οργανώσεις είναι οι καλύτερες.
Συνολικά, το ΕΛΚ χαιρετίζει την έκθεση της κ. Cerdeira Morterero, την οποία ήδη υπερψηφίσαμε στη επιτροπή.
Κύριε Πρόεδρε, θα ήθελα να υπογραμμίσω και εγώ τη σημασία της πορτογαλικής νομοθετικής πρωτοβουλίας που περιέχεται στην έκθεση της αξιότιμης κ. Cerdeira, η οποία υποβάλλεται στο Κοινοβούλιο.
Είναι σημαντική για διάφορους λόγους: κατ' αρχάς επειδή πραγματοποιείται ένα βήμα μπροστά στην οικοδόμηση του χώρου ελευθερίας, ασφάλειας και δικαιοσύνης, σύμφωνα με το πρόγραμμα του Τάμπερε, πρόγραμμα που είναι δύσκολο να υλοποιηθεί, επειδή προσκρούει στην πολλαπλότητα των κρατικών πρακτικών και των εθνικών αντιστάσεων.
Είναι σημαντική, έπειτα, επειδή αυτή η ψηφοφορία γεμίζει ένα κενό, ένα κενό που προξενεί απαράδεκτες ζημιές στους ευρωπαίους πολίτες, οι οποίοι κυκλοφορούν ελεύθερα στην επικράτεια της Ένωσης, αλλά, όταν πέφτουν θύματα εγκλήματος, βρίσκονται ενώπιον των φραγμών διάφορων δικαστικών συστημάτων, δυσπρόσιτων από κάθε άποψη, που τους ζημιώνουν περαιτέρω, ενώ ευνοούν τους δράστες.
Αυτή η ψηφοφορία είναι, τέλος, σημαντική, επειδή το Κοινοβούλιο έχει την ευκαιρία να επιφέρει σημαντικές βελτιώσεις στη νομοθετική πρόταση, εκείνες ακριβώς που προτείνονται στην έξοχη έκθεση της κ. Cerdeira και τις οποίες συμμερίζεται η Επιτροπή Ελευθεριών των Πολιτών.
Η πιο σημαντική, κατά τη γνώμη μου, πτυχή, ωστόσο, έγκειται στο γεγονός ότι αποκτάται επιτέλους συνείδηση, και στο επίπεδο της Ένωσης, της ανάγκης να αλλάξει η οπτική γωνία θεώρησης της παρέμβασης του κράτους έναντι των εγκλημάτων.
Μέχρι σήμερα, βάσει της ορθής αρχής ότι πρέπει να αποφευχθεί το ενδεχόμενο να αποδίδουν οι πολίτες μόνοι τους δικαιοσύνη, περιοριζόμασταν στη διασφάλιση του κρατικού μονοπωλίου της τιμωρίας των ενόχων, αλλά ξεχνούσαμε ότι δεν είναι μόνο αυτό το καθήκον του κράτους: οπουδήποτε στον κόσμο ένα θύμα ζητά δικαιοσύνη, όλοι γνωρίζουμε τι ζητάει, ακόμα και όταν τα δικαστικά συστήματα είναι εντελώς διαφορετικά: ζητά την αποκατάσταση μιας διαφορετικά αφόρητης αδικίας και το κράτος, που έχει το καθήκον να εγγυάται την ασφάλεια των πολιτών, όταν δεν στάθηκε ικανό να τους προστατεύσει, πρέπει να παράσχει στα θύματα κάθε δυνατή βοήθεια, δείχνοντας έτσι ότι το κοινωνικό σύνολο τάσσεται με αυτόν που υπέστη την αδικία και με την πράξη αυτή καταδικάζει την επίθεση και τον δράστη.
Με την έγκριση αυτής της έκθεσης η Ευρωπαϊκή Ένωση δίνει μια πρώτη απάντηση σε ένα αίτημα δικαίου που μέχρι σήμερα ήταν παραμελημένο.
Κύριε Πρόεδρε, θα ήθελα να χαιρετίσω την πρωτοβουλία της Πορτογαλικής Δημοκρατίας και την έξοχη έκθεση της κ. Cerdeira και να την ευχαριστήσω για την ευρεία και συναινετική προσέγγισή της.
Η Ομάδα των Φιλελευθέρων πιστεύει ότι η έκθεση που προέκυψε από τη συζήτηση στην επιτροπή είναι πολύ καλή και θα υποστηρίξουμε τις τροπολογίες της επιτροπής κατά την ψηφοφορία.
Δεν θα υποστηρίξουμε τις μεταγενέστερες τροπολογίες της Ομάδας του Ευρωπαϊκού Λαϊκού Κόμματος ούτε της Ομάδας των Ευρωπαίων Σοσιαλιστών, με εξαίρεση την τροπολογία αριθ.
59.
Πιστεύουμε ότι η έκκληση προς τα κράτη μέλη να υπογράψουν την Ευρωπαϊκή Σύμβαση της 24ης Νοεμβρίου 1983 για την αποζημίωση των θυμάτων βίαιων εγκλημάτων πρέπει να ενταχθεί στο νομοθετικό ψήφισμα και όχι στο κείμενο της έκθεσης για την απόφαση-πλαίσιο.
Είναι απολύτως σαφές ότι εάν πρόκειται να δημιουργήσουμε και να υλοποιήσουμε το χώρο ελευθερίας, ασφάλειας και δικαιοσύνης για τον οποίο έγινε λόγος στο Τάμπερε τότε χρειαζόμαστε νομική συνδρομή σε διασυνοριακές υποθέσεις.
Γνωρίζω έναν οδηγό φορτηγού στην εκλογική μου περιφέρεια ο οποίος δέχτηκε επίθεση από τους εργοδότες του στις Κάτω Χώρες και δεν κατόρθωσε να προσφύγει στη δικαιοσύνη.
Επομένως, η τροπολογία αριθ.
4 είναι ουσιώδης.
Γνωρίζουμε επίσης ότι είναι αναγκαία προϋπόθεση ένα θύμα ανεξαρτήτως εθνικότητας να τυγχάνει της ίδιας μεταχείρισης με ένα θύμα που είναι υπήκοος της χώρας στην οποία συνέβη το αδίκημα.
Γνωρίζω έναν ψηφοφόρο του οποίου διέρρηξαν το όχημα στις Βρυξέλλες· διαπίστωσε ότι η βελγική αστυνομία δεν ήθελε να έχει καμία σχέση με το περιστατικό.
Για το λόγο αυτό θα υποστηρίξουμε την τροπολογία αριθ.
14.
Έχουμε σαφώς ανάγκη από εγγυήσεις για τις πολιτικές ελευθερίες και από την αναγνώριση των ιδιαίτερων αναγκών των μειονοτήτων, θέματα που καλύπτονται από την τροπολογία αριθ.
25 και άλλες.
Στην εκλογική μου περιφέρεια υπήρχε μία οικογένεια Σουηδών που δέχθηκε επίθεση.
Επρόκειτο για επίθεση με κίνητρο την ξενοφοβία· οι δράστες πίστευαν ότι ήταν Γερμανοί.
Θα είχε ιδιαίτερο ενδιαφέρον να μάθουμε εάν η πρόσβαση στη βρετανική δικαιοσύνη υπήρξε το ίδιο εύκολη όσο θα ήταν στη δική τους χώρα.
Επιτρέψτε μου να έχω τις αμφιβολίες μου.
Επομένως κύριε Πρόεδρε, οι Φιλελεύθεροι υποστηρίζουν την έκθεση, καθώς θεωρούμε ότι αποτελεί σημαντικό βήμα προς τη δημιουργία του ευρωπαϊκού νομικού χώρου και ότι θα ωφελήσει εκατομμύρια συμπολίτες μας.
Κύριε Πρόεδρε, καταρχάς θα ήθελα να συγχαρώ τη συνάδελφο Cerdeira για την ομιλία και για την έκθεσή της.
Οι άνθρωποι δεν πρέπει να είναι πρώτα θύμα ενός εγκλήματος και στη συνέχεια θύμα του συστήματος.
Συνεπώς, το σημαντικότερο δικαίωμα των θυμάτων κατά τη διάρκεια μιας δικαστικής διαδικασίας είναι το δικαίωμα να ακουστούν οι απόψεις τους.
Αυτό είναι στοιχειώδες.
Αναφέρεται δε σε πολλά διεθνή έγγραφα τα οποία αναφέρονται στα θύματα εγκλημάτων και έχει καθοριστική σημασία να μπορούν τα θύματα να έχουν πρόσβαση στην εκδίκαση της υπόθεσής τους.
Ένα άλλο σημείο που έχει ιδιαίτερη σημασία για τα θύματα είναι η ταχεία εκδίκαση της υπόθεσής τους, δεδομένου ότι τυχόν καθυστερήσεις μπορούν να οδηγήσουν σε μία ακόμη πιο έντονη αίσθηση της ιδιότητας του θύματος.
Τα θύματα σεξουαλικής βίας δεν θα πρέπει πλέον να υποχρεώνονται να καταθέτουν επανειλημμένα.
Εδώ, νομίζω ότι θα ήταν πάρα πολύ χρήσιμο να μπορούν να χρησιμοποιούνται βιντεοταινίες.
Γι' αυτό και η σχετική συζήτηση δεν έχει ολοκληρωθεί.
Ένα άλλο εξαιρετικά σημαντικό σημείο, όπως ανάφερε και η συνάδελφος Smet, είναι να παρέχεται εξειδικευμένη βοήθεια ανάλογα με το είδος του εγκλήματος.
Εδώ πρέπει να αρθούν ορισμένες προκαταλήψεις, δεδομένου ότι υπάρχουν ορισμένα εγκλήματα τα οποία δεν θωρούνται το ίδιο σημαντικά σε όλες τις χώρες.
Επίσης, διαπιστώνεται ότι υπάρχει θέμα διακριτικής μεταχείρισης των θυμάτων ήδη τη στιγμή της δήλωσης.
Τα κράτη μέλη θα πρέπει να υποχρεωθούν να ιδρύσουν ειδικές αστυνομικές μονάδες για τα θύματα εγκλημάτων.
Πέραν αυτών, πρέπει να υπάρχει μια νομική βάση και να εναρμονιστούν τα μέτρα για την προστασία των θυμάτων.
Τις απαραίτητες βασικές πληροφορίες για το σκοπό αυτό προσφέρει η μελέτη που εκτελέστηκε από την An Weghers στα πλαίσια του προγράμματος Grotius.
Η χρήσιμη εμπειρία που διαθέτουν ορισμένα κράτη μέλη σχετικά με τα μέτρα που έχουν ληφθεί μπορεί να συμβάλει σημαντικά στη θέσπιση μιας εναρμονισμένης δέσμης μέτρων.
Μια παρόμοια πρωτοβουλία αποτελεί επίσης ένα πρώτο βήμα για την πρόληψη του εγκλήματος.
Δεδομένου όμως ότι παρατηρείται αύξηση του οργανωμένου διασυνοριακού εγκλήματος, η πρωτοβουλία θα πρέπει να οδηγήσει στην κατάρτιση ενός κοινού προγράμματος πρόληψης σε ευρωπαϊκό αλλά και σε διεθνές επίπεδο.
Αναμένοντας την καθιέρωση ενός εναρμονισμένου μέτρου για τη διασυνοριακή προστασία των θυμάτων, τα σημερινά και τα υποψήφια κράτη μέλη θα μπορούσαν να συνεργαστούν με ΜΚΟ για να βελτιωθεί η προστασία των θυμάτων και, εάν είναι σκόπιμο, να εξεταστεί κάτω από ποιες προϋποθέσεις τα συγκεκριμένα θύματα έχουν δικαίωμα υποστήριξης για να επιστρέψουν στη χώρα τους ή δικαίωμα προσωρινής παραμονής, κατά τρόπο ανάλογο με αυτό που συμβαίνει στο Βέλγιο, το οποίο παραχωρεί ένα συγκεκριμένο καθεστώς σε θύματα σωματεμπορίας.
Η αποζημίωση του θύματος πρέπει να έχει προτεραιότητα σε σύγκριση με την πληρωμή του προστίμου και των δικαστικών εξόδων στο κράτος.
Τα κράτη μέλη πρέπει να φροντίζουν ώστε οι διαμεσολαβητές να προέρχονται από όλα τα κοινωνικά στρώματα, και τα φύλα, και να έχουν επαρκή γνώση της τοπική κουλτούρας και των τοπικών κοινοτήτων.
Στα πλαίσια αυτά, είναι επίσης σημαντικό να μπορούν οι συγγενείς του θύματος να πληροφορούνται τα γεγονότα με έναν άμεσο και επαγγελματικό τρόπο, εφόσον βεβαίως το επιθυμούν, να έχουν την υποστήριξη που χρειάζονται και να μην είναι υποχρεωμένοι να μαθαίνουν τα πάντα από τον Τύπο.
Κύριε Πρόεδρε, η πορτογαλική πρωτοβουλία υπέρ της νομικής προστασίας του θύματος στην ποινική διαδικασία είναι υποστηρικτέα και εξαιρετικά επείγουσα.
Καλώς έπραξε η εισηγήτρια - την οποία συγχαίρω - που τόνισε το απαράδεκτο παράδοξο της ύπαρξης, από τη μία πλευρά, μιας Ευρώπης χωρίς σύνορα όπου κυκλοφορούν ελεύθερα εμπορεύματα και πρόσωπα, μιας Ευρώπης που κατευθύνεται προς τη νομισματική, τη χρηματοπιστωτική και την οικονομική ένωση και, από την άλλη, μιας Ευρώπης δεκαπέντε ποινικών δικαστικών συστημάτων, όλων πολύ διαφορετικών μεταξύ τους.
Από τη μία πλευρά υπάρχει ένα δυναμικό 350 εκατομμυρίων ατόμων που ενθαρρύνονται να ταξιδεύουν και να εργάζονται στο όνομα της ενωμένης Ευρώπης, αλλά αν υποστούν ένα έγκλημα, μια αδικία, η Ευρώπη χάνεται· η τόσο εξυμνυμένη ευρωπαϊκή ιθαγένεια εξαφανίζεται· ο πολίτης γίνεται ένας άνθρωπος χωρίς δικαιώματα, που πρέπει να αντιμετωπίσει ένα ξένο, συχνά εχθρικό κράτος, το οποίο δεν παρέχει πληροφορίες, δημιουργεί χίλια προβλήματα, δεν αποκαθιστά τις ενδεχόμενες βλάβες.
Πόσοι από εμάς τους ευρωβουλευτές έχουμε κληθεί να υποβάλουμε ερωτήσεις για τέτοιου είδους περιπτώσεις;
Και η Επιτροπή μας απαντά ακριβώς ότι δεν μπορεί να εισέλθει στην ουσία των εθνικών δικαστικών συστημάτων, ακόμη και όταν συμβαίνουν κατάφωρες αδικίες.
Κατά τους τελευταίους μόνο μήνες, μου υποβλήθηκαν δύο περιπτώσεις.
Η πρώτη: η περίπτωση δύο ιταλών πιλότων της Alitalia, του Alberto Nassetti και του Pierpaolo Racchetti, που πέθαναν στη Γαλλία κατόπιν ενός δυστυχήματος, σε μη διασαφηνισμένες περιστάσεις, κατά τη διάρκεια μιας δοκιμαστικής άσκησης ενός αεροσκάφους.
Έχουν περάσει έξι χρόνια και, ανάμεσα σε χίλια προβλήματα και απαγορευτικές νομικές δαπάνες, οι οικογένειες περιμένουν ακόμα δικαιοσύνη, περιμένουν να μάθουν την αιτία αυτών των θανάτων και ποιοι είναι οι πιθανοί υπεύθυνοι.
Η δεύτερη είναι η περίπτωση ενός έλληνα φοιτητή, του Μίκη Μάντακα, που σκοτώθηκε πριν από 25 περίπου χρόνια στη Ρώμη, κατόπιν μιας τρομοκρατικής απόπειρας των Ερυθρών Ταξιαρχιών.
Ο ένοχος, ο Arturo Lojacono, εντοπίσθηκε και καταδικάσθηκε, αλλά διέφυγε στο εξωτερικό.
Η Ιταλία έχει ζητήσει επανειλημμένα την έκδοση αυτού του ανθρωποκτόνου από τη Γαλλία, όπου ο Lojacono ζει ελεύθερος, για να μπορέσει επιτέλους να εκτίσει την ποινή του.
Ε λοιπόν, ακόμα περιμένουμε απάντηση.
Είναι ευπρόσδεκτο επομένως, μαζί με το ευρώ, και το καθεστώς των θυμάτων των εγκλημάτων, για να οικοδομηθεί ένας πραγματικός ευρωπαϊκός δικαστικός χώρος.
Κύριε Πρόεδρε, η εξέλιξη προς την ενίσχυση της θέσης του θύματος αποτελεί ιδιαίτερα χαροποιό γεγονός.
Στην αρχή οι περισσότεροι ήταν κατά.
Τώρα όμως συμφωνούν οι περισσότεροι, κάτι που θεωρώ θετικό.
Καλωσορίζω την πορτογαλική πρόταση να ενισχυθεί η θέση του θύματος ακόμη και στις ποινικές υποθέσεις, παρόλο που σέβομαι απολύτως τα νομικής φύσεως σχόλια που έκανε πριν ο συνάδελφος Lehne.
Τα άτομα που καθίστανται θύματα εγκληματικών ενεργειών εν όσον κάνουν χρήση του δικαιώματός τους για ελεύθερη κυκλοφορία δεν θα πρέπει να υποφέρουν δύο φορές τυγχάνοντας χειρότερης μεταχείρισης.
Αυτό ισχύει ασχέτως του είδους του εγκλήματος για το οποίο πρόκειται.
Εδώ χρειάζεται να ενισχυθεί η θέση του θύματος της εγκληματικής ενέργειας, αν και αυτό δεν μπορεί να γίνει χωρίς να λαμβάνονται συγχρόνως και μέτρα πρόληψης του εγκλήματος.
Η καλύτερη μορφή βοήθειας προς το θύμα είναι να φροντίσουμε ώστε να μην πραγματοποιούνται εγκλήματα και ο αποτελεσματικότερος τρόπος πρόληψης των εγκλημάτων είναι προφανώς η ενημέρωση.
Τα μέτρα για την πρόληψη των εγκλημάτων θα πρέπει επίσης να προσανατολίζονται στην καταπολέμηση της οργανωμένης εγκληματικότητας.
Τα θύματα εγκληματικών ενεργειών οφείλουν να γνωρίζουν τα δικαιώματα που διαθέτουν καθώς και τις δυνατότητες να ζητήσουν βοήθεια.
Τα περισσότερα κράτη μέλη παρέχουν κάποιας μορφής πρώτες βοήθειες στα θύματα εγκληματικών ενεργειών.
Κάποτε χρειάζονται τα άτομα που ταξιδεύουν κάποια άλλης μορφής υποστήριξη, ίσως και περισσότερη από αυτή που παρέχεται στον τοπικό πληθυσμό.
Μπορεί να πρόκειται για ψυχολογική στήριξη, βοήθεια με μία ξένη γλώσσα και άλλα πολλά.
Είναι κάποτε δύσκολο για τα αλλοδαπά θύματα εγκληματικών ενεργειών να παρακολουθούν εξ αποστάσεως τις νομικές διαδικασίες και γι' αυτό είναι προφανές ότι χρειάζονται ιδιαίτερα μέτρα.
Τα θύματα εγκληματικών ενεργειών θα πρέπει πάντοτε να βρίσκονται στο κέντρο.
Καθώς δεν θα πρέπει στο κέντρο να βρίσκονται οι δράστες, με ανησυχούν οι τάσεις που παρατηρούνται σε αρκετά κράτη μέλη σύμφωνα με τις οποίες αρχίζει να εισάγεται ο θεσμός της αρχειοθέτησης εγκληματικών ενεργειών, δηλαδή δεν διώκεται ο δράστης μόνο και μόνο προκειμένου αυτός να συναντηθεί με το θύμα του.
Με βρίσκουν αντίθετη τέτοιες πρακτικές.
Το έγκλημα θα πρέπει να διαλευκαίνεται, ειδάλλως απειλείται μακροπρόθεσμα το δημοκρατικό σύστημα.
Γιατί ποιος θα ήθελε να συμμετέχει στο σύστημα αυτό και να ψηφίζει στις εκλογές όταν τα προβλήματα αγνοούνται απολύτως;
Στη χώρα μου αυξάνουν τα κρούσματα κακοποιήσεων, ενώ μόνο λίγο πάνω από το 20% αυτών εξιχνιάζεται.
Είναι εξαιρετικά χαμηλό αυτό το ποσοστό.
Οι εγκληματικές ενέργειες δεν αποτελούν ατυχήματα.
Επιβάλλοντας ποινή στο δράση δείχνουμε συγχρόνως σεβασμό στο θύμα.
Η βασική αρχή είναι ότι το άτομο οφείλει πάντοτε να αναλαμβάνει την ευθύνη των πράξεών του.
Ποτέ δεν θα πρέπει να αγνοούμε αυτή την αρχή, είτε σε επίπεδο κρατών μελών είτε σε επίπεδο ΕΕ.
Το κράτος τελικά οφείλει να αναλαμβάνει την ευθύνη για την αποτυχία του να παράσχει προστασία στο θύμα.
Χαίρομαι λοιπόν για την έκθεση που εκπόνησε η εισηγήτρια, έκθεση την οποία υποστηρίζω θερμά.
Θέλω να την ευχαριστήσω για τη συμβολή της στις προσπάθειες ενίσχυσης των θυμάτων εγκληματικών ενεργειών στα κράτη μέλη.
.
(ΕΝ) Κύριε Πρόεδρε, τη στιγμή που σημειώνεται πρόοδος στην οικοδόμηση ενός ευρωπαϊκού χώρου χωρίς εσωτερικά σύνορα, είναι σημαντικό, όπως τόνισε η εισηγήτριά σας, να μην λησμονούμε τους χιλιάδες ανθρώπους που πέφτουν κάθε χρόνο θύματα ποινικών αδικημάτων κατά τη μετακίνησή τους στο εσωτερικό της Ευρωπαϊκής Ένωσης.
Βρίσκονται συχνά σε δύσκολη θέση διότι είναι πολύ μακριά από το περιβάλλον που τους είναι οικείο και δεν γνωρίζουν το σύστημα ή τη γλώσσα της χώρας στην οποία συμβαίνει το αδίκημα.
Το σχέδιο απόφασης-πλαίσιο που πρότεινε η Πορτογαλία και υποστήριξε η γαλλική Προεδρία συνιστά ένα πρώτο βήμα ώστε να ληφθεί υπόψη η κατάσταση των εν λόγω θυμάτων στο επίπεδο της Ευρωπαϊκής Ένωσης.
Η Επιτροπή χαιρετίζει την προσπάθεια αυτή.
Το θέμα της κατάστασης των θυμάτων ποινικών αδικημάτων στην Ευρώπη θίχτηκε για πρώτη φορά στο πρόγραμμα δράσης της Βιέννης και περιελήφθη στα συμπεράσματα του Ευρωπαϊκού Συμβουλίου του Τάμπερε.
Ακόμη, αποτέλεσε αντικείμενο της ανακοίνωσης της Επιτροπής στις 14 Ιουλίου 1999.
Ορισμένες από τις προτάσεις της εν λόγω ανακοίνωσης για τη βελτίωση των προτύπων και την προϋπόθεση της αρμοδιότητας στο θέμα των θυμάτων συμπεριλήφθηκαν στο σχέδιο της απόφασης-πλαίσιο που κατέθεσε η πορτογαλική Προεδρία το οποίο έχετε ενώπιόν σας σήμερα.
Αναγνωρίζω την προσπάθεια που κατέβαλε η κ. Cerdeira Morterero, η εισηγήτριά σας για τη σύνταξη του εν λόγω κειμένου.
Υπήρξε αντικείμενο δύσκολων συζητήσεων στο πλαίσιο του Συμβουλίου.
Όπως παρατηρήσατε, το σχέδιο απόφασης-πλαίσιο περιέχει διαφορετικούς τύπους μέτρων: πρώτον, θεσπίζει ελάχιστους κανόνες για τα δικαιώματα των θυμάτων· δεύτερον, θεσπίζει ειδικούς κανόνες με στόχο να λάβει υπόψη τις περιπτώσεις των ατόμων εκείνων που πέφτουν θύματα κάποιου αδικήματος σε ένα κράτος μέλος διαφορετικό από το κράτος καταγωγής τους και, τρίτον, ενθαρρύνει τα κράτη να αναπτύξουν μέτρα για την υποστήριξη των θυμάτων.
Ορισμένες διατάξεις είναι ιδιαίτερα ικανοποιητικές, για παράδειγμα η δυνατότητα για τα θύματα να υποβάλλουν καταγγελία στο κράτος διαμονής όταν δεν είναι σε θέση να το πράξουν στο κράτος όπου συνέβη το αδίκημα.
Η Επιτροπή δεν διαφωνεί με τις περισσότερες από τις τροπολογίες που προτείνει η εισηγήτρια.
Ωστόσο, θα ήθελα να επιστήσω την προσοχή σας σε τρία σημεία.
Αρκετές τροπολογίες κάνουν λόγο για τις επίσημες γλώσσες της Ευρωπαϊκής Ένωσης, προβλέποντας το δικαίωμα των θυμάτων να επικοινωνούν σε μία από τις εν λόγω γλώσσες.
Αυτό, όμως, δεν είναι ενδεχομένως σωστό.
Είναι σημαντικό να μπορεί το θύμα να λαμβάνει πληροφορίες σε μία γλώσσα που κατανοεί.
Σε ορισμένες περιπτώσεις ενδέχεται να μην πρόκειται για γλώσσα της Ευρωπαϊκής Ένωσης.
Σε άλλες περιπτώσεις μπορεί να λαμβάνει τις αναγκαίες πληροφορίες σε γλώσσα της Ένωσης που δεν είναι η μητρική του.
Είναι, επομένως, προτιμότερο να μην γίνεται αναφορά σε μία γλώσσα της Ένωσης, αλλά - γεγονός που είναι πιο ρεαλιστικό - να δίδεται στο θύμα το δικαίωμα να έχει πρόσβαση στις αναγκαίες πληροφορίες σε μία γλώσσα που του είναι κατανοητή.
Πρέπει λοιπόν ενδεχομένως να είναι δυνατή η παροχή υπηρεσιών διερμηνείας σε ορισμένες περιπτώσεις.
Δεύτερον, η τροπολογία αριθ.
49 ορίζει ότι τα κράτη μέλη δύνανται να εξασφαλίζουν στα θύματα που το επιθυμούν το δικαίωμα να παραμένουν στο κράτος στο οποίο διεξάγεται η διαδικασία, εφόσον αυτό είναι αναγκαίο για την ομαλή διεξαγωγή της.
Η διάταξη αυτή παρουσιάζει ιδιαίτερο ενδιαφέρον.
Απαιτεί, ωστόσο, πιο λεπτομερή μελέτη σε σχέση με την ευρωπαϊκή νομοθεσία όσον αφορά στην παροχή ασύλου και στη μετανάστευση από τρίτες χώρες προς την Ένωση.
Για το λόγο αυτό το εν λόγω κείμενο αποσύρθηκε από την έκδοση που συζητήθηκε στο Συμβούλιο.
Η Επιτροπή εξετάζει επί του παρόντος το ενδεχόμενο σύνταξης ειδικού κειμένου για το σημαντικό αυτό θέμα με γνώμονα την προστασία των θυμάτων καθώς και - σε ορισμένες περιπτώσεις - τη διευκόλυνση των ερευνών.
Τρίτον, το κείμενο καλεί τα κράτη μέλη να δημιουργήσουν μία τηλεφωνική γραμμή χωρίς χρέωση, που θα λειτουργεί 24 ώρες το 24ωρο σε όλες τις επίσημες γλώσσες της Ένωσης, ώστε τα θύματα να μπορούν να επικοινωνούν με τις υπηρεσίες υποστήριξης των θυμάτων.
Πρόκειται πράγματι για μια καλή ιδέα καθώς θα επιτρέψει ενδεχομένως στον ευρωπαίο πολίτη που έχει πέσει θύμα εγκληματικής ενέργειας, κατά τη μετακίνησή του στο εσωτερικό της Ένωσης, να αισθανθεί πραγματικά την ευρωπαϊκή προστιθέμενη αξία.
Ωστόσο, από τη μία πλευρά η απόφαση-πλαίσιο δεν αποτελεί κατάλληλο εργαλείο στην περίπτωση αυτή και, από την άλλη, η εφαρμογή της είναι πολύπλοκη και απαιτεί σε βάθος εξέταση.
Πρέπει να υπάρχει η ίδια τηλεφωνική γραμμή άμεσης ανάγκης σε όλα τα κράτη μέλη όπως συμβαίνει με την πυροσβεστική υπηρεσία ή την αστυνομία;
Πρέπει να συσταθεί ενιαίο ευρωπαϊκό κέντρο το οποίο θα λειτουργεί 24 ώρες το 24ωρο με σκοπό την ενημέρωση για τις δυνατότητες υποστήριξης των θυμάτων;
Πρέπει να συσταθούν υπηρεσίες σε όλα τα κράτη μέλη;
Η Επιτροπή επιθυμεί να ολοκληρώσει τη μελέτη σκοπιμότητας πριν θέσει σε εφαρμογή ένα τέτοιο σχέδιο.
Ήδη μεριμνά για την υποστήριξη της δικτύωσης σε ευρωπαϊκό επίπεδο του δικτύου των εθνικών υπηρεσιών υποστήριξης των θυμάτων ώστε να διασφαλίζεται η προσήκουσα μέριμνα προς τα θύματα, ιδίως εάν δεν είναι κάτοικοι της χώρας όπου συνέβη το αδίκημα.
Στο πλαίσιο αυτό θα εξεταστεί και η ιδέα της λειτουργίας τηλεφωνικής γραμμής χωρίς χρέωση.
Στο τρέχον στάδιο είναι ίσως προτιμότερο να θεσπιστεί η συνεργασία με τις υπηρεσίες υποστήριξης των θυμάτων παρά να προστεθεί σε ένα κείμενο η αρχή της τηλεφωνικής γραμμής χωρίς χρέωση η οποία ενδέχεται να μην έχει μέλλον.
Το σχέδιο απόφασης-πλαίσιο για το οποίο αποφασίζετε σήμερα συνιστά ένα πρώτο βήμα για τη μέριμνα υπέρ των θυμάτων σε ευρωπαϊκό επίπεδο.
Όπως ήδη ανέφερα, προκειμένου να διασφαλίσει την παρακολούθηση της ανακοίνωσης της 1 Ιουλίου 1999, η Επιτροπή έχει εστιάσει στο θέμα της έγκρισης συγκεκριμένων μέτρων για την υποστήριξη των θυμάτων, ιδίως μέσω της υποστήριξης που προβλέπει το ευρωπαϊκό φόρουμ για τις υπηρεσίες προς τα θύματα.
Επιπλέον, όσον αφορά στην αποζημίωση των θυμάτων, η Επιτροπή θα υποβάλει Πράσινη Βίβλο κατά το επόμενο έτος.
Είμαι ιδιαίτερα ικανοποιημένος από τη θετική υποδοχή που επεφύλαξε το Κοινοβούλιο στο πρώτο αυτό κείμενο που συντάχθηκε για ένα τόσο σημαντικό θέμα, έτσι ώστε ο χώρος ελευθερίας, ασφάλειας και δικαιοσύνης τον οποίο οικοδομούμε προοδευτικά να μπορέσει να προσφέρει στους συμπολίτες μας υποστήριξη σε συχνά δύσκολες για αυτούς καταστάσεις.
Η συζήτηση έληξε.
Η ψηφοφορία θα διεξαχθεί αύριο, στις 12.301.
(Η συνεδρίαση λήγει στις 20.46)