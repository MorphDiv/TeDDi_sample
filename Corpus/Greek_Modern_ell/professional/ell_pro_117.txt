# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Πρώτα - πρώτα θα πρέπει τόσο τα κράτη μέλη όσο και η Επιτροπή να αναπροσαρμόσουν τα προγράμματα περιφερειακής ανάπτυξης και να εφαρμόσουν μέτρα πρόληψης, αποκατάστασης και αναδάσωσης.
Για παράδειγμα, θα μπορούσαν να χρησιμοποιήσουν την κοινοτική πρωτοβουλία Interreg.
Επίσης, η εισαγωγή μητρώων δασών θα είναι πάρα πολύ σημαντική και θα συμβάλει στην προστασία και την ανάκτηση του οικολογικού πλούτου και την καταπολέμηση της κερδοσκοπίας επί των γαιών.
Χρειάζεται όμως, κύριε Πρόεδρε, ένας συντονισμός και μια συνεργασία σε ευρωπαϊκό επίπεδο, και καλώ την Επιτροπή να προτείνει τη δημιουργία ενός ευρωπαϊκού κέντρου πρόληψης των πυρκαγιών και για τη συστηματική μελέτη και για την εισαγωγή νέων τεχνικών μεθόδων για την πρόληψη, αλλά και για την καταπολέμηση.
Και προχωρώ λίγο πιο πέρα: ήρθε η στιγμή η Επιτροπή να εκπονήσει μια ολοκληρωμένη στρατηγική άμυνας για συντονισμό εθνικών δράσεων και μέσων κατά των φυσικών και κατά των ανθρωπογενών καταστροφών.
Βέβαια, αυτά θα γίνουν πάντοτε με σεβασμό και της αρχής της επικουρικότητας.
Με αυτές τις προτάσεις, κύριε Πρόεδρε, ελπίζω να έχω θετική ανταπόκριση από την Επιτροπή ώστε να μπορέσουμε να προστατεύσουμε τα δάση μας πιο αποτελεσματικά.
Κύριε Πρόεδρε, πράγματι, σαν να πρόκειται για ένα χρόνιο και εποχιακό κακό, και το καλοκαίρι του 2000 έχει σημαδευτεί από την πύρινη λαίλαπα, οι πληγές της οποίας για την χώρα μας και για την ήπειρό μας εξαπλώνονται σε χιλιάδες εκτάρια, φθάνοντας μέχρι και σε κάποια νεκροταφεία για τους πυροσβέστες και τους κατοίκους που βρήκαν τραγικό θάνατο.
Αυτό το κακό έχει εγκληματική προέλευση: καταλογίζεται σε ανεύθυνους πυρομανείς, στους οποίους είναι σκόπιμο να επιβληθούν αποτρεπτικές ποινές, ή σε αδίστακτους μεσίτες, έτοιμους για όλα προκειμένου να ιδιοποιηθούν ζώνες όπου απαγορεύεται η δόμηση, για τους οποίους το σύνολο κατασταλτικών νομικών μέσων θα πρέπει να είναι εφιάλτης.
Αυτό όμως το κακό έχει και υπεύθυνη προέλευση: αφ' ενός, την έλλειψη απογραφής των οικονομικών δραστηριοτήτων, όπως είναι η γεωργοκτηνοτροφία στην Κορσική για παράδειγμα, ή ακόμη την έλλειψη πραγματικών προσεγγίσεων που θα βασίζονται σε γεωγραφικές βάσεις δεδομένων, την απουσία χωροταξικής διευθέτησης της υπαίθρου, που θα αξιοποιεί τους φυσικούς πόρους και θα ελαχιστοποιεί την διάδοση των πυρκαγιών.
Τέλος, και προπαντός, την ανυπαρξία μιας πραγματικής περιβαλλοντικής αγωγής που θα ξεπερνά κατά πολύ τις απαραίτητες εκστρατείες πρόληψης και ευαισθητοποίησης.
Συνεπώς, αυτή η θερινή επιδημία είναι ιάσιμη, κύριε Πρόεδρε.
Είναι επιτακτική η ανάγκη να επανεξισορροπήσουμε τους προσανατολισμούς ορισμένων πολιτικών χρήσεων γης, όπως είναι η κτηνοτροφική πολιτική στην Κορσική, και να κατανείμουμε τις πριμοδοτήσεις σε συνάρτηση με το οικονομικό και προληπτικό πλαίσιο.
Αυτές οι ανάντη διατάξεις δεν αντικαθιστούν τις απαραίτητες κατάντη επενδύσεις στον κατάλληλο και επαρκή σε αριθμό αντιπυρικό εξοπλισμό που θα πρέπει να αναπτυχθεί σε όλες τις χώρες της Ένωσης, που βρίσκονται σε περιοχές υψηλού κινδύνου.
Οι άμεσα ενδιαφερόμενοι πολίτες περιμένουν συγκεκριμένα μέτρα από την Επιτροπή.
Κύριε Πρόεδρε, φέτος οι πυρκαγιές στη Μεσόγειο, και ιδιαίτερα στην Ελλάδα, έσπασαν ιστορικό ρεκόρ.
Νομίζω ότι κάηκε η διπλάσια έκταση από κάθε άλλη φορά και τα ανθρώπινα θύματα ήταν πολλά, παρά το ότι, βεβαίως, η ελληνική κυβέρνηση είχε προετοιμαστεί αρκετά και παρά το ότι η Ελλάδα έχει σήμερα έναν από τους ισχυρότερους εξοπλισμούς σε μηχανήματα, αεροπλάνα και ανθρώπινο δυναμικό για πυρόσβεση στον κόσμο.
Αποδείχθηκε λοιπόν ότι η κατασταλτική παρέμβαση δεν αρκεί.
Πρέπει να περάσουμε στην πρόληψη.
Όλοι το λέμε αλλά δεν το κάνουμε.
Είναι πολύπλοκο θέμα, αφορά, βεβαίως, τις τοπικές αρχές, την εθνική κυβέρνηση.
Τι μπορεί να κάνει η Ευρωπαϊκή Ένωση;
Κύριε Πρόεδρε, να κάνει πιο ενεργό βασική πολιτική· με περισσότερο συντονισμό και μεγαλύτερη παρέμβαση· να κοιτάξει τις αδυναμίες της Κοινής Αγροτικής Πολιτικής, η οποία στην ουσία σπρώχνει τον κόσμο που ζει μέσα στα δάση και ζει οικονομικά από τα δάση να μην έχει κίνητρα και να φεύγει.
Η Κοινή Αγροτική Πολιτική επιχορηγεί τη βόσκηση στα καμένα, επιχορηγεί ζώα που βόσκουν στα καμένα, τη στιγμή που το δάσος προσπαθεί με φυσικό τρόπο να αναπαραχθεί.
Πρέπει βεβαίως επίσης η Ευρωπαϊκή Ένωση να ξαναδεί λιγάκι τον προσανατολισμό και τις προτεραιότητες των επενδύσεων.
Εμείς φωνάζουμε τόσον καιρό για το κτηματολόγιο, ειδικά δε για το δασικό κτηματολόγιο και τους δασικούς χάρτες, που πρέπει να ενισχυθούν κατά προτεραιότητα σε σχέση με όλα τα υπόλοιπα και, βεβαίως, να ληφθεί οποιοδήποτε άλλο αναπτυξιακό και επενδυτικό μέτρο το οποίο να εντάσσει στην ανάπτυξη το δάσος ως δάσος και όχι ως αντικείμενο κατανάλωσης, και το οποίο να επιτρέπει έτσι και στους πληθυσμούς οι οποίοι ζουν από το δάσος να βρίσκονται εκεί.
Είναι η καλύτερη πρόληψη και η καλύτερη προστασία.
Φυσικά, πυρκαγιές γενικά θα έχουμε, και με την εξέλιξη του κλίματος που παρατηρούμε, δυστυχώς θα έχουμε όλο και χειρότερα φαινόμενα.
Στο χέρι μας όμως είναι να προσπαθήσουμε να κάνουμε ό,τι μπορούμε για να προλάβουμε, τουλάχιστον, τις γνωστές αιτίες.
Κύριε Πρόεδρε, η Πορτογαλία επίσης επλήγη από την τραγωδία αυτή των δασικών πυρκαγιών, είτε λόγω φυσικών αιτίων είτε εγκληματικού χαρακτήρα, ιδίως με κίνητρα καταδικαστέων οικονομικών συμφερόντων.
Γνωρίζουμε ότι αυτό αποτελεί καταρχήν θέμα ευθύνης των κρατών μελών που πρέπει να οργανωθούν και να ενισχύσουν τα αντίστοιχα μέσα καταπολέμησης και πρόληψης.
Και πρέπει να δώσουν προτεραιότητα σε παρόμοιες δράσεις, όπως επίσης και σε δράσεις εθνικής αναδάσωσης, στο πλαίσιο των εθνικών προγραμμάτων τους για την περιφερειακή ανάπτυξη.
Αλλά υπάρχει επίσης ανάγκη ενίσχυσης μίας ευρωπαϊκής δασικής στρατηγικής με τεχνικά και οικονομικά μέσα ικανά να ενισχύσουν και να συμπληρώσουν τους εθνικούς πόρους.
Στο πλαίσιο αυτό, επιτρέψετέ μου να υπογραμμίσω την πρόταση που θα υποβάλει το Κοινοβούλιο στο σημείο 12 του ψηφίσματός μας σχετικά με τη δημιουργία ενός ευρωπαϊκού κέντρου πρόληψης των πυρκαγιών, και τολμώ να προτείνω ως έδρα του την Πορτογαλία.
- Η Επιτροπή εκφράζει τη βαθύτατη λύπη της για την απώλεια ανθρώπινων ζωών, καθώς και για την οικολογική και οικονομική καταστροφή που προκλήθηκε από τις πρόσφατες δασικές πυρκαγιές στην Ευρώπη.
Σε αυτή τη συζήτηση αναφέρθηκε η αρχή της επικουρικότητας.
Πρέπει να αποφεύγουμε να δημιουργούμε πολλές προσδοκίες και να υπερφορτώνουμε την Επιτροπή με καθήκοντα.
Επιβάλλεται να είμαστε προσεκτικοί ώστε να μην υποσχεθούμε κάτι που δε θα μπορούμε να πραγματοποιήσουμε.
Για να είμαστε ειλικρινείς το έχουμε κάνει αρκετές φορές στο παρελθόν.
Πρέπει να φροντίζουμε, όταν συμμετέχουμε σε συζητήσεις σαν αυτήν να μη σκεφτόμαστε άμεσα ότι η Επιτροπή θα λύσει το πρόβλημα.
Μπορούμε και οφείλουμε να κάνουμε κάτι, ήθελα όμως να επιστήσω την προσοχή σε αυτό το σημείο.
Για να θίξουμε το κεντρικό ζήτημα που είναι η γραμμή προϋπολογισμού βοήθειας εκτάκτου ανάγκης, η Επιτροπή εξετάζει την πρόταση μιας νομικής βάσης για μια τέτοια γραμμή αυτή τη στιγμή.
Ωστόσο η Επιτροπή θα μπορούσε να εξετάσει την οικονομική υποστήριξη για την αποκατάσταση του δυναμικού δασοκομικής παραγωγής, βάσει του κανονισμού για την αγροτική ανάπτυξη Νο 1257/1999.
Σύμφωνα με τις ελληνικές αρχές οι οικονομικές συνεισφορές από τους γεωργικούς πόρους δεν επαρκούν για μια ουσιαστική συνεισφορά στο έργο της αποκατάστασης.
Για αυτόν το λόγο η Επιτροπή προτείνει στις ελληνικές αρχές να παρουσιάσουν προτάσεις για την τροποποίηση του προγράμματος ανάπτυξης, έτσι ώστε να μπορούν να εξεταστούν τα απαραίτητα κονδύλια.
Θα ήθελα να επιστήσω την προσοχή σας στον κανονισμό της ΕΕ Νο 2158/1992, σύμφωνα με τον οποίο μπορούν να χρηματοδοτηθούν προληπτικές ενέργειες για τις πυρκαγιές δασών.
Κάθε κράτος μέλος πρέπει να επιβεβαιώσει ότι έχουν γίνει όλα τα απαραίτητα βήματα για τη μείωση στο ελάχιστο του κινδύνου πυρκαγιών.
Νέες πρωτοβουλίες της Επιτροπής έχουν ήδη εφαρμοστεί ή πρόκειται να εφαρμοστούν προσεχώς.
Ένα συλλογικό όργανο θα εξετάσει στο προσεχές μέλλον μια πρόταση για απόφαση του Συμβουλίου που θα θεσπίζει έναν κοινοτικό μηχανισμό συντονισμού ενεργειών επείγουσας ανάγκης για την προστασία του πολίτη.
Στόχος του θα είναι η βελτίωση της αλληλοβοήθειας ανάμεσα στα κράτη μέλη.
Θα έχει επίσης ένα έμμεσο αποτέλεσμα καθώς θα βοηθήσει τις τρίτες χώρες να αντιμετωπίζουν απροσδόκητες καταστάσεις επείγουσας ανάγκης ή καταστροφές που δεν θα ήταν σε θέση να χειριστούν από μόνες τους.
Μέσω αυτού του μηχανισμού τα κράτη μέλη θα κληθούν να προσδιορίσουν ομάδες, οι οποίες θα μπορούν να μεταβούν σε πολύ λίγο χρόνο στον τόπο της καταστροφής.
Η Επιτροπή πρόσφατα εγκαινίασε ένα σχέδιο βασισμένο σε δορυφόρο για τη βελτίωση της πληροφόρησης στα κέντρα καταπολέμησης πυρκαϊών στην περιοχή της Μεσογείου, με σκοπό να προσδιορίσει τα επίπεδα του κινδύνου από μέρα σε μέρα.
Θα εκτιμήσουμε εάν αυτό θα μπορούσε να οδηγήσει σε ένα σύστημα έγκαιρου εντοπισμού δασικών πυρκαγιών.
Η Επιτροπή ενθαρρύνει επίσης τις χώρες μέλη να ενισχύσουν τις δυνάμεις επέμβασής τους.
Το Περιφερειακό Ταμείο και το Ταμείο Συνοχής έχουν ήδη συνεισφέρει σημαντικά την περίοδο 1994 - 1999.
Οι εθνικές αρχές θα πρέπει να παρέχουν τους αναγκαίους οικονομικούς πόρους για να σταθεροποιήσουν αυτήν την ενέργεια την περίοδο 2000 - 2006.
Γενικά, η λήψη της απόφασης για την απόκτηση ενός τέτοιου συστήματος καταπολέμησης πυρκαγιών θα παραμείνει ευθύνη των χωρών μελών.
Σχεδιάζονται επίσης εργαστήρια αυτοδιδασκαλίας για την καταπολέμηση δασικών πυρκαγιών.
Η Επιτροπή ωστόσο δεν διαθέτει αρκετούς πόρους για να επεκτείνει τις δραστηριότητές της πέρα από αυτό.
Οι πόροι των Διαρθρωτικών Ταμείων μπορούν να χρησιμοποιηθούν για την αποκατάσταση ύστερα από φυσικές καταστροφές και τα τελευταία χρόνια έχουμε επωφεληθεί από αυτό το πλεονέκτημα.
Ευχαριστώ, κύριε Επίτροπε.
H συζήτηση επί των επικαίρων, επειγόντων και σημαντικών θεμάτων έληξε.
Προχωρούμε τώρα στην ψηφοφορία.
Κύριε Πρόεδρε, όπως ορισμένοι συνάδελφοί μας, μόλις πληροφορήθηκα την εξέλιξη της κατάστασης στο βόρειο Αφγανιστάν όπου, ύστερα από δύο μήνες αδιάκοπης επίθεσης, οι Ταλιμπάν φαίνεται ότι σήμερα το βράδυ κατέλαβαν την πόλη Toliqan με τίμημα έναν βαρύ απολογισμό θυμάτων μεταξύ των εμπολέμων και του άμαχου πληθυσμού.
Φυσικά είναι πολύ αργά για την υποβολή ψηφίσματος με τη διαδικασία του κατεπείγοντος.
Θα ήθελα να σας παρακαλέσω, κύριε Πρόεδρε, να διαβιβάσετε στη Διάσκεψη των Προέδρων το αίτημα του Κοινοβουλίου μας προκειμένου, κατά την προσεχή μίνι ολομέλεια των Βρυξελλών να γίνει μια δήλωση από πλευράς Συμβουλίου και Επιτροπής σχετικά με τη δράση που θα μπορούσε να αναλάβει η Ευρωπαϊκή Ένωση για να βοηθήσει στην εξεύρεση πολιτικής λύσης στο Αφγανιστάν και στον τερματισμό των άσκοπων αυτών αιματοχυσιών.
Σας ευχαριστώ κύριε Morillon, θα το διαβιβάσω.
Κύριε Πρόεδρε, θα ήθελα να υποστηρίξω την πρόταση του συναδέλφου κ.Morillon.
Επίσης εκ μέρους της πολιτικής μου ομάδας θα ήθελα να τονίσω ότι την επεξήγηση του Συμβουλίου επί του θέματος την θεωρούμε πολύ σημαντική και σας παρακαλώ να μεταβιβάσετε όσα ανέφερε κατά την Διάσκεψη των Προέδρων.
Θα το κάνω ευχαρίστως κύριε συνάδελφε!
Κύριε Πρόεδρε, θα ήθελα κατά την λήξη της ψηφοφορίας να παρακαλέσω τον πρόεδρο της Επιτροπής Προϋπολογισμών να μας ενημερώσει, εάν είναι διαθέσιμες οι επιπτώσεις που θα συμπεριληφθούν στα άρθρα 12 και 14 της πρότασης ψηφίσματος για τις πυρκαγιές στην Ευρώπη, για τα οποία μόλις πραγματοποιήθηκε η ψηφοφορία.
Κύριε Πρόεδρε, αυτό δείχνει την ανοησία του να κάνεις πολιτική στον αέρα.
Αυτό δεν έχει περάσει ποτέ από καμία επιτροπή.
Γίνονται αιτήσεις για χρήματα που δεν υπάρχουν και κανείς δεν είπε από πού μπορούν να βρεθούν.
Είναι μια επείγουσα ανάγκη που ψηφίστηκε από το αυτό Κοινοβούλιο - έστω και έτσι, είναι πραγματικά αστείο.
(Χειροκροτήματα)
Έχω κατανοήσει πλήρως το θέμα, κύριε Wynn!
Κατάσταση στα νησιά Φίτζι μετά το πραξικόπημα
Η ημερήσια διάταξη προβλέπει τη δήλωση της Επιτροπής σχετικά με την κατάσταση στα νησιά Φίτζι μετά το πραξικόπημα.
Το λόγο έχει ο Επίτροπος κ.Nielson.
- Η απελευθέρωση των ομήρων στις 13 Ιουλίου, η σύλληψη του αρχηγού των επαναστατών και των συνεργατών του στις 26 Ιουλίου, καθώς και οι προσπάθειες της κυβέρνησης να επαναφέρει τη τάξη και το νόμο, είναι ικανοποιητικά βήματα.
Υπάρχουν ωστόσο ακόμα σοβαρές ανησυχίες σχετικά με το μέλλον των νησιών Φίτζι.
Πρώτον και κύριον η χρήση βίας από ορισμένες εθνικές ομάδες για την επιβολή της εξουσίας τους πάνω σε άλλες κοινότητες είναι απαράδεκτη.
Δεύτερον, πρέπει να επανεγκαθιδρυθεί μια δημοκρατική κυβέρνηση.
Η παρούσα προσωρινή κυβέρνηση δεν έχει δημοκρατικές βάσεις.
Επιβάλλεται η δημιουργία ενός σαφούς προσχεδίου για την πλήρη αποκατάσταση των δημοκρατικών αρχών και πρακτικών.
Είναι αναγκαίο να εφαρμοστεί ξανά το σύνταγμα του 1997 που ορίζει την αρχή της ισότητας των δικαιωμάτων για όλους τους πολίτες των νησιών.
Αυτή η διαδικασία πρέπει να οριστικοποιηθεί πολύ σύντομα.
Το προτεινόμενο χρονικό πλαίσιο των δυο ή τριών ετών φαίνεται πολύ μακρινό.
Ο κεφαλαιώδους σημασίας εθνικός ανταγωνισμός στα νησιά Φίτζι πρέπει να αντιμετωπιστεί.
Η συνεργασία μεταξύ των φυλών και η αρμονία πρέπει να γίνουν πραγματικότητα.
Αυτό μπορεί να απαιτήσει τη διεθνή μεσολάβηση.
Εάν θέλουμε να είμαστε ρεαλιστές, πρέπει να υποστηρίξουμε κάθε δυνατό βήμα προς τη σταθερότητα χωρίς να χάσουμε την επαφή με το σενάριο που μόλις σκιαγράφησα.
Η διεθνής κοινότητα και οι χορηγοί βοήθειας προς τα νησιά Φίτζι συμφωνούν με αυτές τις αρχές.
Όσο αφορά την Ευρωπαϊκή Ένωση, το Συμβούλιο ενημέρωσε τους κατοίκους των Φίτζι σχετικά με την επιθυμία του να αρχίσει διαβουλεύσεις σύμφωνα με το Αρθρο 366 της Συνθήκης Lomι, η οποία απαιτεί μια λεπτομερή εξέταση της κατάστασης βασισμένη στην παροχή πληροφοριών από τους κατοίκους των Φίτζι.
Περαιτέρω πληροφόρηση θα δοθεί από την υπουργική αποστολή ενημέρωσης ΑΚΕ στα Φίτζι με που πραγματοποιήθηκε στα μέσα Αυγούστου με επικεφαλής τον Υπουργό Εξωτερικών της Παπούα Νέας Γουινέας.
Ακόμα, η Επιτροπή έλαβε πληροφορίες από πρώτο χέρι από τον νόμιμο πρωθυπουργό, κ. Chaudhry στις 31 Αυγούστου.
Βρισκόμαστε στην αρχή των διαβουλεύσεων.
Θα ληφθούν μέτρα σύμφωνα με το Αρθρο 366, αν οι διαβουλεύσεις αποτύχουν όσον αφορά την εξεύρεση μιας λύσης αποδεκτής και από τις δύο πλευρές.
Το μόνο που μπορούμε να πούμε αυτή τη στιγμή είναι ότι τα μέτρα, αν υπάρξουν, δεν πρόκειται να ζημιώσουν τους φτωχούς και αυτούς που υποφέρουν ήδη από τη σοβαρή οικονομική κρίση που προκλήθηκε από τα γεγονότα.
Η εκπόνηση των σχεδίων που αφορούν τη φτώχεια πρέπει συνεπώς να συνεχιστεί.
Τελειώνοντας ελπίζω η συντονισμένη προσπάθεια της διεθνούς κοινότητας χορηγών να έχει το επιθυμητό αποτέλεσμα για την σημερινή κυβέρνηση των Φίτζι.
Ακόμα και αν επιτύχουμε το στόχο μας, δηλαδή την αποκατάσταση των και μια κυβέρνηση εκλεγμένη μέσα από δίκαιες και αξιοκρατικές εκλογές σε διάστημα μικρότερο των δυο χρόνων, αυτό θα είναι μόνο το πρώτο βήμα για την επίλυση του προβλήματος των νησιών Φίτζι.
Απαιτείται μεγάλη προσπάθεια μακροπρόθεσμα από όλα τα μέρη και κατά πρώτο λόγο από την κυβέρνηση των Φίτζι και τις κοινότητες, ώστε να εξαλειφθούν οι εμμονές στις προκαταλήψεις και οι ανησυχίες, και να μπορέσει να αποκατασταθεί και να γίνει πραγματικότητα στα Φίτζι η συνεργασία και η αρμονία μεταξύ των φυλών.
Αυτό είναι απολύτως αναγκαίο και σε αυτήν την πραγματικότητα δεν υπάρχουν εναλλακτικές λύσεις.
Πρόεδρε, αυτά που συνέβησαν τους τελευταίους μήνες στο Fiji μοιάζουν με σκηνές από σαπουνόπερα.
Δυστυχώς, όμως, ήταν πραγματικότητα και μάλιστα σε μια χώρα ΑΚΕ που απολαμβάνει αρκετά προνόμια στα πλαίσια του πρωτοκόλλου για τη ζάχαρη που έχει υπογραφεί με την ΕΕ.
Η ειρωνεία είναι ότι η υπογραφή της νέας συμφωνίας εταιρικής σχέσης, η οποία υπερασπίζεται τη δημοκρατία, έπρεπε να γίνει στο Fiji τη στιγμή που πραγματοποιείτο το εκεί πραξικόπημα.
Αυτό αποδεικνύει πόσο εύθραυστη είναι η δημοκρατία, ακόμη και σε περιοχές όπου έμοιαζε να έχει εμπεδωθεί.
Όμως, η ιστορία του Fiji είναι περισσότερο πολύπλοκη!
Μεταξύ του αυτόχθονος πληθυσμού και των ινδικής καταγωγής κατοίκων της χώρας, που αποτελούν το 44% του συνολικού πληθυσμού, υφίσταται μια λεπτή ισορροπία δυνάμεων.
Υπάρχει ο αμφιλεγόμενος ρόλος του στρατού.
Οι επιθέσεις σε ιδιοκτησίες Ινδών μπορούσαν, προφανώς, να πραγματοποιούνται ανεμπόδιστα, χωρίς την κινητοποίηση των σωμάτων που είναι υπεύθυνα για τη δημόσια τάξη, ενώ συν τοις άλλοις υπήρξαν τμήματα του στρατού που επέλεξαν ανοικτά την πλευρά των πραξικοπηματιών.
Υπάρχουν οι πρόσφατες αποκαλύψεις για το ρόλο του Speight στην αποδοτική βιομηχανία παραγωγής ξυλείας οι οποίες ρίχνουν νέο φως στην υπόθεση.
Σύμφωνα με πρόσφατες πληροφορίες, φαίνεται ότι ο άνθρωπος αυτός απολύθηκα από τη θέση του προέδρου της κρατικής επιχείρησης που διαχειρίζεται τις φυτείες μαονιού.
Φέτος διέτρεχε κίνδυνο να χάσει μια σημαντική σύμβαση για την εκμετάλλευση τροπικής ξυλείας.
Όλα αυτά μας κάνουν να υποπτευόμαστε ότι τα κίνητρα του πραξικοπήματος δεν ήταν πολιτικά αλλά προσωπικά οικονομικά συμφέροντα.
Όπως και να έχουν τα πράγματα, με τις αντιδημοκρατικές του ενέργειες, ο Speight έριξε τη χώρα σε μια βαθιά πολιτική και οικονομική κρίση.
Ο τουρισμός, που αποφέρει το ένα πέμπτο του ΑΕΠ, έπεσε σε λιγότερο από το ένα τρίτο.
Οι εθνοτικές εντάσεις αυξάνονται.
Χιλιάδες κάτοικοι ινδικής καταγωγής εξακολουθούν να είναι πρόσφυγες.
Επιπλέον, τα γεγονότα στο Fiji υπονομεύουν την ελπιδοφόρο δυναμικότητα της περιοχής, η οποία θα κορυφωνόταν με τη σύναψη της Περιφερειακής Συμφωνίας Εμπορικών Συναλλαγών της περιοχής του Ειρηνικού.
Ως Κοινοβούλιο που έχει μεγάλες απαιτήσεις από τους εταίρους μας στις χώρες ΑΚΕ όσον αφορά τη δημοκρατία και τα ανθρώπινα δικαιώματα, ούτε πρέπει αλλά ούτε και μπορούμε να δεχτούμε μια τέτοια εξέλιξη.
Πρέπει να συνεχίσουμε να προβάλουμε την απαίτηση να δοθούν εγγυήσεις για την ασφάλεια όλων τω πολιτών και να τιμωρηθεί οποιαδήποτε προσπάθεια εθνικού διχασμού.
Ο Speight δεν μπορεί να φύγει ελεύθερος.
Κυρίως, πρέπει να αγωνιστούμε για την επάνοδο της δημοκρατίας στα πλαίσια του συντάγματος του 1997, το οποίοι εξασφαλίζει ίσα δικαιώματα σε όλους τους κατοίκους της χώρας, ενώ πρέπει να διεξαχθούν εκλογές το συντομότερο δυνατό.
Μια μεταβατική περίοδος τριών ετών είναι απαράδεκτη.
Εάν η προσωρινή κυβέρνηση δεν κατορθώσει μέσα σε εύλογο χρονικό διάστημα να αποκαταστήσει τη δημοκρατική τάξη, πρέπει να εξεταστεί το ενδεχόμενο επιβολής κυρώσεων, κατά προτίμηση έξυπνων κυρώσεων, και πρέπει να ανασταλεί η χορήγηση διαρθρωτικής βοήθειας.
Οι σχετικές διαβουλεύσεις αρχίζουν το Σεπτέμβριο.
Ελπίζω, πάντως, ότι η Επιτροπή θα επιμείνει στις αρχές της και δεν θα υποκύψει σε πολιτικές ή οικονομικές πιέσεις.
Τώρα που ευρισκόμαστε στην αρχή μιας νέας και σημαντικής συμφωνίας εταιρικής σχέσης μεταξύ Ευρώπης και χωρών ΑΚΕ, είναι ιδιαίτερα σημαντικό να μη δημιουργηθεί προηγούμενο.
Κύριε Πρόεδρε, χαιρετίζω σε γενικές γραμμές τα σχόλια του προηγούμενου ομιλητή και του Επιτρόπου Nielson που έκανε μια δήλωση εξ ονόματος της Επιτροπής.
Δεν είμαι τόσο πεπεισμένος όσο εκείνος για το ότι η βία έχει εξαλειφθεί στα Φίτζι.
Είχα την ευκαιρία την προηγούμενη βδομάδα, μαζί με κάποιους συναδέλφους μου από διάφορα κόμματα και ομάδες, να συναντήσω τον πρωθυπουργό Mahendra Chaudhry, ο οποίος μας δήλωσε ότι η βία εναντίον των Ινδό-Φιτζιανών συνεχίζεται ακόμα στα Φίτζι.
Δεύτερον, δεν συμφωνώ στο ότι υπάρχει εκ θεμελίων εθνικός ανταγωνισμός στα Φίτζι.
Πιστεύω ότι εάν αναζητήσει κανείς την πηγή του πραξικοπήματος θα ανακαλύψει η αιτία είναι μάλλον τα χρήματα και όχι οι σχέσεις σε εθνικό επίπεδο.
Χαιρετίζω το γεγονός ότι έχει επικαλεστεί το Αρθρο 366 της Συνθήκης Lomι.
Ανατρέχοντας στην ιστορία των γεγονότων στα Φίτζι, θα δούμε μια συντριπτική εκλογική νίκη του Εργατικού Κόμματος των Φίτζι στις γενικές εκλογές το Μάιο του 1999, όταν σε συνεργασία με τα κόμματα που το υποστήριζαν, κέρδισε τις 58 από τις 71 έδρες, παραμερίζοντας την προηγούμενη δεξιά κυβέρνηση.
Γεγονός που είχε σαν αποτέλεσμα τη συστηματική προσπάθεια αποσταθεροποίησης της νέας κυβέρνησης, καθοδηγούμενη από στελέχη του πρώην κυβερνώντος κόμματος και από ακραίες εθνικιστικές ομάδες με το μη αληθοφανές πρόσχημα ότι προστάτευαν τα συμφέροντα των ιθαγενών.
Ιδιαίτερο ενδιαφέρον παρουσιάζει το γεγονός ότι, αν και ο Mahendra Chaudhry είναι Ινδό-Φιτζιανός, δώδεκα από τα δέκα οκτώ μέλη του υπουργικού συμβουλίου είναι ιθαγενείς από τα Φίτζι ενώ η πλειονότητα ιθαγενών βουλευτών από τα Φίτζι υποστήριξαν την κυβέρνηση.
Η επιχείρηση αποσταθεροποίησης χρηματοδοτήθηκε από τομείς ιδιωτικών επιχειρήσεων που φοβήθηκαν το ριζοσπαστικό πρόγραμμα της κυβέρνησης για κοινωνική μεταρρύθμιση και εξάλειψη της φτώχειας και το στενό της σύνδεσμο με το συνδικαλιστικό κίνημα.
Αυτή η χρηματοδότηση πραγματοποιήθηκε από εταιρικές ομάδες που διεκδικούσαν το δικαίωμα εκμετάλλευσης του μαονιού και της εγχώριας δασοκομίας σκληρού ξύλου.
Η αστυνομία και ο στρατός κατά περίεργο τρόπο δεν κατάφεραν να προστατεύσουν και να υπερασπιστούν την κυβέρνηση.
Παράλληλα, ο George Speight και η ομάδα του, όταν τα μέλη της κυβέρνησης του λαϊκού συνασπισμού πιάστηκαν όμηροι στις 19 Μαΐου ήταν μέλη της αντί-επαναστατικής πολεμικής μονάδας των ενόπλων δυνάμεων.
Αυτό που συνέβη στα Φίτζι δεν ήταν τίποτε άλλο από ένα πραξικόπημα του συμπλέγματος στρατού-βιομηχανίας.
Στην πραγματικότητα πρόκειται για μια νέα Χιλή με μικρότερες διαστάσεις.
Σαν αποτέλεσμα όλων αυτών το σύνταγμα του 1997 καταπατήθηκε.
Οι στρατιωτικοί επέβαλαν μια κυβέρνηση που οποία ελέγχεται από αυτούς που υποστηρίζουν το πραξικόπημα ενώ οι στρατιωτικοί προσπαθούν να απαλλαγούν από την κατηγορία διώκοντας μια μικρή ομάδα από αυτούς που ευθύνονται και συγκεκριμένα την ομάδα του George Speight.
Πιστεύω πως το Κοινοβούλιο, η Επιτροπή και το Συμβούλιο των Υπουργών πρέπει να υποστηρίξουν την πρόταση του λαϊκού συνασπισμού με επικεφαλής το Εργατικό Κόμμα για επαναφορά του συντάγματος του 1997 και στο πνεύμα της εθνικής συμφιλίωσης για τη δημιουργία ενός μεγάλου συνασπισμού για την κυβέρνηση των Φίτζι.
Αν δεν επιτευχθεί αυτό, αν δεν αποφευχθεί η δημιουργία μιας μορφής ρατσισμού στα Φίτζι, όπου οι Ινδό-Φιτζιανοί που αποτελούν σχεδόν το μισό του πληθυσμού εξελίσσονται γρήγορα σε πολίτες δεύτερης κατηγορίας, διώκονται από τις δουλειές και τα σπίτια τους, τότε θα ζητήσουμε να υποστηριχθεί η επιβολή κυρώσεων κατά της τρέχουσας κυβέρνησης.
Πρέπει να υποστηρίξουμε τις κινήσεις της πρωθυπουργού της Νέας Ζηλανδίας Helen Clark για μια συντονισμένη δράση σε διμερές, περιφερειακό και παγκόσμιο επίπεδο.
Αυτές πρέπει να συμπεριλαμβάνουν, όπως είπε ο κ. Van Hecke, έξυπνες κυρώσεις προοριζόμενες για αυτούς που εμπλέκονται στο πραξικόπημα, με περιορισμό της ελευθερίας τους να ταξιδέψουν, πάγωμα των ξένων κεφαλαίων και απειλή με την εφαρμογή των συνεπειών που απορρέουν από τη Συνθήκη των Ηνωμένων Εθνών για τους Ομήρους εάν συλληφθούν.
Τέλος τα Φίτζι πρέπει να αποκλειστούν από όλα τα διεθνή αθλητικά και πολιτιστικά γεγονότα.
Τρίτον πρέπει να υπάρξει άρνηση γενικής οικονομικής και στρατιωτικής βοήθειας προς την τωρινή κυβέρνηση.
Το θέμα των Φίτζι είναι σημαντικό, γιατί ανάμεσα στα άλλα θα δημιουργήσει προηγούμενο, για το αν εμφανιστούν και άλλα επικείμενα πραξικοπήματα και για το αν η Ευρώπη και ο υπόλοιπος κόσμος είναι πρόθυμοι να αντιμετωπίσουν το θέμα των συμφερόντων των ιθαγενών - μια παραλλαγή του ρατσισμού του τρίτου κόσμου που μας απειλεί όλους.
Πρόεδρε, κύριε Επίτροπε, αγαπητοί συνάδελφοι, το πραξικόπημα στο Fiji, τον περασμένο Μάιο, δεν ήταν το πρώτο.
Το 1987 είχε γίνει άλλο ένα, με αποτέλεσμα τον αποκλεισμό της χώρας από την Κοινοπολιτεία.
Αυτό με κάνει να σκέφτομαι ότι οι εντάσεις, οι προφανώς εθνοτικές εντάσεις, είναι πολύ μεγαλύτερες απ' ότι φανταζόμαστε.
Και το 1987 υπήρχαν τεταμένες σχέσεις μεταξύ των αυτοχθόνων και των ινδικής καταγωγής κατοίκων που αποτελούν αντιστοίχως το 56 και το 44% του πληθυσμού της χώρας, πράγμα που σημαίνει ότι πρόκειται για δύο σχεδόν όμοιες σε μέγεθος πληθυσμιακές ομάδες.
Μπορώ να φανταστώ αυτά που είπατε, κύριε Επίτροπε, ότι η άρση των προκαταλήψεων δεν είναι εύκολη σε τέτοιες περιπτώσεις.
Επιπλέον, η ανεργία αυξάνει ακόμη περισσότερο τις εντάσεις και το πραξικόπημα οδήγησε στην απομάκρυνση της νόμιμα εκλεγμένης κυβέρνησης της χώρας.
Αυτό που μου προξενεί ιδιαίτερη ανησυχία είναι το ενδεχόμενο να μεταφερθεί η διένεξη και σε άλλα νησιά στα οποία υπάρχουν παρόμοια προβλήματα και εντάσεις.
Αυτό θα ήταν το αντίθετο από αυτό που επιθυμούμε.
Εννοώ τη σύναψη μιας ευρείας Περιφερειακής Συμφωνίας Εμπορικών Συναλλαγών των χωρών του Ειρηνικού μεταξύ 14 εθνών.
Αν δεν προσέξουμε, η κατάσταση μπορεί να εξελιχτεί στην πρώτη μεγάλη διένεξη στην περιοχή του Ειρηνικού και μπορεί να επηρεάσει για μερικές δεκαετίες την κατάσταση στην περιοχή αυτή.
Αυτό με κάνει να διερωτώμαι αν το πραξικόπημα προμηνύει χειρότερες εξελίξεις.
Με κάνει επίσης να διερωτώμαι ποια είναι η ουσία της προληπτικής πολιτικής της ΕΕ.
Τι κάνουμε για βοηθήσουμε αυτή τη χώρα να βρει το δρόμο του δημοκρατικού κράτους δικαίου και να άρει την κατάσταση έκτακτης ανάγκης και να τιμωρήσει τους ενόχους, όπως ορθώς ζητούν ορισμένοι.
Νομίζω ότι η ασφάλεια των πολιτών έχει πρωταρχική σημασία, ιδιαίτερα σε μια χώρα όπου χιλιάδες πολίτες έχουν υποχρεωθεί να ζουν σαν πρόσφυγες.
Το κοινοβούλιο πρέπει να συνεδριάσει και πάλι αυτό το φθινόπωρο και πρέπει να συσταθεί δημοκρατική κυβέρνηση.
Σε ορισμένα από τα ψηφίσματά μας γίνεται αναφορά σε μια κυβέρνηση στην οποία συμμετέχει και η αντιπολίτευση, αυτό όμως προϋποθέτει μια συμφωνία, η οποία δεν υπάρχει από την εποχή του πολυφυλετικού συντάγματος του 1997, το οποίο ενέκριναν προφανώς όλοι αλλά, παρόλα αυτά, δεν μπορεί να εφαρμοστεί.
Κύριε Επίτροπε, η Ευρωπαϊκή Ένωση είναι ο σημαντικότερος εμπορικός εταίρος αλλά και ο σημαντικότερος χορηγός του Fiji.
Πως μπορούμε να αξιοποιήσουμε αυτόν τον ρόλο υπέρ μιας ουσιαστικής ειρηνευτικής διαμεσολάβησης;
Δεν θα μπορούσαμε να ορίσουμε ένα διαμεσολαβητή ή ένα όργανο διαμεσολάβησης σε συνεργασία με τον ΟΗΕ και την Κοινοπολιτεία;
Οι συμφωνίες του Kotonu προβλέπουν μια συνεργασία για την ανάπτυξη και την ειρήνη και οι συμβάσεις της Lomι - κυρίως το άρθρο 366 - προβλέπουν διαδικασίες στις οποίες έγινε ήδη αναφορά.
Οι διαδικασίες αυτές πρέπει να εφαρμοστούν με έναν προσεκτικό αλλά όχι απλοϊκό τρόπο.
Θα ήταν καλό να προσέλθει η Επιτροπή πριν το τέλος του έτους στο Σώμα και να υποβάλει έκθεση σχετικά με τις εξελίξεις στο Fiji και στην περιφέρεια καθώς και σχετικά με τις προσπάθειες που έχει καταβάλει η ΕΕ.
Πρόεδρε, τα γεγονότα των τελευταίων μηνών στο Fiji δεν αποτελούν μεμονωμένο επεισόδιο.
Πρόκειται για κάτι περισσότερο από έναν αφηνιασμένο ρατσιστή επιχειρηματία, από έναν άπιστο στρατό, από τα συμφέροντα των εμπόρων ξυλείας και από τους πολιτικούς που δέχονται την αναστολή της ισχύος ενός δημοκρατικού συντάγματος.
Τα γεγονότα αφορούν την σχέση λαού και κράτους εν γένει και την ιστορία και τη σύνθεση του πληθυσμού της χώρας.
Η ευρωπαϊκή αποικιοκρατία οδήγησε στη μετανάστευση εργατικών χεριών από ένα άλλο τμήμα των βρετανικών αποικιών, με αποτέλεσμα οι ινδικής καταγωγής κάτοικοι του Fiji να αποτελούν σήμερα το 44% (δηλαδή σχεδόν την πλειοψηφία) του πληθυσμού.
Οι αρχικοί κάτοικοι του Fiji δεν ήθελαν ποτέ τη μετανάστευση, σήμερα όμως η έντονη αλλαγή της σύνθεσης του πληθυσμού αποτελεί γεγονός.
Οι απόγονοι των νεοεισελθέντων αισθάνονται δικαιωματικά ίσοι με τους αρχικούς κατοίκους των νησιών, ενώ ένα μεγάλο μέρος των τελευταίων δεν έχει αποδεχτεί ακόμη την κατάσταση, η οποία από ορισμένες απόψεις είναι συγκρίσιμη με την κατάσταση στο Σουρινάμ, τη Γουιάνα, το Τρινιντάντ και τη Νότια Αφρική.
Και σ' αυτές της χώρες, οι Ευρωπαίοι αποικιοκράτες έφεραν για κατοίκους ομάδες με πολύ διαφορετική προέλευση.
Πρόκειται για ομάδες των οποίων η γλώσσα, ο πολιτισμός η θρησκεία και η εξωτερική εμφάνιση παρουσιάζουν μεγάλες διαφορές και που δεν έχουν τίποτα κοινό.
Οι ομάδες αυτές ζουν στην ίδια περιοχή η μία δίπλα στην άλλη αλλά κλεισμένες στο εαυτό τους, κατά το μεγαλύτερο μέρος σε ξεχωριστούς οικισμούς.
Στις χώρες αυτές, οι πληθυσμιακές ομάδες έχουν συχνά συγκρουστεί έντονα.
Ορισμένες φορές, ένα μέρος από αυτές πιστεύει ότι αξίζει περισσότερο από τους άλλους, συχνά όμως δεν πρόκειται παρά για την εξυπηρέτηση συμφερόντων και τη διεκδίκηση σπάνιων αγαθών από ανταγωνιστές.
Οι τελευταίοι χρειάζονται τις ίδιες εκτάσεις, τις ίδιες δουλειές και τα ίδια σπίτια, τη στιγμή που υπάρχει έλλειψη των πάντων.
Στη Νότια Αφρική, η κατάσταση αυτή οδήγησε σε ένα φρικτό σύστημα ανισότητας και καταπίεσης, το απαρτχάιντ..
Εν τω μεταξύ, οι κάτοικοι των χωρών αυτών καταλήγουν ολοένα και συχνότερα στο συμπέρασμα ότι κανείς άνθρωπος δεν αξίζει περισσότερο από το συνάνθρωπό του και ότι δεν έχουν άλλη επιλογή από το να συνεργαστούν.
Αυτό όμως δεν σημαίνει ότι έχουν πάψει να υπάρχουν κλειστές πληθυσμιακές ομάδες που ζουν η μια δίπλα στην άλλη χωρίς να έχουν ολοκληρωθεί για να σχηματίσουν ένα έθνος.
Έτσι, διάφοροι πολιτικοί και καιροσκόποι που επιθυμούν να φέρουν σε αντιπαράθεση διάφορες πληθυσμιακές ομάδες βρίσκουν πρόσφορο έδαφος.
Αυτή είναι η σημαντικότερη διαφορά με τα σημερινά κράτη στην Ευρώπη, τα οποία αποτελούνται, κατά κύριο λόγο, από ένα λαό και διαθέτουν μια κοινή ιστορία, μια γλώσσα και έναν λίγο πολύ ενιαίο πολιτισμό.
Αυτό ισχύει για παλαιά κράτη, όπως οι Κάτω Χώρες και η Δανία, για σχετικά νεότερα κράτη, όπως η Πολωνία, η Ιταλία και η Γερμανία και η Ρουμανία, αλλά και για πολύ νέα κράτη, όπως η Τσεχία, η Σλοβενία και η Λιθουανία.
Ακριβώς επειδή τα κράτη αυτά διασυνδέονται αναμφισβήτητα με τη μεγάλη πλειοψηφία του πληθυσμού τους, μπορούν να τηρούν ανοικτή στάση έναντι μειονοτήτων και νεοεισερχόμενων και να διατηρούν το δημοκρατικό καθεστώς τους.
Όμως, και στις ευρωπαϊκές χώρες υπάρχου ακόμη αρνητικές αναμνήσεις για παλαιούς μετανάστες που ήλθαν ως στρατιώτες, ως ληστές, ή ως προνομιούχες ομάδες επιχειρηματιών.
Επρόκειτο για ομάδες που επιβάρυναν το λαό, ο οποίος ζητούσε από τους απογόνους τους ή να αναχωρήσουν ή να προσαρμοστούν μέχρι να γίνουν αγνώριστοι.
Η Ευρώπη αναγνωρίζει το δικαίωμα του ισραηλινού και του παλαιστινιακού κράτους να συνυπάρχουν, όπως αποδείχτηκε περίτρανα με την εντυπωσιακή επίσκεψη των προέδρων και των δύο κοινοβουλίων.
Οι δύο αυτοί λαοί δεν μπορούν να ζήσουν ειρηνικά σε ένα κράτος αλλά μπορούν να είναι καλοί γείτονες.
Έχει καλώς, Πρόεδρε.
Η Ευρώπη είναι υπεύθυνη και πρέπει να συμβάλει στη λύση του προβλήματος.
Αυτό όμως δεν παύει να σημαίνει ότι η σημερινή κατάσταση στο Fiji είναι απαράδεκτη.
Πρέπει να αποκατασταθούν τα ίσα δικαιώματα της ινδικής μειοψηφίας, να επαναλειτουργήσει το Σύνταγμα και να αποκατασταθεί η κοινοβουλευτική δημοκρατία.
Όσοι εκμεταλλεύονται το ρατσισμό πρέπει να τιμωρηθούν και να τους αφαιρεθεί οπωσδήποτε κάθε πολιτική εξουσία, ενώ πρέπει να πάψει η βία και να επανέλθουν οι πρόσφυγες στα σπίτια τους.
Επίσης, πρέπει να αποκατασταθεί σύντομα η ισχύς του πολυφυλετικού συντάγματος του 1997, το οποίο είναι το αποτέλεσμα μακροσκελών διαπραγματεύσεων που επακολούθησαν ενός προηγούμενου πραξικοπήματος.
Κύριε Πρόεδρε, μιλώ σαν φίλος των νησιών Φίτζι, σαν κάποιον που έχει παρακολουθήσει τα γεγονότα εκεί για πολλά χρόνια.
Έχω φίλους και γνωστούς και έχω πάει εκεί.
Όταν μίλησα με τους πολιτικούς την τελευταία φορά που ήμουν εκεί, πριν τρία ή τέσσερα χρόνια, ήταν όλοι πολλοί ευχαριστημένοι με το νέο σύνταγμα που χρειάστηκαν τέσσερα χρόνια να διαμορφωθεί και όταν είδα τα πρόσφατα γεγονότα λυπήθηκα πραγματικά επειδή γνωρίζω τις συνέπειες για αυτή τη χώρα.
Θα ήθελα μια διευκρίνηση από εσάς, Επίτροπε.
Από αυτά που είπατε υποθέτω πως δεν προτείνετε κυρώσεις, πως θεωρείτε ότι πρέπει να περιμένουμε και να τους δώσουμε το χρόνο να ξεδιαλύνουν μόνοι τους την κατάσταση προτού εμείς προβούμε σε κάποιες ενέργειες.
Θα ήθελα κάποια διευκρίνηση σε αυτό το σημείο.
Δεν θα ήθελα να αποχωρήσω από εδώ χωρίς να είμαι βέβαιος.
Θα με βοηθούσε πολύ εάν μπορούσατε να είστε πιο σαφής.
Ο κ. Ford πρότεινε να αποκλειστούν τα Φίτζι από όλα τα αθλητικά γεγονότα.
Το δικό μου άθλημα συμβαίνει να είναι από τα λιγότερο διαδεδομένα - το ράγκμπι - ενώ τον Οκτώβριο ή το Νοέμβριο το Παγκόσμιο Πρωτάθλημα θα διεξαχθεί στη Μεγάλη Βρετανία και τη Γαλλία.
Τα Φίτζι θα στείλουν μια ομάδα εκεί ως μέρος του Παγκόσμιου Πρωταθλήματος.
Η κυβέρνηση της Αυστραλίας θέλει να τους αποκλείσει.
Η κυβέρνηση της Αυστραλίας πιστεύει πως τα Φίτζι δεν πρέπει να λάβουν μέρος σε αυτούς τους αγώνες.
Εάν μιλήσετε με τους αθλητές, είτε αυτοί είναι Ασιάτες, είτε Πολυνήσιοι ή Μαλαισιανοί, θα σας πουν φυσικά ότι θέλουν να παίξουν.
Η συγκεκριμένη ερώτησή μου προς εσάς, Επίτροπε, είναι αν η Επιτροπή θα υποστηρίξει τους αθλητικούς αποκλεισμούς αυτή τη στιγμή ή όχι;
.
Ίσως είναι αρκετά χρήσιμο για εμάς τους πολιτικούς να έρθουμε αντιμέτωποι με το ερώτημα εάν ο αθλητισμός και η πολιτική πρέπει να έχουν κάποια κοινά σημεία.
Η ανάλυση των ορίων των αρχών μας, καθώς του ερωτήματος εάν υπάρχουν ανθρώπινες δραστηριότητες που πρέπει να είναι εντελώς ανεξάρτητες, είναι μια πολύ χρήσιμη άσκηση.
Ο αθλητισμός σήμερα δεν είναι μόνο άσκηση, είναι και επιχείρηση.
Για αυτό και ο αθλητισμός σήμερα έχει δημιουργήσει στον ίδιο του το χώρο περισσότερες δυσκολίες από αυτές που υπήρχαν άλλοτε σε πιο 'αθώες' εποχές.
Από όσο είμαι πληροφορημένος, αντίθετα με την 'γραμμή' που λετε ότι ακολουθείται στο ράγκμπι, οι αυστραλιανοί διατηρούν μια σαφή διάκριση ανάμεσα στην πολιτική και τον αθλητισμό, όσον αφορά στη συμμετοχή στους Ολυμπιακούς Αγώνες.
Δεν έχουμε μια συγκεκριμένη άποψη στην Επιτροπή για το ένα ή το άλλο γεγονός.
Αυτή τη στιγμή ασχολούμαστε με το διάλογο της Συνθήκης Lomι, έτσι σε αυτό το στάδιο δεν έχουμε βγάλει συμπεράσματα.
Απαντώντας στην πιο γενική σας ερώτηση είναι πολύ πιθανό να υπάρξουν εκτεταμένες κυρώσεις, αυτό όμως εξαρτάται από την έκβαση του διαλόγου.
Αυτός ο διάλογος είναι καλά οργανωμένος και συστηματικός και βασίζεται στις εξαιρετικές σχέσεις μας με τις χώρες ΑΚΕ.
Δεν είναι απλά μια σχέση χορηγού-παραλήπτη.
Υπάρχει το υπόβαθρο ενός συστήματος πάνω στο οποίο μπορούμε να δουλέψουμε.
Αυτό το σύστημα έχει τεθεί σε εφαρμογή για αυτή τη συγκεκριμένη περίπτωση.
Οι επιλογές είναι ανοικτές.
Υπάρχουν και το θετικό και το αρνητικό ενδεχόμενο.
Ενθαρρύνουμε την ενεργό συμμετοχή των περιφερειακών εταίρων μας των ΑΚΕ και δίνουμε το λόγο στις αρχές της χώρας.
Η κατάσταση όμως είναι εξαιρετικά κρίσιμη.
Δημιουργεί όλα τα διλήμματα που παρουσιάζονται συνήθως σε παρόμοιες καταστάσεις.
Δεν είναι εύκολο να βρούμε ποια είναι η σωστή ενέργεια, όμως κάνουμε ότι μπορούμε για να ασκήσουμε πίεση για μια γρήγορη και αμετάκλητη επιστροφή στη δημοκρατία.
Αυτή είναι και η απάντησή μου στην κ: Maes.
Κατέχουμε πράγματι έναν πολύ σημαντικό ρόλο ως εμπορικοί εταίροι και χορηγοί στα Φίτζι και αυτό δημιουργεί ένα σοβαρό πλαίσιο για την τωρινή συζήτηση με τους ανθρώπους που έχουν την εξουσία στα Φίτζι.
Επιστρέφοντας στα θέματα του Κοινοβουλίου, θα έλεγα ότι ασφαλώς είμαι πάντα πρόθυμος να πάω στην Επιτροπή Ανάπτυξης και να συζητήσω οποιοδήποτε θέμα.
Θα ήθελα βέβαια να έχω την ευκαιρία να επεκταθώ σε λεπτομέρειες μέχρι το τέλος του έτους, εάν η επιτροπή θα χαιρέτιζε κάτι τέτοιο.
Συμφωνώ απόλυτα με όσα είπε ο κ. Ford.
Αυτό που συμβαίνει είναι πραγματικά τραγικό.
Όπως ειπώθηκε και από άλλους θα πρέπει να ληφθεί υπόψη ο κίνδυνος να υπάρξει το αντίθετο αποτέλεσμα από το αναμενόμενο στην περιοχή όταν αποφασίσουμε ποια μέτρα πρέπει να λάβουμε.
Ένα σημαντικό μέτρο που λάβαμε, και αυτό αποτελεί σχόλιο για τον κ. Van Hecke, ήταν η ακύρωση της τελετής υπογραφής που είχε προγραμματιστεί για τα Φίτζι.
Έτσι η μελλοντική μας σχέση με τις χώρες ΑΚΕ δεν θα διέπεται από την συμφωνία της Suva.
Πήγαμε στο Μπενίν, αντί για τα Φίτζι το καλοκαίρι και στην πραγματικότητα αυτό ήταν ένα ισχυρό μέτρο τόσο για την ΕΕ όσο και για τις χώρες ΑΚΕ ενώ θεωρήθηκε απόλυτα φυσικό ότι δεν μπορούσαμε να υπογράψουμε τη νέα συμφωνία στα Φίτζι.
Έτσι από πολιτικής πλευράς έχουμε ήδη στείλει ένα μεγάλο μήνυμα.
Κύριε Πρόεδρε, στο κοινό ψήφισμα συμβιβασμού γίνεται μια αναφορά στον καθορισμό προθεσμίας μέχρι το τέλος του Νοεμβρίου για την αποκατάσταση της δημοκρατίας.
Θα μπορούσε ο Επίτροπος να δεχθεί ότι αυτό αποτελεί το σωστό στόχο και τη σωστή προθεσμία;
Σε διαφορετική περίπτωση η τωρινή κυβέρνηση των νησιών Φίτζι θα συνεχίσει τις διαπραγματεύσεις εις αεί, χωρίς να καταλήγει ποτέ πουθενά.
- Εάν σκεφθούμε την ηθική πλευρά της επιλογής μιας ημερομηνίας, αυτή η ημερομηνία είναι πολύ μακρινή, αλλά η λειτουργική και πρακτική ιδέα του καθορισμού μιας ημερομηνίας σημαίνει επιβολή ουσιαστικής πίεσης στον εταίρο της συζήτησης.
Δεν είμαι βέβαιος εάν η συγκεκριμένη ημερομηνία έχει κάποιο νόημα.
Έχουμε εταίρους στις χώρες ΑΚΕ που συμμετέχουν στην προσπάθεια επιρροής και άσκησης πίεσης στα Φίτζι για να κάνουν το σωστό.
Δεν θα ήθελα έτσι απλά να ορίσω μια ημερομηνία.
Προτιμώ οι εταίροι μου στο νότο να είναι άνετοι στη συμμετοχή τους σε αυτή τη διαδικασία, λαμβάνοντας επίσης υπόψη τον κίνδυνο να επιτευχθεί στην περιοχή το αντίθετο αποτέλεσμα από το επιθυμητό.
Δεν θα ήθελα να αποδεχτώ μια συγκεκριμένη ημερομηνία σε αυτό το στάδιο.
Υπάρχει τακτική ανάγκη να μη δημιουργήσουμε το πρόβλημα.
Η συζήτηση έληξε.
Σας ενημερώνω ότι έχω λάβει πέντε προτάσεις ψηφίσματος σχετικά με την παράγραφο 37 άρθρο 2 του Εσωτερικού Κανονισμού.
Η ψηφοφορία θα διεξαχθεί αύριο στις 9.00
(Η συνεδρίαση λήγει στις 18:40)