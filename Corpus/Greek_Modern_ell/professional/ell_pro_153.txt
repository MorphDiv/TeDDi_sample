# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Κυρίες και κύριοι, αγαπητοί συνάδελφοι, σας προσκαλώ να καθίσετε στις θέσεις σας για αυτή τη σχεδόν ιστορική συνεδρίαση, μιας τελευταίας Παρασκευής στο Στρασβούργο.
Είμαι εξάλλου ιδιαίτερα χαρούμενος που έχω την τιμή να ασκήσω την προεδρία σε αυτή την τελευταία συνεδρίαση της χιλιετίας, δεδομένου ότι την επόμενη φορά που θα ξαναβρεθούμε μέσα σε αυτή την αίθουσα, θα έχουμε αλλάξει και αιώνα και χιλιετία.
Κύριε Πρόεδρε, θέλω μόνο να διορθώσω λίγο αυτά που είπατε: αυτή δεν είναι οριστικά, αλλά προσωρινά, η τελευταία φορά που συνεδριάζουμε την Παρασκευή στο Στρασβούργο, διότι καθορίζουμε το χρονοδιάγραμμα των συνόδων μας σε ετήσια βάση και ευελπιστώ ότι θα επανεξετάσουμε αυτή τη δαπανηρή, εσφαλμένη απόφαση, ότι θα αξιοποιήσουμε πάλι και τις πέντε μέρες στο Στρασβούργο και ότι θα καταργήσουμε, αντ' αυτού, τις δαπανηρές μικρές συνόδους.
(Χειροκροτήματα)
Διαισθάνομαι ότι πρόκειται να ανοίξουμε νέα συζήτηση γύρω από αυτό το θέμα.
Κύριε Πρόεδρε, επιβεβαιώνω αυτό που είπε προ ολίγου ο κ. Posselt.
Δεν πρόκειται για την τελευταία Παρασκευή στο Στρασβούργο.
Λυπάμαι πολύ που η γαλλική κυβέρνηση δεν κατέφυγε στο Δικαστήριο κατά της απόφασης του Ευρωπαϊκού Κοινοβουλίου, αλλά δεν αμφιβάλω ότι αυτή η απόφαση θα ανατραπεί κάποτε.
Φαντάζομαι ότι απείχε μόνο για λόγους σκοπιμότητας που σχετίζονται με τη γαλλική Προεδρία.
Η απόφαση του 1997, η οποία είχε αποκαταστήσει το χρονοδιάγραμμα έπειτα από μια απόπειρα του Ευρωπαϊκού Κοινοβουλίου να καταργήσει μια μηνιαία περίοδο συνόδου, ήταν ξεκάθαρη.
Το Ευρωπαϊκό Κοινοβούλιο δεν είναι κυρίαρχο στον καθορισμό του χρονοδιαγράμματος.
Οφείλει να ακολουθεί τη Συνθήκη και το προσαρτημένο στη Συνθήκη πρωτόκολλο αναφέρει σαφέστατα ότι οι δώδεκα μηνιαίες περίοδοι συνόδου λαμβάνουν χώρα στο Στρασβούργο και, εκείνη την εποχή, ο γενικός εισαγγελέας είχε πει ότι η έκφραση "οι δώδεκα μηνιαίες περίοδοι συνόδου" σημαίνει ότι αναφερόμαστε στην ισχύουσα πρακτική, η οποία δεν πρέπει να αλλάξει.
Για να συμφωνήσουμε όλοι, θα πούμε ότι είναι η τελευταία περίοδος συνόδου της δεύτερης χιλιετίας στο Στρασβούργο και θα δούμε για την τρίτη.
Έγκριση των συνοπτικών πρακτικών της προηγούμενης συνεδρίασης
Τα συνοπτικά πρακτικά της χθεσινής συνεδρίασης έχουν διανεμηθεί.
Υπάρχουν παρατηρήσεις;
Κύριε Πρόεδρε, στα συνοπτικά πρακτικά γράφει ότι ψήφισα υπέρ των παραγράφων 11 και 12 της έκθεσης Theato.
Δεν το έκανα, απείχα από την ψηφοφορία.
Θα ήμουν ευγνώμων εάν μπορούσε να διορθωθεί.
Τότε λοιπόν θα διορθωθεί.
Κύριε Πρόεδρε, χθες το μεσημέρι είχαμε μια ομάδα επισκεπτών στα θεωρεία για το κοινό.
Το βράδυ δεν μπορέσαμε να εξηγήσουμε στους ανθρώπους αυτούς για ποιο λόγο διεξήχθη ψηφοφορία στο Κοινοβούλιο με μόνο 170 παρόντες.
Εάν θέλουμε να μας πάρει ο λαός στα σοβαρά ως Κοινοβούλιο, θα πρέπει να είμαστε παρόντες.
Σήμερα το πρωί είμαστε πάλι μια χούφτα άνθρωποι.
Δεν κατηγορώ τους παρόντες.
Χθες το μεσημέρι ήμασταν πάλι μια χούφτα άνθρωποι.
Δεν κατηγορώ τους παρόντες αλλά τους απόντες.
Νομίζω ότι σύντομα δεν θα μπορούμε πλέον να συνεδριάζουμε την Πέμπτη το μεσημέρι, αν συνεχίσουν να συμμετέχουν τόσο λίγα μέλη στις ψηφοφορίες.
Νομίζω ότι πρέπει να αναλογιστούμε τι πρέπει να κάνουμε ούτως ώστε να έχουμε αρκετούς παρόντες την Πέμπτη το μεσημέρι.
Εκλαμβάνω την παρέμβασή σας ως έκκληση για μεγαλύτερη συνέπεια.
(Εγκρίνονται τα πρακτικά)
Ευημερία και αλληλεγγύη μεταξύ των γενεών
Η ημερήσια διάταξη προβλέπει τη συζήτηση της έκθεσης (A5-0319/2000) της κ. Sbarbati, εξ ονόματος της Επιτροπής Απασχόλησης και Κοινωνικών Υποθέσεων, σχετικά με την ανακοίνωση της Επιτροπής "Προς μία Ευρώπη για όλες τις ηλικίες - Προώθηση της ευημερίας και της αλληλεγγύης των γενεών" .
.
(ΙΤ) Κύριε Πρόεδρε, κύριοι της Επιτροπής, συνάδελφοι, δέχτηκα με μεγάλη ευχαρίστηση να είμαι εισηγήτρια αυτού του σημαντικού ψηφίσματος του Ευρωπαϊκού Κοινοβουλίου που λαμβάνει υπόψη ένα από τα μεγαλύτερα προβλήματα που πλήττουν την Ευρωπαϊκή Κοινότητα: τη δημογραφική γήρανση.
Έναντι του προβλήματος αυτού πρέπει, πράγματι, να επιδείξουμε σημαντική ευαισθησία και να εργασθούμε για να δημιουργήσουμε εκείνη την αλληλεγγύη μεταξύ των γενεών που είναι απολύτως απαραίτητη για να συμβάλουμε στην ολοκλήρωση των σοβαρών και σημαντικών πολιτικών ολιστικής προσέγγισης, να υλοποιήσουμε τη δέουσα κοινωνική ασφάλιση και κοινωνική προστασία και, προπαντός, για να επιτύχουμε να καθιερωθεί στις πολιτιστικές αντιλήψεις κάθε χώρας ότι η έννοια του ηλικιωμένου δεν είναι ένα βάρος για την κοινωνία, αλλά πρέπει να θεωρείται σαν ένας πόρος: καταρχάς ανθρώπινος πόρος, ύστερα κοινωνικός, ύστερα πάλι πολιτιστικός και, τέλος, μια μεγάλη κληρονομιά πείρας που πρέπει να παραδοθεί στις νέες γενιές.
Αυτά ήταν τα βασικά αίτια που επέτρεψαν σε μένα και σε ολόκληρη την Επιτροπή Κοινωνικών Υποθέσεων να προωθήσουμε αυτό το ψήφισμα και να το ολοκληρώσουμε με τη συναίνεση όλων.
Για το λόγο αυτό ευχαριστώ όλους τους συναδέλφους για τη συμβολή που προσέφεραν ακόμη και στη φάση των τροπολογιών και τους τεχνικούς της επιτροπής, επειδή ήταν σημαντικοί παράγοντες για να φέρουμε σε πέρας αυτό το ψήφισμα.
Η Ευρωπαϊκή Ένωση άρχισε να ασχολείται με αυτό το πρόβλημα από το 1999, έτος που είχε ανακηρυχθεί από τα Ηνωμένα Έθνη Διεθνές Έτος των Ηλικιωμένων.
Φθάσαμε τώρα στην ανακοίνωση της Επιτροπής και σήμερα βρισκόμαστε εδώ για να εγκρίνουμε ένα ψήφισμα.
Αυτή η μετάβαση είναι πολύ σημαντική.
Πιστεύουμε ότι μια πολιτική που αντιμετωπίζει τη γήρανση του πληθυσμού με ενεργό έννοια, που βλέπει δηλαδή τον ηλικιωμένο όχι σαν έναν άνθρωπο που σβήνει, αλλά σαν έναν άνθρωπο που σκοπεύει και θέλει να παραμείνει ζωντανός - ζωντανός στα αισθήματα, ζωντανός στις επαγγελματικές ικανότητες, ζωντανός στη θέληση για επικοινωνία σε όλα τα επίπεδα, όχι μόνο όσον αφορά τα συναισθήματά του, αλλά και όσον αφορά τον επαγγελματισμό του, την πείρα του - είναι ο καλύτερος τρόπος να καλλιεργηθούν και να εξετασθούν νέες πολιτικές με κύριο στόχο την υποστήριξη της κοινωνικής συνοχής και την αλληλεγγύη μεταξύ των γενεών.
Ασφαλώς, υπάρχουν περίπλοκα προβλήματα: υπάρχει το πρόβλημα της ασφάλειας, υπάρχει το πρόβλημα των συντάξεων, υπάρχει επίσης το πρόβλημα της περίθαλψης, το οποίο προσπαθήσαμε να αντιμετωπίσουμε, το οποίο προσπάθησα να αντιμετωπίσω σ' αυτό το ψήφισμα με όσο το δυνατόν πιο γαλήνιο και αποτελεσματικό τρόπο, μεταξύ άλλων επειδή γνωρίζουμε ότι την περίθαλψη συχνά την αναλαμβάνουν οι οικογένειες και, ιδιαίτερα, οι γυναίκες, οι οποίες συχνά φέρουν αυτό το βάρος μόνες τους και, ως επί το πλείστον, χωρίς καμία φροντίδα από πλευράς των κοινωνικών πολιτικών και των πολιτικών απασχόλησης των κρατών μελών.
Τα κράτη μέλη πρέπει επομένως να κάνουν περισσότερα: πρέπει να συνασπισθούν, πρέπει να αντιμετωπίσουν αυτό το πρόβλημα με αλληλέγγυο τρόπο και, προπαντός, πρέπει να μεριμνήσουν για την εξασφάλιση της τρίτης και της τέταρτης ηλικίας στο μέλλον.
Το μέλλον μπορεί να είναι ακόμη και μία ημέρα, ένα λεπτό, ένα δευτερόλεπτο, αλλά πρέπει να βιωθεί με την επίγνωση ότι είναι μια ολόκληρη ζωή και όχι μια μισή ζωή αυτή που περιμένει τον ηλικιωμένο, τον εργαζόμενο που έχει πάψει να εργάζεται, τον άνδρα και τη γυναίκα που προσανατολίζονται πλέον προς την τελευταία φάση της ζωής τους και πρέπει να μπορούν να το κάνουν αυτό με την απαραίτητη γαλήνη και με τη σκέψη, από πλευράς των πάντων, αλλά προπαντός του πολιτικού κόσμου και των διοικητικών αρχών, ότι είναι και αυτοί άνθρωποι.
Αυτό δεν πρέπει να το λησμονούμε.
Αυτό είναι το βασικό αίτιο του ψηφίσματος, το οποίο πραγματεύεται διάφορες πτυχές, που κυμαίνονται από τον ελεύθερο χρόνο ως την απασχόληση· θα πρέπει πράγματι, να μεριμνήσουμε έτσι ώστε, όταν γίνεται λόγος για προσέγγιση, για γνώση και επομένως για τη βούληση του καθενός να οικοδομεί μόνος του την κατάρτισή του και να εκπαιδεύεται σε όλη τη διάρκεια της ζωής του, αυτό να ισχύει και για τους ηλικιωμένους, δεδομένου ότι η τεχνολογική εξέλιξη συχνά περιθωριοποιεί τους ηλικιωμένους εργαζόμενους από τις νέες εργασιακές διαδικασίες και από τις νέες τεχνολογίες.
Χρειάζονται, λοιπόν, γερή ενημέρωση, κατάργηση των διακρίσεων στους χώρους εργασίας, αλλά και κατάργηση των διακρίσεων και μετά τη συνταξιοδότηση, όταν αυτοί οι εργαζόμενοι, αυτοί οι άνθρωποι μπορούν να αξιοποιήσουν όλο τους τον χρόνο με διαφορετικό πλούτο και διαθεσιμότητα και μπορούν να αντιμετωπίσουν τη ζωή με πιο γαλήνιο τρόπο.
Να γιατί κινούμαστε προς αυτή την κατεύθυνση και, προπαντός, προς τους ανθρώπους που στην τρίτη και την τέταρτη ηλικία καθίστανται δυστυχώς ανάπηροι.
Γνωρίζουμε, πράγματι, ότι η υγεία δεν είναι απεριόριστο αγαθό.
Για τους ανθρώπους αυτούς τα κράτη μέλη πρέπει να εφαρμόσουν διαφορετικές πολιτικές, αντιμετωπίζοντας τόσο το θέμα της απαραίτητης περίθαλψης όσο και το θέμα της κάλυψης των εξόδων, προπαντός για εκείνους τους αναπήρους των οποίων η οικογένεια δεν είναι πρακτικά σε θέση να αναλάβει οριστικά και πλήρως την ευθύνη τους.
Kύριε Πρόεδρε, οι δημογραφικές αλλαγές που συμβαίνουν στην ευρωπαϊκή κοινωνία μάς οδηγούν στην υποχρέωση επανεξέτασης του ρόλου των ηλικιωμένων από μια συνολική και μακροπρόθεσμη προσέγγιση, η οποία θα στοχεύει στη διατήρηση ή επανένταξη των ατόμων προχωρημένης ηλικίας στην ενεργό ζωή, είτε αυτή είναι παραγωγική διαδικασία, είτε είναι κοινωνική δράση.
Στην προσέγγιση αυτή πρέπει να περιλαμβάνεται η εξασφάλιση μιας αξιοπρεπούς ζωής με αυτοδυναμία και αυτάρκεια για τα άτομα αυτά.
Μια τέτοια στρατηγική απαιτεί καλά συντονισμένους στόχους, αλλά στηρίζεται και στην αλληλεγγύη των γενεών, στηρίζεται στον σεβασμό και την αναγνώριση των διαφορετικών ρόλων των πολιτών.
Ο προβληματισμός που αναπτύσσεται και η πολιτική δράση που πρέπει να αναπτύξουμε σ' αυτό τον τομέα έχουν ιδιαίτερη σημασία την περίοδο αυτή που η Ευρωπαϊκή Ένωση επιχειρεί να εκσυγχρονίσει το κοινωνικό της μοντέλο, συνδυάζοντας άρρηκτα την οικονομική ανάπτυξη με την κοινωνική πρόοδο, την ποιότητα ζωής και την κοινωνική ένταξη όλων των πολιτών.
Οι προκλήσεις είναι κοινές σε όλες τις ευρωπαϊκές κοινωνίες, σε κάποιες χώρες όμως βαρύνουν περισσότερο, και αναφέρομαι ιδιαίτερα στη χώρα μου, την Ελλάδα, που είναι πρώτη στο ποσοστό φτωχών συνταξιούχων, ένα ποσοστό, σύμφωνα με τις πληροφορίες της Eurostat, γύρω στο 31%.
Η υιοθέτηση της κοινωνικής ατζέντα από το Ευρωπαϊκό Συμβούλιο της Νίκαιας μάς ικανοποιεί ιδιαίτερα και ελπίζουμε τα κράτη μέλη να αξιοποιήσουν την ευκαιρία αυτή, ώστε να προωθήσουν την ανάπτυξη και το συντονισμό των συστημάτων κοινωνικής ασφάλισης και περίθαλψης για τους ηλικιωμένους και να προωθήσουν και άλλα μέτρα που θα εξασφαλίσουν την επανένταξη στην ενεργό ζωή, όπως είναι η δια βίου μάθηση.
Η πολιτική μου ομάδα συνεργάστηκε δημιουργικά με την εισηγήτρια κ. Sbarbati και την ευχαριστούμε πολύ γι' αυτό.
Η έκθεση περιλαμβάνει πολλές κοινές μας θέσεις.
Δώσαμε ιδιαίτερη σημασία στη μελέτη του φαινομένου της γήρανσης στις διάφορες κατηγορίες ηλικιωμένων, διότι εντοπίσαμε ότι είναι άλλα τα προβλήματα που συναντούν οι ηλικιωμένοι στα αστικά κέντρα και άλλα στις νησιωτικές και αγροτικές περιοχές της Ευρωπαϊκής Ένωσης.
Υποστηρίξαμε ιδιαίτερα τη δραστηριότητα των ηλικιωμένων σε διάφορους τομείς εθελοντικής εργασίας, υπογραμμίζοντας πάντα την ανάγκη κοινωνικής ασφάλισης γι' αυτούς τους τομείς και πιστεύουμε ότι δεν θα πρέπει τα ευρωπαϊκά όργανα και τα κράτη μέλη να χάσουν την ευκαιρία μιας ευρείας εκστρατείας πληροφόρησης και ευαισθητοποίησης που δεν θα απευθύνεται μόνο στους κυβερνητικούς φορείς τους υπεύθυνους για την εφαρμογή της κοινωνικής πολιτικής, αλλά και σε ολόκληρη την κοινωνία, γιατί πρέπει και οι ίδιοι οι πολίτες να συνειδητοποιήσουν την ανάγκη που έχει η κοινωνία μιας από μια αλληλεγγύη γενεών.
Η υποστήριξη της πρωτοβουλίας της Ευρωπαϊκής Επιτροπής και ο εμπλουτισμός της από το διάλογο που γίνεται με το Κοινοβούλιο θα στείλει, πιστεύουμε, ένα μήνυμα στους λαούς της Ευρώπης ότι η Ευρωπαϊκή Ένωση είναι σε θέση να προβλέψει τις αλλαγές και τις κρίσεις και να σχεδιάσει μια κοινωνία συμμετοχής, συνοχής και αλληλεγγύης.
Κύριε Πρόεδρε, θέλω να ευχαριστήσω την εισηγήτρια εξ ονόματος της Ομάδας του Κόμματος των Ευρωπαίων Σοσιαλιστών.
Μπορούμε ως επί το πλείστον να συμφωνήσουμε με τις σκέψεις της και είμαστε ικανοποιημένοι με το αποτέλεσμα της εργασίας της επιτροπής.
Στη βάση βρίσκεται η διακήρυξη του ΟΗΕ για το Διεθνές Έτος των Ηλικιωμένων και είναι πράγματι σημαντικό το γεγονός ότι σε διάφορα μέρη του κόσμου, όπως επί παραδείγματι στις χώρες της Ευρωπαϊκής Ένωσης, δίνεται προσοχή στη μελλοντική εξέλιξη της κατάστασης των ηλικιωμένων.
Κατά τη γνώμη μου, αυτό που προέχει είναι να θεωρούμε τους ηλικιωμένους ως ανεξάρτητα άτομα και να ενισχύουμε την αυτοδυναμία τους στη ζωή όσο το δυνατόν περισσότερο.
Σε όλες τις χώρες της Ευρωπαϊκής Ένωσης έχουμε τα ίδια κοινά προβλήματα ή προοπτικές για το μέλλον.
Το ζήτημα που ανακύπτει για μας είναι με ποιόν τρόπο θα κρατήσουμε τους ηλικιωμένους στην αγορά εργασίας και τι προαπαιτεί αυτό από την αγορά εργασίας.
Εντούτοις διαπιστώνουμε ότι ενώ ο πληθυσμός γηράσκει, και γηράσκει πιο υγιής από ποτέ άλλοτε, ταυτόχρονα αυξάνεται η επιθυμία νωρίτερης απόσυρσης από την αγορά εργασίας.
Στο θέμα αυτό πρέπει λοιπόν να λάβουμε υπόψη τον τρόπο με τον οποίο λειτουργεί η αγορά εργασίας όσον αφορά τις διάφορες κατηγορίες ανθρώπων.
Πώς θα ενισχύσουμε τους ηλικιωμένους ώστε να ανταπεξέρχονται για μεγαλύτερο διάστημα στην αγορά εργασίας;
Πώς θα οργανώσουμε τη δια βίου μάθηση έτσι ώστε να αποκτούν οι ηλικιωμένοι τις νέες γνώσεις και τις νέες δεξιότητες που χρειάζονται, καθώς και το κίνητρο να παραμένουν πιο ενεργά στον επαγγελματικό βίο;
Υπάρχουν δηλαδή πολυσύνθετα θέματα που πρέπει να ληφθούν υπόψη στο ζήτημα αυτό.
Θέλω ιδιαιτέρως να εκθέσω μερικές απόψεις σχετικά με τις ηλικιωμένες γυναίκες.
Όλα τα προβλήματα που ήδη υφίστανται σχετικά με τη θέση των γυναικών στην αγορά εργασίας αντικατοπτρίζονται φυσικά και στο μέλλον, καθώς οι γυναίκες γηράσκουν, στη συνταξιοδότηση επί παραδείγματι.
Και επί του παρόντος, καθώς αυξάνεται επί παραδείγματι η μερική απασχόληση, τα προβλήματα αυτά θα αντικατοπτρίζονται στη μείωση της συνταξιοδότησης.
Ακόμη κι αν μακροπρόθεσμα φθάσουμε στην καταβολή ίσου μισθού για ίση εργασία, πρέπει να θυμόμαστε ότι, ως προς την κοινωνική πρόνοια οι γυναίκες έχουν ανάγκη ειδικής μεταχείρισης, διότι το εργασιακό ιστορικό τους είναι διαφορετικό και αυτό θα πρέπει να λαμβάνεται υπόψη, αφού έπειτα αντικατοπτρίζεται στις μελλοντικές συντάξεις, επί παραδείγματι.
Κύριε Πρόεδρε, είμαι πολύ ευτυχής που λαμβάνω το λόγο εξ ονόματος της Ομάδας των Πρασίνων και της Ευρωπαϊκής Ελεύθερης Συμμαχίας.
Συγχαίρω την εισηγήτρια για την εξαιρετική έκθεση.
Πρόκειται για ένα πολύ σημαντικό θέμα, ιδίως με τον αυξανόμενο γηράσκοντα πληθυσμό της Ευρώπης.
Η αλληλεγγύη μεταξύ διαφορετικών ηλικιακών ομάδων και παραγόντων σε αυτόν τον τομέα είναι ζωτική από αυτήν την άποψη.
Πρέπει να τονιστεί ότι η ενότητα, όχι μόνο μεταξύ κρατών και περιοχών, αλλά και μεταξύ ανθρώπων είναι ένας τομέας στον οποίο η Ευρωπαϊκή Ένωση έχει ένα πολύ περήφανο παρελθόν και αυτή η έκθεση το υπογραμμίζει.
Η χαμηλή απασχόληση των μεγαλύτερων σε ηλικία εργαζομένων είναι ένα ζήτημα που θα έπρεπε να είχε αντιμετωπίσει το Ευρωπαϊκό Κοινοβούλιο πολύ νωρίτερα.
Είμαι πολύ ευχαριστημένος από την έμφαση που δίνει η έκθεση στην αναθεώρηση των συστημάτων φορολογίας και επιδομάτων για να προσφέρει κίνητρα για την αποδοχή θέσεων εργασίας: είναι μία ευπρόσδεκτη πρωτοβουλία.
Η προαγωγή της δια βίου μάθησης - ένα θέμα που ήδη αναφέρθηκε από άλλον ομιλητή - είναι επίσης ένα θέμα που υποστηρίζω.
Με τη νέα τεχνολογία και τις δυνατότητες εκπαίδευσης εξ αποστάσεως που ανοίγονται προς τους πιο ηλικιωμένους, τους παρέχονται νέες, πραγματικές ευκαιρίες και πρέπει να τους επιτραπεί να επωφεληθούν από αυτές.
Σχετικά με τις πολιτικές κοινωνικής προστασίας: στο πρόγραμμα εργασίας για το 1999, η Επιτροπή έδωσε ιδιαίτερη προσοχή σε τρόπους ανατροπής της τάσης για πρόωρη συνταξιοδότηση, στη διερεύνηση νέων μορφών βαθμιαίας συνταξιοδότησης και στο να καταστήσει τα συστήματα συνταξιοδότησης πιο βιώσιμα και ευέλικτα.
Σχετικά με τις πολιτικές κατά των διακρίσεων και του κοινωνικού αποκλεισμού: το πρόγραμμα κοινωνικής δράσης παρουσιάζει την πρόθεση της Επιτροπής να διερευνήσει τις δυνατότητες ανάπτυξης νέων προγραμμάτων κοινοτικής δράσης με βάση τα άρθρα 13, 129 και 139, όπως τροποποιήθηκαν στο Αμστερνταμ και αυτό είναι κάτι που όλοι χαιρετίζουμε.
Η προσοχή που δίδεται στην ιατρική και κοινωνική έρευνα σχετικά με τη γήρανση αποτελεί ένα σημείο στο οποίο δίνεται εξαιρετική έμφαση σε αυτήν την έκθεση.
Ίσως - και το λέω αυτό ως μέλος της Επιτροπής Πολιτισμού, Νεότητας, Παιδείας, Μέσων Ενημέρωσης και Αθλητισμού - θα έπρεπε να είχε δοθεί μεγαλύτερη έμφαση στην άθληση και τη γυμναστική για να διατηρούνται σε φόρμα και σε καλή υγεία οι ηλικιωμένοι - αλλά είμαι σίγουρος ότι η εισηγήτρια το γνωρίζει πολύ καλά αυτό.
Χαιρετίζω την εξαίρετη πρωτοβουλία της εισηγήτριας και της προσφέρω κάθε υποστήριξη εξ ονόματος της Ομάδας μου.
Κύριε Πρόεδρε, πριν από έναν αιώνα, δύο μέλη της οικογένειάς μου έγιναν σχεδόν 100 χρονών, ενώ σποραδικά είχαμε και ηλικίες έως και 110 χρόνων.
Τότε αυτό αποτελούσε εξαίρεση, γιατί η μεγάλη πλειοψηφία των ανθρώπων πέθαινε σε συγκριτικά νεαρή ηλικία λόγω των άσχημων περιστάσεων.
Σήμερα, ολοένα και περισσότεροι άνθρωποι ζουν ολοένα και μεγαλύτερο διάστημα χάρη στην καλύτερη υγειονομική περίθαλψη, την ενημέρωση, τη μέριμνα, τη στέγαση και τις συνταξιοδοτικές ρυθμίσεις.
Ορισμένοι ερευνητές προσδοκούν ότι οι άνθρωποι θα μπορούσαν να ζουν στην ουσία 120 χρόνια, αλλά ότι σχεδόν πάντα πεθαίνουν πριν φθάσουν στην ηλικία αυτή από εγκατάλειψη, επειδή ένα ζωτικό όργανο του σώματός τους παύει να λειτουργεί.
Εάν οργανώσουμε καλά τη μέριμνα και την ασφάλιση, ολοένα και περισσότεροι άνθρωποι θα μπορούν να προσεγγίζουν το μέγιστο όριο.
Οι συλλογικές δαπάνες για τις δημόσιες υπηρεσίες επιμηκύνουν τη ζωή.
Στις χώρες της Κεντρικής και της Ανατολικής Ευρώπης μπορούμε εδώ και 10 χρόνια να δούμε ότι το προσδόκιμο επιβίωσης των ανθρώπων μειώνεται αφ' ης στιγμής το δημόσιο αποσύρεται και εγκαταλείπει τους γηραιότερους ανθρώπους στη μοίρα τους.
Λόγω ελλείψεως εργατικών χεριών στα πλαίσια μιας αναπτυσσόμενης οικονομίας, ασκείται ολοένα και μεγαλύτερη πίεση στους ηλικιωμένους να συνεχίσουν να εργάζονται για μακρότερο διάστημα.
Οι ελλείψεις αυτές χρησιμοποιούνται ακόμη και ως επιχείρημα για την αύξηση της ηλικίας συνταξιοδότησης και για την εξουδετέρωση προηγούμενων προσπαθειών για τη μείωσή της.
Η εξέλιξη αυτή είναι λανθασμένη.
Φυσικά και μπορούν οι άνθρωποι πάνω από τα 60 και τα 70 να κάνουν ακόμη πολλά χρήσιμα πράγματα, είναι όμως λανθασμένο στην ηλικία αυτή να εξαρτάται το εισόδημά τους από το έργο που παράγουν.
Οι άνθρωποι αυτοί είναι πολύ πιο χρήσιμοι ως σταθεροποιητικοί παράγοντες της κοινωνίας, οι οποίοι βοηθούν άλλους να λειτουργούν με καλύτερο τρόπο.
Εκτελώντας εθελοντική εργασία μπορούν να συμβάλλουν στη μεταβίβαση εμπειριών και στην προαγωγή της συνεργασίας στο περιβάλλον στο οποίο κατοικούν και διαβιούν.
Εάν υποχρεωθούν να ασκούν μισθωτή εργασία, δεν θα μπορέσουν να επιτελέσουν διάφορα χρήσιμα καθήκοντα.
Εάν τους επιβληθούν τέτοιες υποχρεώσεις, είναι πιθανό να μειωθεί το προσδόκιμο επιβίωσής τους.
Έχω την εντύπωση ότι αυτές οι πτυχές που ανάφερα, δηλαδή η σημασία της συλλογικής μέριμνας και της έγκαιρης συνταξιοδότησης, δεν έχουν την ίδια σημασία για την εισηγήτρια, η οποία εμφανίζεται εξάλλου υπερβολικά αισιόδοξη όσον αφορά τη δυνατότητα της ευημερίας των ηλικιωμένων χωρίς τις κατάλληλες κοινωνικές προϋποθέσεις.
Ένας από τους τρόπους για να ενισχυθεί η θέση των ηλικιωμένων είναι να γίνει δεκτή η τροπολογία αριθ.
4 που κατατέθηκε από το συνάδελφό μου στην πολιτική ομάδα κ. Αλαβάνο, με την οποία επιδιώκεται η προσαρμογή της κατοικίας και των μεταφορών στις ανάγκες των ηλικιωμένων.
Ελπίζω ότι η Συνέλευση θα εγκρίνει την τροπολογία αυτή.
Κύριε Πρόεδρε, η έκθεση της κ. Sbarbati είναι μία τυπική έκθεση για την Παρασκευή το πρωί, παρόλο που περιλαμβάνει πολύτιμες προτάσεις.
Για άλλη μια φορά όμως, οι προτάσεις αυτές απευθύνονται σε λάθος κατεύθυνση.
Ανά πάσα στιγμή και ώρα κάνει έκκληση για την ανάληψη κοινοτικής δράσης.
Τα ευρωπαϊκά θεσμικά όργανα δεν έχουν σχεδόν καμία αρμοδιότητα σ' αυτό τον τομέα.
Οι φορείς που μπορούν να δεχθούν τις συστάσεις είναι πολύ περισσότερο οι κυβερνήσεις των κρατών μελών, οι διοικήσεις των κρατιδίων, των περιφερειών και των δήμων.
Δεν πρέπει να επιβαρύνουμε την Ευρωπαϊκή Επιτροπή με άτυπες εργασίες.
Τις προσεχείς δεκαετίες, η υπογεννητικότητα και η αύξηση του προσδόκιμου επιβίωσης θα οδηγήσουν στη γήρανση του πληθυσμού.
Το αποτέλεσμα θα είναι να αυξηθούν δραστικά οι δαπάνες για την υγεία και τις συντάξεις.
Ο ΟΟΣΑ έχει μελετήσει το θέμα για μερικά χρόνια και έχει δημοσιεύσει σχετικές εκθέσεις.
Από έρευνα στις Κάτω Χώρες προκύπτει ότι στην ηλικία των 50 ετών το μέσο κόστος για την υγεία ανέρχεται περίπου σε 1 000 ευρώ κατ' άτομο ετησίως.
Για τους 75χρονους το αντίστοιχο ποσό ανέρχεται σε 4 000 ευρώ, ενώ για τους 95χρονους σε 25 000 ετησίως.
Όποιος θέλει να αναχαιτίσει αυτή την τάση χρειάζεται μια μακρόπνοη πολιτική.
Με την υπερβολική προώθηση του ατομικισμού φέραμε οι ίδιοι τη μεγαλύτερη ομάδα των ηλικιωμένων στα ιδρύματα παροχής φροντίδας.
Σε ορισμένα κράτη μέλη, παρατηρείται και ανεξέλεγκτη αύξηση των συνταξιοδοτικών δαπανών.
Στη μηνιαία έκθεσή της του Ιουλίου 2000, η Ευρωπαϊκή Κεντρική Τράπεζα απευθύνει επείγουσα προειδοποίηση.
Σε ορισμένες χώρες της ΟΝΕ οι δαπάνες ανέρχονται στο διπλάσιο του ακαθάριστου εγχώριου προϊόντος.
Αυτό πρέπει να προστεθεί στο δημόσιο χρέος, το οποίο είναι ήδη πολύ υψηλό.
Με εκπλήσσει όλως ιδιαιτέρως το γεγονός ότι στην έκθεση που εξετάζουμε δεν περιλαμβάνεται καμία συγκεκριμένη σύσταση.
Πολλά κράτη μέλη θα υποχρεωθούν να λάβουν δραστικά μέτρα περικοπής των δαπανών και να δώσουν προτεραιότητα στη δημιουργία ταμείων για να ελεγχθεί η αύξηση των συνταξιοδοτικών δαπανών και των ακαθάριστων μισθών.
Εάν δεν γίνει αυτό, η μόνη λύση θα είναι η περικοπή των συντάξεων.
Η αύξηση της ηλικίας συνταξιοδότησης, όπως προτείνει η Ευρωπαϊκή Επιτροπή, δεν αρκεί σε καμία περίπτωση.
Συμμερίζομαι την άποψη της εισηγήτριας ότι κάθε ηλικιωμένος είναι άξιος σεβασμού και εκτίμησης.
Δυστυχώς όμως στο σημείο αυτό σχεδόν όλα είναι εναντίον μας.
Όποιος είναι νέος, φιλόδοξος και δραστήριος μετράει.
Όμως, ο ταχύρυθμος πολιτισμός μας χρειάζεται την εμπειρία και τη σοφία των ηλικιωμένων.
Χρειάζεται λοιπόν μια αλλαγή της κοινωνικής νοοτροπίας.
Οι άνθρωποι χρειάζονται ο ένας τη φροντίδα και την προσοχή του άλλου και εξαρτώνται ο ένας από τον άλλο.
Τα θεμέλια αυτής της αντίληψης δημιουργούνται στην οικογένεια, όπου μεγαλώνει κάθε άνθρωπος ως παιδί.
Το παράξενο στην προκειμένη περίπτωση είναι ότι η οικογένεια δεν θεωρείται πλέον ως πυρήνας της κοινωνίας και δεν εκτιμάται η αξία της.
Και εδώ πληρώνουμε το κόστος του ατομικισμού.
Σ' αυτό πρέπει να προστεθεί και η υποτίμηση της παιδαγωγικής εργασίας και της φροντίδας, η οποία οδηγεί στην παράλογη αντίληψη ότι οι νοικοκυρές είναι λιγότερο παραγωγικές.
Στην έκθεση που συζητάμε δεν διαφωτίζεται καθόλου η πολύτιμη συμβολή τους στην κοινωνία.
Υποστηρίζω την πρόταση για την καταπολέμηση των διακρίσεων για λόγους ηλικίας στον τόπο εργασίας.
Και σ' αυτή την περίπτωση όμως, διερωτώμαι εάν χρειαζόμαστε μια κοινοτική οδηγία.
Κατά τη γνώμη μου, τα κράτη μέλη μπορούν να αντιμετωπίσουν καλύτερα το πρόβλημα αυτό με τα νομοθετικά μέσα που έχουν στη διάθεσή τους.
Τέλος, παρόλο που συμπαθώ και εκτιμώ τους ηλικιωμένους, θα καταψηφίσω την έκθεση για τους λόγους που προανέφερα.
Κύριε Πρόεδρε, οφείλω καταρχάς να συγχαρώ την εισηγήτρια, κ. Sbarbati, επειδή όπως είπα ήδη στην επιτροπή, κατήρτισε μία έκθεση που εγώ ο ίδιος δεν θα είχα καταφέρει να τη συντάξω με τόσο τέλειο τρόπο.
Συγχαρητήρια, λοιπόν, από πλευράς μου και από πλευράς όλων των ηλικιωμένων και των συνταξιούχων που με έκαναν να έρθω σε τούτο το έδρανο αριθ.
274 του Ημικυκλίου μας.
Θα ήθελα να επιστήσω την προσοχή σας στην παράγραφο 18 της έκθεσης.
Καλούνται "τα κράτη μέλη να αναλάβουν το κόστος περίθαλψης των νοσηλευόμενων ηλικιωμένων που δεν είναι αυτάρκεις, ή να προβλέψουν την επιστροφή των εξόδων στις οικογένειες που τους βοηθούν" .
Αυτή ήταν μια τροπολογία που υποβλήθηκε από εμένα, τον Fatuzzo, και εγκρίθηκε από την Επιτροπή Απασχόλησης και Κοινωνικών Υποθέσεων.
Θα ήθελα να υπογραμμίσω τη σημασία αυτής της παραγράφου.
Σε πολλά από τα κράτη μέλη μας - οπωσδήποτε στην Ιταλία, αλλά είμαι βέβαιος και στη Βρετανία, στην Ελλάδα και σε άλλα κράτη - εργαζόμαστε μια ολόκληρη ζωή: οι εργαζόμενοι δουλεύουν από το πρωί ως το βράδυ, σηκώνονται στις έξι το πρωί, επιστρέφουν στο σπίτι κουρασμένοι, καταβεβλημένοι στις οκτώ ή εννιά το βράδυ.
Περνάνε τα χρόνια· οι εργαζόμενοι αρρωσταίνουν από τη δουλειά, καταβάλλουν τις εισφορές για τη σύνταξή τους, για την ιατροφαρμακευτική τους περίθαλψη, πληρώνουν τους φόρους τους.
Πολύ συχνά, στα τελευταία χρόνια της ζωής μας, συμβαίνει να αρρωσταίνουμε πολύ σοβαρά, να μένουμε εντελώς ανήμποροι, να έχουμε ανάγκη τη βοήθεια των πάντων.
Και το κράτος δεν πληρώνει τίποτα, ούτε καν σε εκείνους που είναι άποροι και χωρίς εισοδήματα.
Και ο εργαζόμενος, που έχει δώσει τα πάντα στην κοινωνία, πρέπει να πουλήσει το σπίτι του για να λάβει ιατρική περίθαλψη, πρέπει να χρησιμοποιήσει όλα του τα χρήματα, πρέπει να δει την οικογένειά του να φτωχαίνει, ακριβώς τη στιγμή κατά την οποία περιμένει από το κράτος και τους άλλους να του παρασταθούν κατά τα τελευταία χρόνια της ζωής του, όταν όλα σκοτεινιάζουν και ελπίζει στο φως της βοήθειας του πλησίον.
Ας δώσουμε λοιπόν μια ελπίδα στους ηλικιωμένους πολίτες όλης της Ευρώπης, ψηφίζοντας υπέρ αυτού του ψηφίσματος και αυτής της παραγράφου18!
(Χειροκροτήματα)
Κύριε Πρόεδρε, η ανακοίνωση της Επιτροπής αποτελεί, νομίζω, σοβαρό σταθμό στην ιστορία της κοινωνικής πολιτικής γιατί θέτει τέρμα σε μια περίοδο όπου η αναφορά στην τρίτη ηλικία γινόταν με τη θεώρησή της ως γενιάς των αποκλήρων ή των απομάχων.
Η εισηγήτρια, που με ιδιαίτερη ευαισθησία εξέτασε το θέμα, επισημαίνει ότι πρέπει να καταπολεμηθούν τα αρνητικά στερεότυπα και να παγιωθεί η ισοτιμία μεταξύ των γενεών ως υπόβαθρο του ευρωπαϊκού κοινωνικού μοντέλου.
Με τις προτάσεις της για ενεργό ζωή στα γηρατειά, η κοινωνία κερδίζει μια ολόκληρη γενιά.
Η ενεργοποίηση των ηλικιωμένων σε εκούσια βάση για τους ρόλους που μπορούν να εκπληρώσουν θα διευκολύνει και την άρση των αντιρρήσεων των συνδικάτων, που βλέπουν με καχυποψία την παράταση του ενεργού βίου.
Παράλληλα, συμπαρασύρει στην αναθεώρηση και άλλων πολιτικών, που σχεδιάζονταν μόνο για τις νεότερες γενεές, ενώ εξάλλου επιδιώκει να προσεταιριστεί το ενδιαφέρον των άλλων ηλικιών, με επαναπροσδιορισμό του συνόλου των ηλικιών στην κοινωνική και οικονομική συμμετοχή του τόπου και της μεταξύ τους ανακατανομής του εισοδήματος.
Αυτός ο φιλόδοξος στόχος απαιτεί μια ριζική αλλαγή πρακτικών και ενεργό συνδρομή των κοινωνικών εταίρων.
Καθώς όμως οι ηλικιωμένοι δεν αποτελούν ομοιογενή ομάδα, όπως σωστά επισημαίνεται στην ανακοίνωση, ανήκει στους κοινωνικούς εταίρους κατά κύριο λόγο να προβάλουν μια συστηματική κατηγοριοποίηση των ηλικιωμένων που θα ανταποκρίνεται στις σύγχρονες ανάγκες.
Ορθά συνδέει την πολιτική αυτή με την πολιτική βιωσιμότητα των συνταξιοδοτικών συστημάτων.
Η αναδιανομή πόρων που υποκρύπτει η πολιτική για τον εκσυγχρονισμό των συνταξιοδοτικών συστημάτων, πρόβλημα εκρηκτικό, αποτελεί ένα πρόσθετο στόχο της νέας πολιτικής για όλες τις ηλικίες.
Η προτεινόμενη απεξάρτηση του συνταξιοδοτικού συστήματος από τις δημογραφικές αλλαγές για τη δημιουργία ενός αυτοτροφοδοτούμενου συστήματος, συνδέεται με ένα υψηλότερο ποσοστό απασχόλησης των ηλικιωμένων.
Όμως, οι εκτεταμένες περιπτώσεις πρόωρης συνταξιοδότησης και οι ποικίλες διαβαθμίσεις στα όρια συνταξιοδότησης προϋποθέτουν ένα κολοσσιαίο έργο για την επανεκτίμηση των πολιτικών αυτών, γιατί δεν εμπνέονται όλες από κοινωνική ευαισθησία.
Κλείνοντας, ήθελα να τονίσω κάτι για την ιατρική μέριμνα.
Αμεσα συνδεδεμένη με την πολιτική της ποιότητας ζωής είναι, ειδικά για τους ηλικιωμένους, η ποιότητα της ιατρικής μέριμνας.
Όμως, η ανακοίνωση θα έπρεπε να είναι πιο σαφής απέναντι στο πρόβλημα του αυξημένου κόστους των υπηρεσιών από τις νέες ιατρικές τεχνολογίες, που δημιουργούν νέες μορφές ανισότητας μπροστά στην ασθένεια και το θάνατο.
Κύριε Πρόεδρε, η Επιτροπή Απασχόλησης και Κοινωνικών Υποθέσεων συνέταξε μια σημαντική έκθεση για την ανακοίνωση της Επιτροπής.
Εφόσον η αγορά ενδιαφέρεται μόνο για τους νέους και για την αγοραστική δύναμη των νέων ανθρώπων, τα θέματα των ηλικιωμένων μένουν στο πεδίο δράσης της πολιτικής.
Σε πολλές χώρες της ΕΕ διεξάγονται συζητήσεις για το εάν θα μπορέσουμε να εξασφαλίσουμε τα κεκτημένα δικαιώματα και τα συνταξιοδοτικά επιδόματα στο μέλλον.
Σε πολλές χώρες έχουν δοθεί υποσχέσεις για συντάξεις, για την πληρωμή των οποίων δεν έχουν δημιουργηθεί τα αντίστοιχα ταμεία.
Όταν έρθει το κοινό νόμισμα ευρώ και η νομισματική πολιτική θα είναι η ίδια σε όλες τις χώρες, θα ασκηθούν ιδιαίτερα μεγάλες πιέσεις στις χώρες αυτές για μείωση των συντάξεων.
Οι υποσχέσεις για συντάξεις πρέπει να τηρούνται, όμως οι συντάξεις πρέπει να εξασφαλίζονται από τους ίδιους πόρους των χωρών αυτών, χωρίς να αναγκαστούμε να εξασφαλίσουμε την πληρωμή των συντάξεων εις βάρος της κοινής νομισματικής πολιτικής της ΕΕ.
Ένα εξασφαλισμένο εισόδημα προσφέρει το μεγαλύτερο αίσθημα ασφάλειας στους γηράσκοντες και στους ηλικιωμένους πολίτες.
Το δικαίωμα για μια θέση εργασίας συγκαταλέγεται στα θεμελιώδη ανθρώπινα δικαιώματα.
Και στην έκθεση της κ. Sbarbati έχει πολύ εύλογα δοθεί προσοχή στις διακρίσεις για λόγους ηλικίας και στον ηλικιακό ρατσισμό του επαγγελματικού βίου.
Οι πολιτικοί είναι αυτοί που πρέπει να εξασφαλίσουν την ισότητα των ευκαιριών στον επαγγελματικό βίο· η αγορά δεν είναι ικανή για κάτι τέτοιο.
Κύριε Πρόεδρε, κυρίες και κύριοι, το σημαντικότερο σημείο της παρούσας έκθεσης είναι η έκκληση προς την Επιτροπή να υποβάλει μια οδηγία, κατ' εφαρμογή του άρθρου 13 της συνθήκης του Αμστερνταμ, για την εξάλειψη των διακρίσεων λόγω ηλικίας.
Υπάρχουν τέτοιες διακρίσεις: σε ορισμένα κράτη της Ευρωπαϊκής Ένωσης, οι ασφάλειες δεν καλύπτουν πλέον τις χειρουργικές επεμβάσεις από μια ορισμένη ηλικία και πέρα.
Υπονοείται δηλαδή ότι ο συγκεκριμένος ηλικιωμένος δεν χρειάζεται πλέον τη συγκεκριμένη επέμβαση.
Σε πολλές περιπτώσεις, οι ασφάλειες έχουν παύσει να καλύπτουν την αποκατάσταση ηλικιωμένων ατόμων.
Αυτό αποτελεί διάκριση λόγω ηλικίας.
Στο κοινοβούλιο ενός κράτους μέλους εξετάσθηκε το ενδεχόμενο της αφαίρεσης του εκλογικού δικαιώματος από το 70ο έτος ηλικίας.
Η σχετική συζήτηση μπορεί να έχει ήδη λήξει, αλλά το ενδεχόμενο αυτό εξετάσθηκε.
Σε όλα τα κράτη μέλη εφαρμόζονται νόμοι, οι οποίοι απλούστατα απαγορεύουν την εργασία από μια ορισμένη ηλικία.
Αυτό αποτελεί διάκριση λόγω ηλικίας.
Και σας παρακαλώ, μη διαμαρτύρεστε ότι έτσι στερούμε θέσεις απασχόλησης από τους νέους.
Τούτο μου θυμίζει τη συζήτηση κατά τη δεκαετία του ΄60 για την παραμονή των γυναικών εκτός της αγοράς εργασίας.
Εκείνη την εποχή είχε επίσης προβληθεί το επιχείρημα ότι οι γυναίκες έπρεπε να αποχωρήσουν από την ενεργό δράση για να έχουν οι άντρες απασχόληση.
Αυτή ήταν η συζήτηση που πραγματοποιούσαν για πολύ καιρό οι εργατικές ενώσεις.
Σήμερα, οι συζητήσεις τους έχουν και πάλι εσφαλμένο προσανατολισμό.
Ας παύσουμε επιτέλους να κάνουμε τέτοιες σκέψεις!
Σχεδόν όλοι οι ομιλητές ανέφεραν τη λέξη "γήρανση" .
Ο κ. Blokland χρησιμοποίησε ακόμη και τη λέξη "υπεργήρανση" .
Ένας συνάδελφος μίλησε σωστά: το πρόβλημα δεν είναι ότι ζούμε υπερβολικά πολλά χρόνια και ότι η κοινωνία μας είναι υπεργηραιά, αλλά ότι, πριν από μερικούς αιώνες, οι άνθρωποι απεβίωναν πολύ συντομότερα από ό,τι είχε ορίσει ο καλός Θεός όσον αφορά τα γονίδιά μας.
Είναι λογικό να ζούμε 110, 120 χρόνια!
Γνωρίσαμε τη σημαντικότερη κοινωνική επανάσταση τα τελευταία 100 έως 150 έτη, κατά τη διάρκεια των οποίων, το προσδόκιμο επιβίωσης του ανθρώπου διπλασιάστηκε.
Μας προσφέρθηκε μια δεύτερη ζωή.
Ο μέσος όρος ηλικίας του ανθρώπου πριν από 150 έτη ήταν 40 χρόνια σε σύγκριση με σήμερα που είναι 80 χρόνια.
Το προσδόκιμο επιβίωσης ενός κοριτσιού που γεννιέται σήμερα είναι 100 και περισσότερα χρόνια.
Δεν πρέπει λοιπόν να μιλούμε για γήρανση και υπεργήρανση.
Πάψτε να χρησιμοποιείτε τις λέξεις αυτές, διότι τούτο ήδη αποτελεί διάκριση.
Το μέλλον όλων σας είναι το γήρας.
Και καλά θα κάνετε να αρχίσετε να προνοείτε για το μέλλον σας!
(Χειροκροτήματα)
Κύριε Πρόεδρε, θα ξεκινήσω και εγώ, όπως και η εισηγήτριά μας την οποία συγχαίρω, από τη διαπίστωση που καθένας κάνει αβίαστα: από την άποψη της πυραμίδας των ηλικιών, η Ευρώπη είναι μια ήπειρος που γερνάει.
Σε πρώτη ανάλυση, για πολλούς, αυτό μπορεί να φαίνεται μειονέκτημα.
Προσωπικά, όπως πολλοί και ολοένα και περισσότεροι, είμαι από εκείνους που πιστεύουν ότι μπορεί να είναι πλεονέκτημα, αν μπορέσουμε να δημιουργήσουμε τις απαραίτητες προϋποθέσεις για να παραμείνει ο κάθε πολίτης, ανεξάρτητα από την ηλικία του, πολίτης εκατό τοις εκατό και για να ξαναγίνει η πείρα πρωτεύουσα αξία σε μία κοινωνία, η οποία, τα τελευταία χρόνια, έχει ευνοήσει υπερβολικά την ταχύτητα, το εφήμερο και τη μόδα έναντι του χρόνου, της διάρκειας και της πείρας, χωρίς να ξεχνάμε τον άνθρωπο.
Για το λόγο αυτό, σήμερα, δεν μπορώ παρά να χαρώ για την ύπαρξη αυτής της ανακοίνωσης και αυτής της έκθεσης που αποσκοπεί στην οικοδόμηση μιας Ευρώπης για όλες τις ηλικίες και στην προώθηση της ευημερίας και της αλληλεγγύης μεταξύ των γενεών.
Τις προκλήσεις, ιδίως τις οικονομικές, τις γνωρίζουμε.
Δεν θα επανέλθω σ' αυτές.
Για να τις αντιμετωπίσουμε και να μετατρέψουμε τα πραγματικά προβλήματα σε πραγματικά πλεονεκτήματα, χρειάζεται, κατά τη γνώμη μου, ισχυρή βούληση και ισχυρή ηθική, φιλοσοφική και πολιτική κινητοποίηση.
Χρειάζονται επίσης σημαντικά οικονομικά μέσα.
Βεβαίως, αυτό το τελευταίο σημείο έρχεται σε αντίθεση με μία ατομικιστική ιδεολογία, που βρίσκεται σε άνθηση και οδηγεί σε λιγότερες δημόσιες δαπάνες και στην επιβολή λιγότερων φόρων στον ενεργό πληθυσμό.
Από οικονομική άποψη, είναι ένας κακός υπολογισμός, αν λάβουμε υπόψη τη σημερινή και τη μελλοντική δημογραφική κατάσταση καθώς και το γεγονός ότι ο σημερινός ενεργός πληθυσμός θα είναι ο μελλοντικός μη ενεργός.
Τέλος, για μένα, και είναι αναμφισβήτητα το πιο σημαντικό, το να επενδύουμε στη ζωή είναι σε κάθε περίπτωση καλή οικονομική επένδυση.
Και το να προσθέτουμε ζωή στα χρόνια είναι ένα εγχείρημα που θεμελιώνει την ανθρώπινη αξιοπρέπεια.
Μόνο αυτή δίνει όλο της το νόημα στην μαθηματική επιμήκυνση της ζωής που έχει καταστήσει δυνατή η ιατρική πρόοδος.
(Χειροκροτήματα)
Ο τίτλος της έκθεσης είναι "Προώθηση της ευημερίας και της αλληλεγγύης των γενεών" , πρόθεση με την οποία δεν μπορούμε παρά να συμφωνήσουμε.
Δυστυχώς, παράλληλα με τη διαβεβαίωση ορισμένων καλών προθέσεων, τις οποίες και θα υπερψηφίσουμε, πολλές ασαφείς διατυπώσεις αφήνουν να εννοηθεί ότι τα ηλικιωμένα άτομα πρέπει να βρουν τη λεγόμενη ευημερία δουλεύοντας και μετά την κανονική ηλικία συνταξιοδότησης.
Ε λοιπόν, δεν είναι οι εργαζόμενοι αυτοί που πρέπει εργαστούν περισσότερο για να αντισταθμίσουν με τις εισφορές τους τη φιλαργυρία των μεγαλοεργοδοτών, που θέλουν να μειώσουν το μερίδιο του εργοδότη στις εισφορές συνταξιοδότησης.
Είμαστε εκ διαμέτρου αντίθετοι σε ό,τι αναβάλλει την ηλικία συνταξιοδότησης, διότι σκεπτόμαστε πάνω απ' όλα τους εργαζόμενους στην παραγωγή, πολλοί από τους οποίους είναι ήδη εξαντλημένοι πολύ πριν από τη νόμιμη ηλικία, ακόμα και στις χώρες όπου αυτή η ηλικία είναι σχετικά μικρή.
Εκτός αυτού, πώς να υποσχεθεί κανείς ευημερία και αλληλεγγύη στους ηλικιωμένους, χωρίς να υπάρχει για κάθε εργαζόμενο η διαβεβαίωση του δικαιώματος σε μια αξιοπρεπή σύνταξη, και αξιοπρεπή σύνταξη ονομάζω το σύνολο του μισθού.
Κατά συνέπεια, θα απόσχουμε από την ψηφοφορία για αυτήν την έκθεση.
Κύριε Πρόεδρε, χαίρομαι διότι μπορώ να μιλήσω την τελευταία Παρασκευή αυτού του έτους - ελπίζω ότι δεν θα είναι η τελευταία στο Στρασβούργο.
Σαν μέλος της - ανεπίσημης βέβαια αλλά πράγματι υπάρχουσας - λέσχης των οπαδών της Παρασκευής, ανήκω στο πλήθος των βουλευτών που είναι παρόντες και την ημέρα αυτή όπως κι εσείς, και ελπίζω ότι το ίδιο θα κάνουμε και του χρόνου.
Προς το σκοπό αυτό, θα πρέπει να αναζητήσουμε ήδη από τώρα μέσα και μεθόδους.
Όσον αφορά την έκθεση για μια Ευρώπη που συμπεριλαμβάνει όλες τις ομάδες ηλικίας, δηλαδή και τους γηραιότερους, παρατήρησα, σαν άτομο που δεν έχει εισέλθει ακόμη στο στάδιο της τρίτης ηλικίας, τα εξής: η Επιτροπή Απασχόλησης και Κοινωνικών Υποθέσεων και η Επιτροπή για τα Δικαιώματα της Γυναίκας και τις Ίσες Ευκαιρίες, στις οποίες συμμετέχω, δεν θλίβονται αλλά χαιρετίζουν το γεγονός ότι η κοινωνία μας καθίσταται όλο και γηραιότερη.
Η συνάδελφος Flemming ορθώς τόνισε ότι είναι θετικό το να μπορούν οι άνθρωποι να μεγαλώνουν σε ηλικία και να είναι ταυτόχρονα υγιείς.
Αρνητικό είναι το γεγονός ότι πολλοί από αυτούς τίθενται στο περιθώριο, όπως και το γεγονός ότι πολλοί αισθάνονται απομονωμένοι.
Στην έκθεσή μου για το άρθρο 13, την οποία υπέβαλα στο Κοινοβούλιο τον Οκτώβριο, επιβεβαιώνω ότι οι άνθρωποι υφίστανται διακριτική μεταχείριση λόγω ηλικίας.
Οι γηραιότεροι εργαζόμενοι αποκλείονται από τη δια βίου κατάρτιση και την προσαρμογή σε νέες τεχνολογίες, παρά το γεγονός ότι έχουν τα προσόντα.
Μάλιστα, η ικανότητα εκμάθησης και ιδίως η ικανότητα καινοτομίας εκ μέρους τους δεν αναγνωρίζονται.
Έτσι τα άτομα αυτά υφίστανται παρενοχλήσεις για να υποχωρήσουν τελικά και να εγκαταλείψουν το επάγγελμά τους, υποτίθεται εκουσίως.
Η διακριτική μεταχείριση χρήζει αντιμέτρων που πρέπει να αναπτυχθούν βάσει πρότυπων σχεδίων, τα οποία με τη σειρά τους θα ενισχύονται από κοινοτικές πρωτοβουλίες όπως π.χ. η πρωτοβουλία EQUAL.
Η κ. Sbarbati ορθώς ζητά την υποστήριξη της Επιτροπής όσον αφορά την πρόταση για περιορισμό της υποχρεωτικής πρόωρης συνταξιοδότησης.
Εγώ θα τη συμπληρώσω με τις εμπειρίες που έχουμε αποκτήσει στη Γερμανία.
Οι ρυθμίσεις για την πρόωρη συνταξιοδότηση, που οι πολιτικές αρχές θέσπισαν καταρχήν καλοπροαίρετα, χρησιμοποιήθηκαν με εξαιρετικά καταχρηστικό τρόπο από ορισμένες επιχειρήσεις.
Οι τελευταίες εισέπραξαν τη χρηματική υποστήριξη - επομένως, ολόκληρη η κοινωνία μετείχε στο σχέδιο αυτό - οι ηλικιωμένοι εργαζόμενοι αποχώρησαν, όμως δεν προσελήφθησαν νεότεροι αλλά καταργήθηκαν πολλές θέσεις απασχόλησης.
Όσον αφορά τα οικονομικά, αυτός που αποχωρεί από τον επαγγελματικό βίο έχει δικαίωμα, αφενός, σε σύνταξη και, αφετέρου, μέσω της χορήγησης ενός αξιοπρεπούς επιδόματος, στη μη διακριτική μεταχείριση.
Τα εθνικά συνταξιοδοτικά συστήματα στην Ευρώπη, αν και διαφορετικά, πρέπει να έχουν ως σημεία αναφοράς το μισθό και την επίδοση.
Ελπίζω ότι στα κράτη μέλη θα διοργανωθούν ενημερωτικές εκστρατείες που θα ενθαρρύνουν τα ηλικιωμένα άτομα να δραστηριοποιούνται από κοινωνική, πολιτιστική και φιλανθρωπική άποψη, σε συνοικιακά κέντρα, στην περίθαλψη παιδιών και ηλικιωμένων, καθώς και σε ενώσεις και συλλόγους.
Χρειαζόμαστε τα άτομα αυτά και όχι μόνο τους αποκαλούμενους δυναμικούς και επιτυχημένους νέους!
Μια αποτελεσματική στρατηγική πρέπει επίσης να ενθαρρύνει το διάλογο μεταξύ των γενεών.
Έχω υπόψη τη συνάντηση σε σεμινάρια και την αξιοποίηση των πλέον κατάλληλων πρακτικών, όπου οι γηραιότεροι θα παρέχουν τις γνώσεις και την εμπειρία τους σε νεότερα άτομα στην επιχείρηση.
Ορισμένα άτομα ηλικίας 70 χρόνων είναι νεότερα από ορισμένους δεκαεφτάχρονους, οι οποίοι δεν εγκαταλείπουν την πεπατημένη και δεν θέλουν να προκαλούν δυσαρέσκεια ούτε να ξεχωρίζουν.
Όποιος αρκείται στη μετριότητα δεν θα γνωρίσει ποτέ την περιπέτεια μιας δραστήριας ζωής.
Οι αναρίθμητοι ενεργοί ηλικιωμένοι οφείλουν να ενθαρρύνουν όλους εμάς να επιδιώκουμε μια κοινωνία στην οποία η αλληλεγγύη μεταξύ γενεών δεν θα είναι μια φράση κενή περιεχομένου!
(Χειροκροτήματα)
Κύριε Πρόεδρε, η έκθεση την οποία εξετάζουμε εδώ φέρει τον ωραίο τίτλο "Προς μια Ευρώπη για όλες τις ηλικίες - Προώθηση της ευημερίας και της αλληλεγγύης των γενεών" και αναφέρεται σε μια σχετική ανακοίνωση της Επιτροπής που έχει ήδη ηλικία ενάμισι χρόνου.
Η Επιτροπή Απασχόλησης και Κοινωνικών Υποθέσεων του ΕΚ κατέβαλε πολλές προσπάθειες για να υποβάλει την πολύ μακρά πρόταση ψηφίσματός της.
Στην προχωρημένη ηλικία μου, χαίρομαι ασφαλώς ιδιαίτερα διότι στο ψήφισμα αυτό αναφέρεται ότι η σπουδαία εμπειρία και οι ικανότητες των ηλικιωμένων πρέπει να αξιοποιούνται: δηλαδή, ότι τα άτομα ηλικίας άνω των 75 ετών δεν πρέπει να απορρίπτονται ως άχρηστα.
Κατά τον αγώνα για την καταπολέμηση των διακρίσεων σύμφωνα με τα άρθρα 13 και 137 της Συνθήκης, λαμβάνονται μέτρα ώστε τα ηλικιωμένα άτομα να μην αποκλείονται πλέον από την εργασία στην πραγματικότητα, τούτο σημαίνει ότι το υποχρεωτικό όριο ηλικίας και η υποχρεωτική πρόωρη συνταξιοδότηση αποτελούν διάκριση.
Στο πλαίσιο αυτό, η Επιτροπή καλείται να εκπονήσει πρόταση οδηγίας ειδικά για την καταπολέμηση των διακρίσεων λόγω ηλικίας.
Πρέπει βέβαια να φροντίσουμε ώστε τα πολυάριθμα μακρά ψηφίσματα που εγκρίνουμε εδώ να μην είναι αντικρουόμενα.
Δηλαδή, από τη μια πλευρά, επιδιώκουμε με τα υποχρεωτικά όρια ηλικίας να απαλλαχθούμε από τους ηλικιωμένους, ώστε να διατίθενται νέες θέσεις απασχόλησης για τους νέους, ενώ από την άλλη, ζητούμε ουσιαστικά την κατάργηση των υποχρεωτικών ορίων ηλικίας σε άλλους τομείς.
Επίσης, δεν θέλω οπωσδήποτε να ασκούν όλες οι γυναίκες ένα επάγγελμα, διότι, σε τελική ανάλυση, το αίτημά μας είναι να ενισχυθεί η επαγγελματική δραστηριότητα των γυναικών μέσω της πολιτικής για την οικογένεια και της φορολογικής πολιτικής.
Δεν πιστεύω ότι όλες οι γυναίκες και όλοι οι άντρες πρέπει να ασκούν μια επαγγελματική δραστηριότητα, όταν αποφασίζουν να διακόψουν ή να παύσουν τη δραστηριότητα αυτή για να αφιερωθούν στην οικογένειά τους.
Η πολιτική για την οικογένεια και η φορολογική πολιτική θα έπρεπε πολύ περισσότερο να επιτρέπουν στις γυναίκες και στους άντρες που έχουν οικογενειακές υποχρεώσεις να αποφασίζουν ελεύθερα αν θέλουν να εργασθούν ή όχι.
Ωστόσο, χαίρομαι - και η κ. Flemming υπογράμμισε επίσης τη διάκριση αυτή - διότι οι γυναίκες δεν υφίστανται πλέον διακριτική μεταχείριση στο σημείο αυτό.
Όταν άρχισα να εργάζομαι για τις επαγγελματικές ενώσεις, με πληροφόρησαν ότι θα απολυόμουν αν παντρευόμουν.
Δυστυχώς, είμαι ακόμη ανύπαντρη!
(Γέλια)
Αν θέλουμε πραγματικά να κάνουμε κάτι για ηλικιωμένες επαγγελματικά δραστηριοποιούμενες γυναίκες, πρέπει να καλέσουμε τους ασφαλιστικούς συνταξιοδοτικούς οργανισμούς στα κράτη μέλη να εξαλείψουν τις καταστρεπτικές συνέπειες από τις μισθολογικές διακρίσεις που υπέστησαν οι γυναίκες έως το 1975, δεδομένου ότι εισέπρατταν εντελώς νόμιμα μόνο το 80% ή το 90% του μισθού των αντρών η διάκριση αυτή, η οποία έχει επιπτώσεις στη μεταγενέστερη σύνταξη, θα μπορούσε να καταπολεμηθεί με τον υπολογισμό της σύνταξης με βάση το 100% του μισθού που εισέπρατταν οι άντρες εκείνη την εποχή.
Αυτή θα ήταν πράγματι μια σωστή ενέργεια που θα είχε ως αποτέλεσμα να εξαλειφθούν οι συνέπειες από μια τέτοια φοβερή διάκριση.
Τέλος, θέλω να διαφωνήσω με το σημείο 18 της πρότασης ψηφίσματος.
Δεν είναι δυνατό να καλούνται τα κράτη μέλη να αναλάβουν το κόστος περίθαλψης των νοσηλευόμενων ηλικιωμένων ατόμων.
Πιστεύω ότι, σύμφωνα με την αρχή της επικουρικότητας, εναπόκειται στα κράτη μέλη να αποφασίσουν πώς θα λύσουν το πρόβλημα αυτό βάσει μιας ασφάλισης ασθένειας ή με άλλους τρόπους.
Θα εγκρίνω ασφαλώς την έκθεση αλλά θεώρησα σημαντικό να διευκρινίσω αυτό το ζήτημα.
(Χειροκροτήματα)
Κύριε Πρόεδρε, συγχαίρω καταρχάς την εισηγήτρια κ. Sbarbati για την εξαίρετη εργασία της.
Πρόκειται για ένα σοβαρό και ουσιαστικό προβληματισμό σχετικά με τα προβλήματα των ηλικιωμένων ατόμων, αλλά είναι επίσης μία θαρραλέα και καινοτόμος έκθεση όσον αφορά τις προτάσεις που υποβάλλει για την προώθηση της ενεργούς συμμετοχής των ηλικιωμένων ατόμων στην επαγγελματική, κοινωνική και πολιτιστική ζωή.
Η γήρανση του πληθυσμού είναι, στις μέρες μας, ένα αδιαμφισβήτητο δεδομένο και σημαντικός παράγοντας πίεσης για τα συστήματα κοινωνικής ασφάλισης ορισμένων κρατών μελών.
Η ενεργός και υγιής γήρανση είναι μία μεγάλη πρόκληση της εποχής μας και επιβάλλει την ανάγκη προσαρμογής μεταξύ των κοινοτικών πολιτικών και των εθνικών συστημάτων δημόσιας κοινωνικής ασφάλισης και υγείας.
Το θέμα δεν περιορίζεται απλώς στην αλληλεγγύη μεταξύ γενεών στον οικονομικό τομέα, πρέπει να ενισχυθεί η σφαιρική θεώρηση της στήριξης των ηλικιωμένων ατόμων και των οικογενειακών δομών τους, ειδικά προς τις γυναίκες που παρέχουν φροντίδες σε ηλικιωμένα άτομα.
Το σημερινό κοινωνικό πρότυπο καλλιεργεί τη λατρεία προς τη νεολαία.
Πρόκειται για μία βαθιά ριζωμένη αντίληψη που τέμνει οριζόντια όλους τους τομείς της κοινωνικής ζωής και πρέπει να καταπολεμηθεί με την ουσιαστική υλοποίηση της αλληλεγγύης μεταξύ γενεών.
Στο πλαίσιο της σημαντικής αύξησης του προσδόκιμου ζωής, που συνδέεται με τις τεράστιες ιατρικές προόδους που σημειώνονται, πρέπει να δοθεί ειδική προσοχή στην δημογραφική εξέλιξη του πληθυσμού.
Πρέπει να καταρτιστεί μία συντονισμένη στρατηγική για την απασχόληση μαζί με μέτρα κατά των διακρίσεων λόγω ηλικίας, καθώς επίσης και να εκσυγχρονισθούν τα συστήματα υγείας και συνταξιοδότησης.
Πρέπει να αναπτυχθούν επειγόντως συγκεκριμένες πολιτικές και ειδικά προγράμματα για τις διάφορες κατηγορίες ηλικιωμένων ατόμων.
Τα μέτρα αυτά θα πρέπει να είναι προσαρμοσμένα στις διάφορες καταστάσεις και ιδιομορφίες όσον αφορά την ποιότητα ζωής και την οικονομική αυτάρκεια.
Και επειδή δεν μπορεί να αντιμετωπίζονται με τρόπο όμοιο καταστάσεις ανόμοιες, τα κράτη μέλη θα πρέπει να βρουν λύσεις για τις περιπτώσεις των ηλικιωμένων που αντιμετωπίζουν πλήρη ένδεια μέσων και είναι εξαρτημένοι από τη βοήθεια και τις φροντίδες των συγγενών ή τρίτων προσώπων και, αφετέρου, θα πρέπει να μεριμνήσουν για τη δημιουργία μίας ασφάλισης που θα εγγυάται στους ηλικιωμένους αξιοπρέπεια και γαλήνη στο τέλος της ζωής τους.
Κύριε Πρόεδρε, ο πατέρας μου, ο Robert Purvis, είναι 90 ετών και δεν είναι και τόσο καλά αυτήν τη στιγμή.
Είναι ένας από τους κύριους λόγους που βρίσκομαι εδώ - ως βουλευτής, ως Σκωτσέζος, ως Ευρωπαίος.
Στις αρχές της δεκαετίας του ' 30, πέρασε πολύ καιρό στη Γερμανία.
Είχε καλούς γερμανούς φίλους.
Βίωσε και θορυβήθηκε από την άνοδο του ναζισμού.
Όταν ήμουν πολύ μικρός, έλειπε για μεγάλα χρονικά διαστήματα, έπεσε με αλεξίπτωτο στη νότια Σερβία για να στηρίξει το γενναίο αγώνα των πιστών Σέρβων κατά του ναζισμού.
Στη συνέχεια έπεσε με αλεξίπτωτο στο Hautes-Alpes της Γαλλίας για να αγωνιστεί με τους αντάρτες και να προετοιμάσει εκείνο το μέρος της Ευρώπης για την απελευθέρωση.
Έχω φωτογραφίες του καθώς υψώνεται η τρίχρωμη γαλλική σημαία στο Mont-Dauphin και το Brianηon.
Αμέσως μετά τον πόλεμο επέστρεψε στη Γερμανία για να βοηθήσει στην αποκατάσταση της γεωργίας και του ανεφοδιασμού τροφίμων στη Βόρεια Ρηνανία-Βεστφαλία, το Αμβούργο και το Schleswig-Holstein.
Ο αδελφός μου κι εγώ πήγαμε και τον βρήκαμε εκεί.
Παίζαμε ανάμεσα στα χαλάσματα του Αμβούργου και κάναμε καλούς γερμανούς φίλους με τη σειρά μας.
Στην πρώτη μου επίσκεψη σε αυτό το Κοινοβούλιο το 1979 ένας από τους τότε γερμανούς συναδέλφους μας με πλησίασε.
"Είσαι ο Purvis;"
"Ναι" .
"Θυμάμαι που σε έπαιζα στα γόνατά μου με τη σκωτσέζικη φούστα σου στο Αμβούργο το 1946.
Σεβόμαστε πάρα πολύ τον πατέρα σου" , είπε.
"Μπορούσε να μας εκμεταλλευτεί μα δεν το έκανε.
Έκανε ό,τι μπορούσε για να μοιράσει δίκαια τους πενιχρούς μας πόρους και να αποκαταστήσει τη χώρα μας" .
Ο πατέρας μου είναι στα 90 του.
Εγώ είμαι στα 60 μου, τα παιδιά μου στα 30 τους, τα εγγόνια μου μεταξύ 0 και 5 ετών - τέσσερις γενεές μιας σκωτσέζικης και ευρωπαϊκής οικογένειας.
Αυτή η Ευρωπαϊκή Ένωση, αυτό το Κοινοβούλιο, αποτελούν για τις οικογένειές μας την εγγύηση ότι η ειρήνη και η ασφάλεια για την οποία πολέμησε και εργάστηκε ο πατέρας μου σε όλη του τη ζωή θα συνεχιστούν για τις μελλοντικές γενεές - η αλληλεγγύη των γενεών.
(Χειροκροτήματα)
Κύριε Πρόεδρε, κυρίες και κύριοι, καταρχάς, θέλω, εξ ονόματος της Επιτροπής, να ευχαριστήσω τους εισηγητές και τις δύο κοινοβουλευτικές επιτροπές για την παρούσα έκθεση.
Χαίρομαι ιδιαίτερα διότι διαπιστώθηκε ότι η Επιτροπή και το Ευρωπαϊκό Κοινοβούλιο συμφωνούν σε μεγάλο βαθμό και δείχνουν κοινή κατανόηση για τις προκλήσεις της ηλικίας.
Η συζήτηση κατέδειξε ότι επικρατεί ευρεία συναίνεση για τις πολιτικές αντιδράσεις που ενδείκνυνται στον τομέα της απασχόλησης, της κοινωνικής ασφάλισης, της υγείας και της κοινωνικής ένταξης.
Είναι ολοφάνερο ότι αντιμετωπίζουμε τεράστιες προκλήσεις.
Μόνο η καταβολή κοινών και σταθερών προσπαθειών μπορεί να μας βοηθήσει.
Πιστεύω ότι είναι σημαντικό να διατηρηθεί ένας υψηλός βαθμός συναίνεσης, ώστε να μπορέσουμε να επιτύχουμε μια κατάλληλη προσαρμογή της κοινωνίας μας στην πορεία γήρανσης του πληθυσμού.
Δεύτερον, θέλω να υπογραμμίσω τη σημασία της ανακοίνωσης, η οποία περιλαμβάνει βέβαια λίγες συγκεκριμένες προτάσεις για τη λήψη μέτρων και την ανάληψη πρωτοβουλιών.
Ωστόσο, προσφέρει μια καινοτόμο διάγνωση των σημαντικότερων προκλήσεων της γήρανσης, από την οποία απορρέει μια εξαιρετικά σημαντική απαρίθμηση των κατάλληλων πολιτικών αντιδράσεων, και μάλιστα σε θέματα απασχόλησης, κοινωνικής προστασίας, υγείας και κοινωνικής ένταξης.
Αυτό το πρόγραμμα που περιέγραψα σε γενικές γραμμές τηρήθηκε πλήρως σε προτάσεις που υπέβαλε η Επιτροπή στη συνέχεια.
Θα εξακολουθήσει αναμφισβήτητα και στο μέλλον να είναι ένας δείκτης πολιτικών τάσεων.
Η μέριμνα για την κάλυψη των ελλείψεων όσον αφορά τους ηλικιωμένους στον απολογισμό για την αγορά εργασίας της Ευρώπης είχε έντονο αντίκτυπο στη μέθοδο απασχόλησης με τη μορφή π.χ. κατευθυντήριων γραμμών για τις συστάσεις σε σχέση με τη μέθοδο NLP και τη διαδικασία επανεξέτασης από ομοτίμους.
Τούτο έγινε επιπλέον αντιληπτό από τα σχέδια για την κοινοτική πρωτοβουλία EQUAL και τη διάθεση των πόρων του ΕΚΤ για την περίοδο 2001-2006.
Εξάλλου, τα θέματα της ηλικίας συγκαταλέγονται μεταξύ των σημαντικότερων στόχων που προσδιορίζουν τη νέα διεργασία της συνεργασίας στον τομέα της κοινωνικής προστασίας.
Στις πρόσφατες ανακοινώσεις για τις συντάξεις συμπεριλαμβάνεται η κεντρική ιδέα της κινητοποίησης του πλήρους δυναμικού της κοινωνίας δηλαδή, η αύξηση του ποσοστού απασχόλησης όλων των ατόμων, ηλικίας που τους επιτρέπει να εργασθούν, αποτελεί το βασικό μέσο για τη διασφάλιση των συντάξεων σε μια γηράσκουσα κοινωνία.
Οι πρωτοβουλίες σε τομείς όπως η ισότητα ευκαιριών, η καταπολέμηση των διακρίσεων και η κοινωνική ένταξη αντανακλούν παράλληλα πτυχές μιας υπόθεσης ενός ενεργού βίου σε προχωρημένη ηλικία.
Στο σημείο αυτό θέλω να τονίσω ότι η οδηγία για την καταπολέμηση των διακρίσεων στο χώρο εργασίας, που υιοθετήθηκε στις 12.10.2000, απαγορεύει τις διακρίσεις λόγω ηλικίας.
Οι μελλοντικές πρωτοβουλίες στον τομέα της δημόσιας υγείας αφορούν περισσότερο θέματα υγείας και περίθαλψης κατά τη γηραιά ηλικία και την υποστήριξη μιας υγιούς γήρανσης.
Τέλος, ένα απόσπασμα του πέμπτου προγράμματος-πλαίσιο πραγματεύεται την έρευνα σε σχέση με τα ηλικιωμένα άτομα, συμπεριλαμβανομένων των επιπτώσεων στην υγεία ενός ενεργού βίου αυτών των ατόμων.
Έτσι διαπιστώνεται ότι η πολιτική ιδέα μιας ενεργούς γήρανσης επαναλαμβάνεται σε πολλές σημαντικές πρωτοβουλίες και μπορούμε να προβλέψουμε με βεβαιότητα ότι θα εξακολουθήσει να εμπνέει πολλές μελλοντικές πρωτοβουλίες.
Τέλος, επιτρέψτε μου να καθησυχάσω ορισμένες ανησυχίες που εξέφρασε το Κοινοβούλιο όσον αφορά τις συνέπειες των μέτρων που είχε προτείνει η Επιτροπή.
Μια ανησυχία που επαναλαμβάνεται στην έκθεσή σας είναι κατά πόσο η έμφαση που δίδεται σε πολιτικά μέτρα για την ενίσχυση μιας ενεργού και υγιούς γήρανσης συμβαδίζει με την επιδείνωση των συνθηκών και τον περιορισμό των δικαιωμάτων των ατόμων που χρειάζονται περίθαλψη, των πλέον ηλικιωμένων ατόμων και εκείνων που είναι ανίκανοι βιοπορισμού.
Θέλω να σας διαβεβαιώσω ρητώς ότι αυτή οπωσδήποτε δεν είναι η πρόθεση της Επιτροπής.
Αντίθετα, η Επιτροπή αποδίδει στην ανακοίνωσή της μεγάλη σημασία στη διαπίστωση ότι τα πολιτικά μέτρα λαμβάνουν υπόψη τις διαφορές μεταξύ των ανθρώπων.
Η πρόωρη συνταξιοδότηση πρέπει να εξακολουθήσει να είναι προσιτή, όπως προηγουμένως, σε άτομα που δεν είναι πλέον σε θέση να εργασθούν.
Δεν μπορούν ή δεν πρέπει να αποσύρονται όλοι από τον ενεργό βίο κατά βούληση.
Πρέπει να υπάρχει ένα κατάλληλο περιθώριο εκτίμησης για ατομικές προτιμήσεις και αποφάσεις.
Εξάλλου, οι συνέπειες μιας υπερβολικής προβολής των δραστικών πολιτικών μέτρων είναι, κατά τη γνώμη μας, ακριβώς αντίστροφες.
Στην πραγματικότητα, τούτο αποτελεί προϋπόθεση για να μπορέσουμε να παράσχουμε επαρκή ενίσχυση σε άτομα που χρειάζονται περίθαλψη, ούτως ώστε οι ευκατάστατοι να είναι σε θέση και να παρακινηθούν να δραστηριοποιούνται περισσότερο και να καταστούν ανεξάρτητοι με την ηλικία.
Η συζήτηση έληξε.
Προχωρούμε τώρα στην ψηφοφορία.
Σχετικά με τις τροπολογίες 2 και 3:
.
(ΙΤ) Κύριε Πρόεδρε, δέχθηκα την τροπολογία που υπέβαλε ο συνάδελφος Pronk, τόσο την αριθ.
2 όσο και την αριθ.
3, στην οποία υποστηρίζει ότι πρέπει να τροποποιηθεί το κείμενο και επιμένει στην έννοια της δημογραφικής αύξησης αντί της δημογραφικής γήρανσης.
Το πρόβλημα είναι ότι, ως Ευρωπαϊκή Ένωση, δεν μπορούμε να μιλάμε για αύξηση, γιατί δεν έχουμε πραγματική δημογραφική αύξηση: η γεννητικότητα είναι εξαιρετικά χαμηλή, ενώ αυξάνεται ο αριθμός των ηλικιωμένων.
Γι' αυτό η πρόταση - την οποία νομίζω ότι ο συνάδελφος Pronk αποδέχθηκε - είναι να μιλάμε για αύξηση της μέσης ηλικίας του πληθυσμού, για να αποφύγουμε μια έννοια που ενδέχεται να φανεί αρνητική και για να εκφράσουμε το ζήτημα με πιο τεχνικούς, πιο ορθούς όρους.
(Το Σώμα εγκρίνει το ψήφισμα)
ΑΙΤΙΟΛΟΓΗΣΗ ΨΗΦΟΥ
Κύριε Πρόεδρε, είναι η τελευταία αιτιολόγηση ψήφου του 2000.
Επωφελούμαι της ευκαιρίας για να σας ευχαριστήσω για την υπομονή, τη δική σας και των άλλων προεδριών των συνόδων, που με ακούσατε κατά τη διάρκεια του έτους.
Αυτό το έτος 2000 δεν άρχισε καλά για τον ευρωβουλευτή Fatuzzo: την άνοιξη μου έκλεψαν το πορτοφόλι και τις πιστωτικές κάρτες στη Βαρκελώνη, το καλοκαίρι μου έκλεψαν το καινούριο μου ποδήλατο στο Στρασβούργο, το φθινόπωρο υπέστην την κλοπή της ατζέντας και των αριθμών τηλεφώνων μου στις Βρυξέλλες.
Σήμερα, όμως, εγκρίθηκε η έκθεση Sbarbati υπέρ των ηλικιωμένων, που μου αναπτέρωσε το ηθικό και μου ξανάδωσε χαρά.
Θα ήθελα να τελειώσω λέγοντας στην κ. Flemming, την οποία βλέπω εδώ δίπλα μου, πως το γεγονός ότι ζούμε περισσότερο δεν σημαίνει - όπως σωστά είπες, αγαπητή Flemming - ότι γερνάμε, σημαίνει ότι ξανανιώνουμε.
Πράγματι, ένας άνθρωπος σαράντα χρονών κάποτε, πριν από χρόνια, ήταν γέρος, τώρα είναι νέος.
Είσαι νέα, Flemming, και θα σε φλέρταρα, αν δεν ήμουν παντρεμένος!
(Γέλια και χειροκροτήματα)
Αν βρει κανείς όλα αυτά που έχει χάσει ο συνάδελφός μας, παρακαλείται να του τα επιστρέψει, ιδίως τα γυαλιά του, γιατί η κ. Flemming καθόταν πίσω σας, κύριε Fatuzzo.
Ενημέρωση και προώθηση των γεωργικών προϊόντων στην εσωτερική αγορά
Η ημερήσια διάταξη προβλέπει τη συζήτηση της έκθεσης (A5-0385/2000) του κ. Dary, εξ ονόματος της Επιτροπής Γεωργίας και Ανάπτυξης της Υπαίθρου, σχετικά με την πρόταση κανονισμού του Συμβουλίου για δράσεις ενημέρωσης και προώθησης των γεωργικών προϊόντων στην εσωτερική αγορά.
.
(FR) Κύριε Πρόεδρε, αγαπητοί συνάδελφοι, αυτή η πρόταση της Επιτροπής αποσκοπεί στην εναρμόνιση των δώδεκα τομεακών καθεστώτων προώθησης που εφαρμόζονται σήμερα, με διάφορους όρους, σε ένα ενιαίο σύστημα.
Αυτό το εγχείρημα είναι απολύτως επιθυμητό, κατά το πρότυπο του συστήματος που ισχύει ήδη για την προώθηση των γεωργικών προϊόντων στις τρίτες χώρες.
Η πρόταση αποσκοπεί τόσο στην ενημέρωση σε σχέση με τα προϊόντα όσο και στους τρόπους παραγωγής τους.
Δεν αναπαράγει τις δράσεις διαφήμισης ή προώθησης των επαγγελματιών αυτών των κλάδων, ούτε τις δράσεις των δημόσιων αρχών.
Η ιδέα είναι να δοθεί έμφαση στα θέματα που προσεγγίζονται σε ευρωπαϊκό επίπεδο όπως την ενημέρωση για τα εγγενή χαρακτηριστικά των προϊόντων: ποιότητα, θρεπτικά χαρακτηριστικά, βιολογική παραγωγή κλπ.
Αναμένεται να δώσει τη δυνατότητα να ξεκινήσουν συμπληρωματικές δράσεις με ορισμένα αποτελέσματα συνεργίας.
Αυτή η πρόταση έχει άμεσα πλεονεκτήματα: ένα ενιαίο σύστημα που θα εξασφαλίζει την ενημέρωση και την προώθηση όλων των γεωργικών προϊόντων και των τρόπων παραγωγής τους, μέτρα που θα επιτρέψουν τον εξορθολογισμό της σωστής ενημέρωσης του καταναλωτή όσον αφορά τα είδη διατροφής, αποκέντρωση και γενικευμένη εφαρμογή των συγγραφών υποχρεώσεων για τους ενδιαφερόμενους τομείς.
Εντούτοις, αν και βρίσκω ενδιαφέρουσα και σωστά διαρθρωμένη την πρόταση στο σύνολό της, θεώρησα ότι ήταν χρήσιμη η διασαφήνιση και η βελτίωση ορισμένων σημείων, προκειμένου να αξιοποιηθούν όσο το δυνατόν καλύτερα όλες οι δυνατότητες μιας τέτοιας πρότασης.
Οι συνάδελφοί μου της Επιτροπής Γεωργίας και Ανάπτυξης της Υπαίθρου, της Επιτροπής Προϋπολογισμών και της Επιτροπής Περιβάλλοντος έκαναν το ίδιο και το κείμενο ενισχύθηκε από τις τροπολογίες που εγκρίθηκαν και από τις οποίες θα αναφέρω ορισμένες.
Θεώρησα σημαντικό να συμπεριλάβω σε αυτή την πολιτική ενημέρωσης τους τρόπους παραγωγής, διότι είναι καθοριστικοί για την ποιότητα των προϊόντων.
Επίσης θεωρώ απαραίτητο να προβλεφθεί μεγαλύτερη οικονομική συμμετοχή εκ μέρους της Κοινότητας σε ιδιαίτερες συνθήκες που θα τη δικαιολογούσαν, για παράδειγμα σοβαρή κρίση της αγοράς ή έκδηλο κοινοτικό συμφέρον.
Όσον αφορά τις λεπτομέρειες λειτουργίας του κανονισμού, η προσφυγή στις διάφορες υφιστάμενες αρμόδιες διαχειριστικές επιτροπές δεν είναι κατά τη γνώμη μου το καλύτερο μέσο ανταπόκρισης σ' αυτή την πρωτοβουλία οριζόντιου τύπου.
Προτάθηκε η σύσταση μιας ειδικής διαχειριστικής επιτροπής, αρμόδιας για την προώθηση των γεωργικών προϊόντων.
Ο καθορισμός των κατευθυντήριων γραμμών των καταλόγων των καλυπτόμενων θεμάτων και προϊόντων πρέπει να γίνεται πιο συχνά.
Για να διατηρήσει το σύστημα ορισμένη ευελιξία, προτείνεται μια συχνότητα δύο ετών, η ίδια με αυτήν που προτείνεται στην Επιτροπή για την υποβολή στο Συμβούλιο και το Κοινοβούλιο μιας έκθεσης που θα αξιολογεί την εφαρμογή της πρότασης και θα εξετάζει, μεταξύ άλλων, την κατάσταση χρήσης των πιστώσεων και τις ενδεχόμενες ανάγκες.
Επιπλέον, έχοντας επίγνωση του γεγονότος ότι η πρωτοβουλία των δράσεων ανήκει στους επαγγελματίες του κλάδου, είναι σημαντικό να διασφαλίσουμε ότι οι τελευταίοι δεν θα έχουν να αντιμετωπίσουν υπερβολικά ανελαστικές κατευθυντήριες γραμμές, οι οποίες θα περιορίζουν τις πρωτοβουλίες τους αντί να τις πλαισιώνουν.
Αυτός ο νέος μηχανισμός δεν φαίνεται να μπορεί να εφαρμοσθεί πριν από το 2002.
Θα ήταν συνεπώς σκόπιμο να ορισθεί η ημερομηνία έναρξης ισχύος του κανονισμού κατά την ημερομηνία έγκρισης του κανονισμού εφαρμογής, ώστε να μην χαθούν οι διαθέσιμες πιστώσεις του 2001.
Τέλος, θα έπρεπε να επανεισαγάγουμε ρητώς στο κείμενο τη δυνατότητα δράσεων υπέρ των εξόχως απόκεντρων περιφερειών και το λογότυπό τους.
Αυτή η πρόταση, τροποποιημένη κατ' αυτόν τον τρόπο, αξίζει την πλήρη υποστήριξή μας.
Μια συνεκτική πολιτική προώθησης των προϊόντων αποτελεί ένα από τα εργαλεία που επιτρέπουν να δοθεί απτή μορφή στα ευρωπαϊκά γεωργικά πρότυπα.
Αποτελεί επίσης ένα σημαντικό μέσο επικοινωνίας με τους καταναλωτές, οι οποίοι, στην εποχή μας, δεν ξέρουν προς τα πού να στρέψουν το πιάτο τους.
Τελειώνοντας, αγαπητοί μου συνάδελφοι, ο Πρόεδρος υπενθύμισε ότι σήμερα ασκεί την προεδρία της τελευταίας συνεδρίασης της χιλιετίας.
Εφιστώ την προσοχή σας στο γεγονός ότι η ψηφοφορία αυτής της έκθεσης θα είναι επίσης η τελευταία αυτής της περιόδου.
Θα μπορούσε να σας οδηγήσει σε μια ομοφωνία, η οποία, χωρίς αμφιβολία, γνωρίζοντας τη μεγαλοψυχία της Επιτροπής, θα την οδηγούσε στο να δεχτεί όλες μας τις τροπολογίες.
Σας ευχαριστώ, αγαπητοί μου συνάδελφοι, και εύχομαι σε όλες και σε όλους όσοι βρίσκονται σ' αυτή την αίθουσα καλές γιορτές.
(Χειροκροτήματα)
Κύριε Πρόεδρε, και η Επιτροπή Προϋπολογισμών διάκειται καταρχήν ευμενώς έναντι της πρότασης της Επιτροπής.
Η προώθηση των γεωργικών προϊόντων εξακολουθεί να είναι απαραίτητη, κυρίως επειδή οι τιμές μειώνονται και δεν αντισταθμίζονται πλήρως.
Η Επιτροπή Προϋπολογισμών αποκλίνει σε ορισμένα σημεία από την άποψη της Επιτροπής Γεωργίας.
Καταρχάς, είναι της άποψης ότι η προώθηση δεν πρέπει να αφορά αποκλειστικά τα γεωργικά προϊόντα τα οποία χρησιμοποιούνται ως τρόφιμα, αλλά και τα γεωργικά προϊόντα που χρησιμοποιούνται ως μη τρόφιμα.
Θα πρέπει να συμπεριληφθούν όλα τα γεωργικά προϊόντα.
Δυστυχώς, η Επιτροπή Γεωργίας απέρριψε την πρόταση αυτή.
Η πολιτική μου ομάδα την επανέφερε και θα ήθελα να επιστήσω την προσοχή σας σ' αυτό, δηλαδή στην τροπολογία αριθ.
27.
Είμαστε της άποψης ότι, εκτός από τις κανονικές δραστηριότητες προώθησης των γεωργικών προϊόντων, πρέπει να τονισθούν και ορισμένες άλλες πτυχές.
Καταρχάς, η υγεία των γεωργικών προϊόντων: περισσότερα φρούτα, περισσότερο γάλα κλπ.
Ένα από τα άλλα σημεία τα οποία θα πρέπει να τονισθούν είναι οι φιλικές προς τα ζώα και προς το περιβάλλον μέθοδοι παραγωγής που εφαρμόζονται στην Ευρώπη.
Πώς μπορούμε να εξηγήσουμε στους ευρωπαίους αγρότες το γεγονός ότι οι δραστηριότητές τους περιορίζονται ολοένα και περισσότερο, ότι πρέπει να εφαρμόζουν φιλικές προς τα ζώα μεθόδους παραγωγής, τη στιγμή που ανοίγουμε τα σύνορα για προϊόντα γεωργών οι οποίοι δεν χρειάζεται να τα κάνουν όλα αυτά.
Πρέπει να τονίσουμε τις ευρωπαϊκές πτυχές στα μάτια του κοινού.
Σε περίπτωση που στα πλαίσια των διαπραγματεύσεων του ΠΟΕ, το 2003 ή αργότερα, μειωθούν οι επιστροφές κατά την εξαγωγή, η Επιτροπή Προϋπολογισμών πιστεύει από τώρα ότι η Ευρωπαϊκή Επιτροπή πρέπει να φροντίσει ώστε ένα μέρος των επιστροφών να χρησιμοποιηθεί για άλλες δραστηριότητες προώθησης.
Κύριε Πρόεδρε, κυρίες και κύριοι, σαν μέλος της ομάδας εργασίας για τον ΠΟΕ και σαν αρμόδιος ιδίως για τις μικρομεσαίες επιχειρήσεις, δεν μπορώ παρά να συγχαρώ την Επιτροπή για την παρούσα έκθεση και δράση, διότι προβλέπει ήδη τις μελλοντικές εξελίξεις με διορατικότητα και οξυδέρκεια.
Κατά το γύρο του ΠΟΕ, θα δεχθούμε έντονη πίεση για τη μείωση των επιστροφών στην εξαγωγή και θα υπάρξουν κατά πάσα πιθανότητα μειώσεις στον τομέα αυτό.
Γι' αυτό είναι πολύ σημαντικό να προβλεφθεί μια αντιστάθμιση και η προώθηση και διαφήμιση είναι ένα εξαιρετικά δραστικό μέσο για την επίτευξη του στόχου αυτού.
Ο τομέας αυτός περιλαμβάνεται, όπως είναι γνωστό, στο "πράσινο κουτί" και έτσι θα έχουμε ασφαλώς τη δυνατότητα να διαθέσουμε ευρωπαϊκά προϊόντα στη διεθνή αγορά με εντελώς διαφορετικό και αισθητά πιο δραστήριο τρόπο.
Πιστεύω ότι ο τομέας αυτός αποτελεί μια πολύ μεγάλη ευκαιρία για τα ευρωπαϊκά προϊόντα ποιότητας.
Εξάλλου, η ενίσχυση των αγροτικών περιοχών, που έχει σήμερα αυξηθεί κατά 10%, καταδεικνύει σε τελική ανάλυση ότι αυτές οι περιφερειακές κυκλικές διαδικασίες πρέπει να τύχουν εντονότερης υποστήριξης, ώστε να είναι δυνατό να εφαρμοσθεί πλήρως η θεωρία "σκέπτομαι σε παγκόσμια και ενεργώ σε τοπική κλίμακα" , δηλαδή χωρίς να παραγνωρίζεται η διεθνής αγορά.
Στον τομέα των τροφίμων ιδίως, αλλά και στον τομέα των γεωργικών προϊόντων που δεν προορίζονται για διατροφή, οι προοπτικές για το μέλλον είναι καλές και οφείλουμε να τις εκμεταλλευθούμε αναλόγως.
Αυτό σημαίνει ότι, μελλοντικά, οι δαπάνες προώθησης δεν θα καλύπτουν μόνο τις δώδεκα υφιστάμενες κατηγορίες αλλά θα επεκταθούν γενικά στα γεωργικά προϊόντα.
Δηλαδή, όχι μόνο ο χυμός σταφυλής αλλά και το κρασί θα έχει στο μέλλον ανάλογες προοπτικές, κυρία Lulling.
Οφείλουμε επίσης να θέσουμε ένα σκοπό.
Συγκεκριμένα, πρέπει να μεριμνήσουμε ώστε η παραγωγή προϊόντων διατροφής στην Ευρώπη να αποβλέπει σε ένα στόχο, και αυτό έχει στην πραγματικότητα άμεση σχέση με την προηγούμενη συζήτηση.
Δηλαδή, θέλουμε με τα τρόφιμά μας να γεράσουμε με υγεία.
Θέλουμε να παραμείνουμε υγιείς και τα τρόφιμα είναι οπωσδήποτε η βάση για μια υγιεινή διαβίωση.
Γι' αυτό χαίρομαι επίσης διότι συστήσαμε αυτή την εβδομάδα στο Ευρωπαϊκό Κοινοβούλιο μια ομάδα εργασίας για τη βιοτεχνολογία.
Θέλουμε τα θέματα υγείας να τύχουν έντονης προσοχής.
Θεωρούμε ακόμη ότι η βιολογική γεωργία και η βιολογική καλλιέργεια πρέπει να ληφθούν ιδιαίτερα υπόψη και ότι η Ευρώπη μπορεί ασφαλώς να επιτύχει πολύ καλές προόδους στο διεθνές επίπεδο με τα σήματα και τις ενδείξεις προέλευσης.
Μια τάση, που εντείνεται όλο και περισσότερο τον τελευταίο καιρό, είναι το ηλεκτρονικό εμπόριο.
Πιστεύω ότι και στον τομέα αυτό μπορούμε να κάνουμε κάτι για τα γεωργικά προϊόντα.
Αναμένεται ότι, έως το 2003, το 80% του πληθυσμού της Ευρώπης θα διαθέτει κατά πάσα πιθανότητα σύνδεση με το Διαδίκτυο.
Τούτο αποτελεί ασφαλώς μια μεγάλη ευκαιρία για τις αγροτικές περιοχές, οι οποίες επωφελούνται ιδιαιτέρως από την εξάλειψη των αποστάσεων με τα μεγάλα κέντρα.
Στον τομέα αυτό, παρουσιάζονται λοιπόν νέες ευκαιρίες οι οποίες θα πρέπει σε τελική ανάλυση να αξιοποιηθούν.
Δύο ακόμη σημαντικοί τομείς είναι βέβαια η κατάρτιση και η επιμόρφωση.
Πιστεύω ότι η τεχνική της εμπορίας των προϊόντων, η πώληση και τα προγράμματα κατάρτισης πρέπει να θέτουν τη δια βίου μάθηση πολύ περισσότερο στο επίκεντρο, διότι ακριβώς οι νέες τεχνολογίες και ο χειρισμός της διάθεσης προϊόντων μέσω της σύγχρονης διοικητικής υποστήριξης προσφέρουν εντελώς νέες ευκαιρίες.
Συνεπώς, στους τομείς αυτούς, η συνεργασία μεταξύ της βιομηχανίας, της γεωργίας, του εμπορίου και των καταναλωτών θα ήταν υψίστης σημασίας και θα χαιρόμουν αν, στο μέλλον, μπορούσαμε να καθιερώσουμε νέα κριτήρια συνεργασίας.
Κύριε Πρόεδρε, κύριε Επίτροπε, αγαπητοί συνάδελφοι, θα ήθελα καταρχάς να επικροτήσω το κατόρθωμα του κ. Dary, ο οποίος όχι μόνο κατάφερε να ψηφιστεί εχθές η έκθεσή του για τη μπανάνα, αλλά φρόντισε επίσης να κλείσει σήμερα αυτή την πενθήμερη περίοδο συνόδου της δεύτερης χιλιετίας.
Κύριε Dary, γνωρίζετε την τέχνη της επικοινωνίας.
Μπράβο σας!
Και ήσασταν ως εκ τούτου το ενδεδειγμένο άτομο για την παρουσίαση της έκθεσης που συζητάμε σήμερα.
Για να μιλήσουμε πιο σοβαρά, θα ήθελα να τονίσω το ενδιαφέρον που παρουσιάζει αυτή η πρόταση κανονισμού του Συμβουλίου σχετικά με τις δράσεις ενημέρωσης και προώθησης των γεωργικών προϊόντων στην εσωτερική μας αγορά.
Τα ουσιώδη σημεία αυτού του θέματος θίχτηκαν από τον εισηγητή προ ολίγου.
Εγώ θα ήθελα απλώς να προσθέσω ότι, τη στιγμή που η ΣΕΒ φέρνει στο φως ορισμένες εκτροπές της γεωργίας που δίνει έμφαση στην παραγωγή, είναι σκόπιμο να εξυψώσουμε, στο πλαίσιο της εσωτερικής μας αγοράς, την ιδιαίτερη ποιότητα των γεωργικών προϊόντων συμπεριλαμβάνοντας, όπως προτείνει ο εισηγητής, την αναφορά στους τρόπους παραγωγής.
Πράγματι, αν και η ευρωπαϊκή γεωργία μπορεί λογικά να αντιμετωπίσει ως ενδεχόμενο την παρουσία της στις διεθνείς αγορές, η αλήθεια είναι ότι το μέλλον της συνδέεται ακόμη περισσότερο με την διείσδυσή της στην εσωτερική της αγορά, που σήμερα αντιπροσωπεύει 370 εκατομμύρια καταναλωτές και αύριο πιθανότατα σχεδόν 500 εκατομμύρια.
Από αυτή την άποψη, είναι λοιπόν απαραίτητες οι δράσεις ενημέρωσης και προώθησης που θα συγχρηματοδοτούνται από την Ευρωπαϊκή Ένωση και τα κράτη μέλη, για να συμβάλουν στην αποκατάσταση της σπιλωμένης εικόνας της γεωργίας στα μάτια των καταναλωτών και ταυτόχρονα για να αναγνωριστεί η υπεροχή της μεγάλης πλειοψηφίας των γεωργικών μας προϊόντων.
Εξυπακούεται ότι αυτές οι δράσεις θεσμικής επικοινωνίας θα πρέπει μάλλον να συμπληρώνουν τις διαφημιστικές εκστρατείες που διοργανώνονται κυρίως από τη μεγάλη διανομή.
Πρέπει κατά διαστήματα να εφιστούμε την προσοχή ορισμένων ειδικών ομάδων του κοινού ή των καταναλωτών γενικά στα στοιχεία που αφορούν, για παράδειγμα, την ασφάλεια των τροφίμων, την ανιχνευσιμότητα των προϊόντων, τις θρεπτικές αξίες, την ιδιαιτερότητα των μεθόδων παραγωγής ή ακόμα τις προσπάθειες που καταβάλλονται για την ευημερία των ζώων.
Και αν αυτές οι εκστρατείες εκπληρώσουν τους στόχους τους έναντι των καταναλωτών, δεν πρέπει να υποτιμούμε παρόλα αυτά καθόλου τον αντίκτυπο που θα έχουν στους ίδιους τους παραγωγούς, οι οποίοι θα βρουν σε αυτές την ανταμοιβή για τις προσπάθειές τους και την ενθάρρυνση να τις συνεχίσουν.
Κύριε Dary, η Επιτροπή Γεωργίας ακολούθησε τις διάφορες υποδείξεις σας.
Ελπίζουμε τώρα να τις ακολουθήσει ευρύτατα και το Ευρωπαϊκό Κοινοβούλιο και, φυσικά, καλώ την Ομάδα μου να σας υποστηρίξει πλήρως.
Κύριε Πρόεδρε, σήμερα έχω λίγο περισσότερο χρόνο από αυτόν που μου παραχωρεί συνήθως η Ομάδα μου.
Θέλω καταρχάς να συγχαρώ τον κ. Dary για την καλή έκθεση που εκπόνησε.
Δεν θέλω όμως να εισέλθω σε λεπτομέρειες, διότι η έκθεση είναι ικανοποιητική με την παρούσα της μορφή.
Εξάλλου, οι συνάδελφοι μίλησαν σχετικά.
Θέλω μόνο, στα τέλη του έτους, να πω ορισμένες απλές αλήθειες.
Όπως είπατε, πρόκειται καταρχήν για την υλοποίηση δράσεων στον τομέα των δημοσίων σχέσεων για το ευρωπαϊκό γεωργικό πρότυπο.
Σχετικά, θέλω να καταστήσω σαφές ότι αυτό το ευρωπαϊκό γεωργικό πρότυπο δεν συμπεριλαμβάνεται σήμερα στη διαδικασία συναπόφασης, και τούτο ισχύει και για την παρούσα έκθεση, καθώς και για τις μπανάνες.
Συντάσσουμε την έκθεσή μας, επιτελούμε το καθήκον μας και όταν το Συμβούλιο δεν συμφωνεί, κάνει ό,τι θέλει.
Ούτε στη Νίκαια επιτεύχθηκε πρόοδος όσον αφορά το θέμα αυτό.
Χθες είπα αν θυμάστε, με λίγο σαρκαστικό τρόπο, ότι πραγματοποιήσαμε ένα περαιτέρω βήμα: το αντίθετο συμβαίνει βέβαια.
Πιστεύω ότι δεν επιτρέπεται να χαλαρώσουμε τις προσπάθειες για την ενσωμάτωση του θέματος αυτού στη διαδικασία συναπόφασης.
Θα πω και ορισμένες άλλες αλήθειες.
Όταν μιλούμε για μέτρα στον τομέα των δημοσίων σχέσεων, αλλά πρέπει να αντιμετωπίσουμε το πρόβλημα της κρίσης της ΣΕΒ, τότε ίσως είναι συνετό να κατανοήσουμε ότι η θέση των αγελάδων είναι στο λιβάδι.
Τόσο απλό είναι το πράγμα.
Αν οι αγελάδες είχαν παραμείνει στο λιβάδι, δεν θα είχε εκδηλωθεί η κρίση.
(Χειροκροτήματα)
Ή όταν συζητούμε π.χ. για το έλλειμμα στον τομέα του ανεφοδιασμού σε πρωτεΐνες.
Αν είχαν υλοποιηθεί οι προτάσεις του Κοινοβουλίου, που ενέκρινε το Σώμα κατά πλειοψηφία τρεις φορές - αλλά εδώ καθίσταται πάλι αντιληπτή η αδυναμία του Κοινοβουλίου - για τη φύτευση ελλοβόκαρπων φυτών και τριφυλλιού σε γη σε καθεστώς παύσης καλλιέργειας, και είχε επιτραπεί η βοσκή, τότε θα διατίθετο βασική ζωοτροφή και ζωοτροφή με πρωτεΐνες σε μεγαλύτερη ποσότητα.
Στην περίπτωση αυτή, οι αγελάδες θα είχαν παραμείνει στο λιβάδι και δεν θα χρειαζόταν να εκτρέφονται με οστεοκρεατάλευρα.
Όταν συζητούμε για το γεγονός ότι δεν μπορούμε να εξασφαλίσουμε τροφή για τα μοσχάρια, διότι δεν υπάρχουν υποκατάστατα μητρικού γάλακτος, η απλή αλήθεια είναι ότι τα μοσχάρια πίνουν γάλα.
Αν θέλουμε να γεμίσουμε τις συσκευές, τότε μπορούμε να κονιοποιήσουμε πλήρες γάλα.
Η ανάμειξη μιας λιπαρής ουσίας στην τροφή τους που προέρχεται από την παρασκευή οστεοκρεαταλεύρων, η οποία θεωρείται ούτως ή άλλως έντονα ύποπτη σε σχέση με τη μετάδοση της σπογγώδους εγκεφαλοπάθειας, αποτελεί, κατά τη γνώμη μου, πηγή μόλυνσης νεαρών ζώων.
Γιατί δεν αναμιγνύουμε βούτυρο στην τροφή των μοσχαριών;
Το προϊόν αυτό διατίθεται σε επαρκείς ποσότητες.
Και τα προβλήματα αυτά θέτουν υπό αμφισβήτηση το ευρωπαϊκό γεωργικό πρότυπο.
Το επόμενο θέμα που θα θίξω είναι η ενίσχυση.
Υπάρχουν εκμεταλλεύσεις, ούτε μικρού ούτε μεγάλου, αλλά ίδιου μεγέθους, εκ των οποίων ορισμένες λαμβάνουν 15 000 και άλλες 150 000 γερμανικά μάρκα ανά εργαζόμενο.
Δηλαδή, το ποσό που χορηγείται στις τελευταίες είναι μεγαλύτερο από το κόστος του εργαζόμενου.
Αν εγώ ελάμβανα ένα τόσο μεγάλο ποσό ανά εργαζόμενο για την εκμετάλλευση 50 εκταρίων που διαθέτω, θα προσλάμβανα πέντε ακόμη εργαζόμενους.
Τους πέντε εργαζόμενους που απασχολώ τους αμείβω από την παραγωγή και όχι από τα ποσά που χορηγούνται από τις Βρυξέλλες.
Στον τομέα αυτό πρέπει να καθιερωθούν κοινωνικά κριτήρια που θα διασφαλίζουν επίσης μια έως ένα βαθμό ίση μεταχείριση, αν θέλουμε να ισχυριζόμαστε ότι και ο γεωργικός τομέας παρέχει θέσεις απασχόλησης.
Κύριε Verheugen, γνωρίζετε τη συζήτηση για τα νέα κράτη μέλη και το ερώτημα κατά πόσο θα εισπράττουν αντισταθμιστικές πληρωμές ή όχι.
Αν οι χώρες αυτές εισπράττουν αντισταθμιστικές πληρωμές κατά τον ίδιο τρόπο που τις εισπράττουν τα κράτη μέλη, θα προκύψει το ίδιο πρόβλημα: δηλαδή, δεν θα ενισχύουμε την απασχόληση αλλά, στην ουσία, θα θέσουμε σε κίνηση ένα μηχανισμό για την κατάργηση θέσεων απασχόλησης, ούτως ώστε να μπορούν να χρησιμοποιούνται οι πριμοδοτήσεις που χορηγούνται από τις Βρυξέλλες με πιο προσοδοφόρο τρόπο.
Τα δύο επόμενα θέματα που θα αναφέρω είναι η εξαγωγή και η παρέμβαση.
Η επιδότηση των εξαγωγών ζώντων ζώων έχει ως αποτέλεσμα να εξακολουθούν να πραγματοποιούνται μεταφορές ζώων.
Αν η ενίσχυση αυτή καταργηθεί, δεν θα χρειαζόταν πλέον να μιλούμε για το θέμα αυτό και τις εικόνες που γνωρίζουμε από τα μέσα μαζικής ενημέρωσης.
Έτσι δημιουργούμε μια εικόνα στον κόσμο, η οποία ασφαλώς δεν είναι θετική αλλά αρνητική.
Το γεγονός ότι μπορεί να υιοθετηθεί μια διαφορετική προσέγγιση καταδείχθηκε από την έκθεση του κ. Garot, όταν προσπαθήσαμε κάποτε να καθιερώσουμε μια οργάνωση αγοράς για τους χοίρους, η οποία αποσκοπούσε στην πραγματικότητα σε μια αγροτική εκμετάλλευση και στη διασφάλιση των διαρθρώσεων.
Η ιδέα αυτή όμως δεν έχει καμία ελπίδα.
Το μόνο θετικό σημείο είναι ο κανονισμός για τη βιολογική καλλιέργεια και στη Γερμανία έγινε συχνά λόγος τον τελευταίο καιρό για την κατευθυντήρια γραμμή στον τομέα του πολιτισμού.
Αν θεωρήσουμε τη βιολογική παραγωγή γεωργικών προϊόντων ως κατευθυντήρια γραμμή στον τομέα της γεωργίας, τότε πιστεύω ότι θα προσανατολιστούμε προς άλλα μέτρα τα οποία, στην ουσία, είναι εντελώς απλά.
Έτσι θα έχουμε τη δυνατότητα, μέσω δράσεων στον τομέα των δημοσίων σχέσεων, να πληροφορήσουμε και να πείσουμε την κοινή γνώμη, και επίσης την κοινή γνώμη εκτός Ευρώπης, για την καλή παραγωγή τροφίμων που εξασφαλίζουμε.
(Χειροκροτήματα)
Κύριε Πρόεδρε, θα ήθελα καταρχήν να διευκρινίσω ότι δεν μιλώ εκ μέρους του συνόλου της Ομάδας μου αλλά εκφράζω προσωπικές απόψεις.
Φοβούμαι επίσης ότι θα απογοητεύσω τον εισηγητή.
Το λέω αυτό διότι δεν υπάρχει ομοφωνία σχετικά με αυτή την έκθεση.
Πρόκειται για το πώς θα τροποποιηθεί το σύστημα που αφορά τα μέτρα υπέρ των πωλήσεων.
Θεωρώ ότι είναι καταρχήν λάθος να έχουμε τέτοια μέτρα στην Ευρωπαϊκή Ένωση.
Δεν θεωρώ λογικό να αναλαμβάνουν οι φορολογούμενοι και η Ένωση τη χρηματοδότηση διαφημιστικών εκστρατειών, για παράδειγμα προκειμένου να πεισθεί το κοινό να αγοράζει τουλίπες ή να καταναλώνει περισσότερα μήλα.
Κάτι τέτοιο είναι δουλειά των παραγωγών, των πωλητών και των τομεακών οργανώσεων και όχι της Ένωσης.
Θεωρώ ότι θα έπρεπε να είχαμε χρησιμοποιήσει την ευκαιρία προκειμένου να καταργήσουμε αυτό το σύστημα αντί να το τροποποιούμε και να το ενισχύουμε.
Είναι επίσης σημαντικό να υπογραμμισθεί ότι αυτό το τμήμα της γεωργικής πολιτικής χαρακτηρίζεται από σοβαρά συστημικά λάθη.
Παρέχονται σήμερα τόσο υψηλές ενισχύσεις στην παραγωγή ώστε παράγεται ένας τεράστιος όγκος ορισμένων προϊόντων για τα οποία δεν υπάρχει η αναγκαία ζήτηση.
Δεν υπάρχουν αγοραστές.
Για το λόγο αυτό χορηγούνται εξαγωγικές επιδοτήσεις, οι οποίες καταστρέφουν την αγορά γεωργικών προϊόντων σε άλλες χώρες ή πραγματοποιούνται διαφημιστικές εκστρατείες που χρηματοδοτούνται με πόρους των φορολογουμένων προκειμένου να μην καταστρέφονται κατευθείαν τα πλεονάζοντα γεωργικά προϊόντα.
Το σύστημα με τα μέτρα υπέρ των πωλήσεων αποτελεί ένα μέρος του συστημικού λάθους στην γεωργική πολιτική της ΕΕ.
Θεωρώ ότι ακριβώς αυτό το συστημικό λάθος θα πρέπει να αντιμετωπιστεί.
Δεν θα πρέπει να παρέχονται ειδικές ενισχύσεις για προϊόντα για τα οποία δεν υπάρχει ζήτηση, ούτε να διαφημίζονται τα προϊόντα αυτά.
Το ισχύον σύστημα περιέχει πάρα πολλά στοιχεία κατευθυνόμενης οικονομίας.
Γι' αυτό και θα καταψηφίσω αυτή την έκθεση.
Κύριε Πρόεδρε, εάν διαβάζω σωστά, είμαι ο τελευταίος ομιλητής στη συζήτηση, που θα λάβω το λόγο από τα έδρανα του Σώματος.
Σαν παιδί, στον πατέρα μου άρεσε να μιλάει.
Με κατηγορούσε ότι ήθελα πάντοτε να έχω την τελευταία λέξη.
Φαίνεται ότι θα έχω την τελευταία λέξη εδώ, από τα έδρανα, όχι μόνο σε αυτήν τη συζήτηση αλλά και στη χιλιετία, έτσι θα ήταν πολύ περήφανος για μένα εάν ζούσε ακόμη.
Εν πάσει περιπτώσει, εκφράστηκαν πολύ αποκλίνουσες απόψεις εδώ.
Θέλω να συγχαρώ την Επιτροπή που παρουσίασε αυτήν την πρόταση.
Ο εισηγητής ερεύνησε τον τομέα πολύ καλά και συνέταξε μία εξαιρετική έκθεση, παρότι δεν συμφωνώ με όλα και επισημαίνει ότι φαίνεται πως δεν τα πήγαμε και τόσο καλά στο παρελθόν.
Η απορρόφηση των δαπανών στο πλαίσιο του τελευταίου προγράμματος μειώθηκε μεταξύ του 1997 και του 1998.
Πρέπει να αναρωτηθούμε γιατί αποτύχαμε να πείσουμε τον κλάδο στην Ευρωπαϊκή Ένωση να χρησιμοποιήσει τα διαθέσιμα χρήματα.
Προφανώς, πρέπει κάτι να διδαχτούμε από αυτό.
Συμφωνώ ότι πρέπει να δαπανήσουμε χρήματα γι' αυτό το θέμα.
Οι καταναλωτές χρειάζονται σωστή ενημέρωση και καθησύχαση.
Ελπίζω ειλικρινά να μην προβάλλεται η ιδεολογική άποψη του καθενός για το τι είναι ασφαλές και σωστό αλλά πληροφορίες με σωστή επιστημονική θεμελίωση.
Η βιολογική γεωργία είναι καλή για αυτό που είναι.
Δεν έχω τίποτε εναντίον της.
Υπήρξα κι εγώ βιολογικός καλλιεργητής κάποτε γιατί όλοι ήταν βιολογικοί καλλιεργητές όταν άρχισα να καλλιεργώ σε ηλικία 15 ετών, πράγμα που σημαίνει αρκετά χρόνια πίσω.
Αυτό που πρέπει να καταλάβουν οι καταναλωτές της Ευρώπης σήμερα είναι ότι η τροφή δεν ήταν ποτέ τόσο φθηνή.
Δεν ήταν ποτέ τόσο άφθονη.
Δεν ήταν ποτέ τόσο ασφαλής όσο σήμερα παρά τα κάποια προβλήματα που εξακολουθούν να υπάρχουν και μάλλον θα συνεχίσουν να υπάρχουν.
Είναι και κάτι άλλο που πρέπει να θυμόμαστε.
Όλοι στην Ευρώπη έχουν αρκετό φαγητό, στο μεγαλύτερο ποσοστό τους.
Όλοι έχουν αρκετά τρόφιμα, επομένως εάν διαφημίσουμε ένα προϊόν, αυτό θα γίνει προφανώς κατά της κατανάλωσης ενός άλλου προϊόντος.
Η Ευρωπαϊκή Επιτροπή πρέπει να είναι πολύ προσεκτική.
Εάν τα γαλακτοκομικά προϊόντα και το βόειο κρέας, για τα οποία δαπανούμε φοβερά ποσά, ακόμη και το πρόβειο κρέας, αν και δεν διαθέτουμε πλεονάσματα, διαφημιστούν με δημόσιο χρήμα για να ανταγωνιστούν προϊόντα που δεν επιδοτούνται, όπως το χοίρειο κρέας και τα πουλερικά, τότε προφανώς διαταράσσουμε την ισορροπία της αγοράς και αδικούμε ορισμένους από τους παραγωγούς μας.
Πρέπει να είμαστε εξαιρετικά προσεχτικοί με αυτό.
Ο κ. Rόbig επισημαίνει ότι υπάρχουν πάρα πολλά πράγματα που μπορούμε να πουλήσουμε στο εξωτερικό.
Αυτό είναι εξαιρετικά σημαντικό γιατί, όσο περνάει ο καιρός, δεν θα μας επιτρέπεται να συνεχίσουμε την παλιά πρακτική, σύμφωνα με την οποία παρήγαμε προϊόντα χαμηλής ποιότητας και τα πουλούσαμε αμεταποίητα, με υψηλές επιδοτήσεις και χωρίς πρόσθετη αξία στις ξένες αγορές.
Σε έναν κόσμο όπου ο πληθυσμός αυξάνεται κατά 80 και 90 εκατομμύρια το χρόνο, πρέπει να υπάρχει μία αγορά για τα ευρωπαϊκά τρόφιμα γιατί κανένα άλλο μέρος στον κόσμο δεν είναι πιο κατάλληλο για την παραγωγή τροφίμων και κανένας αγρότης στον κόσμο δεν ξέρει καλύτερα πώς να εκμεταλλευτεί τις ευκαιρίες από τους ευρωπαίους αγρότες.
Πρέπει να υπάρξει ένα μέλλον εδώ.
Ο κ. Mulder ορθά λέει ότι η κοινή γεωργική πολιτική δεν σχεδιάστηκε μόνο για τα τρόφιμα αλλά και για τον κοινωνικό στόχο της διατήρησης του μέγιστου δυνατού αριθμού ατόμων στις αγροτικές περιοχές.
Με τη χρήση της σύγχρονης τεχνολογίας και επιστήμης και τον εκσυγχρονισμό της βιομηχανίας μας, μπορέσαμε να διαθέσουμε τα τρόφιμα στους φτωχούς στη σωστή τιμή.
Αυτό δεν συνέβη ποτέ με τη βιολογική παραγωγή.
Φυσικά, εάν μπορέσουμε να παράγουμε και να προωθήσουμε τρόφιμα με τρόπο που να είναι καλύτερος για το περιβάλλον, να λαμβάνει υπόψη το ευ ζην των ζώων και να τα πουλήσουμε στην παγκόσμια αγορά, τότε θα εκπληρώσουμε πραγματικά την αποστολή για την οποία δημιουργήθηκε η κοινή γεωργική πολιτική.
Κύριε Πρόεδρε, πριν μιλήσω για την παρούσα έκθεση, θέλω να ευχαριστήσω θερμά τον εισηγητή, κ. Dary, όπως και τα άλλα μέλη της Επιτροπής Γεωργίας και Ανάπτυξης της Υπαίθρου και τις άλλες κοινοβουλευτικές επιτροπές που συνέβαλαν στις σχετικές εργασίες.
Ο προτεινόμενος κανονισμός πρόκειται να αντικαταστήσει τους δώδεκα κανονισμούς προώθησης που αφορούν ειδικούς τομείς, και τους οποίους καθιέρωσε το Συμβούλιο με την πάροδο του χρόνου.
Έτσι εναρμονίζονται και απλοποιούνται οι υφιστάμενοι κανονισμοί που στερούντο ενότητας.
Προς το σκοπό αυτό, ακολουθούμε την ίδια μέθοδο που εφαρμόζεται ήδη εκτός την Ευρωπαϊκής Ένωσης όσον αφορά την προώθηση προϊόντων.
Κατά τον τρόπο αυτό, η Ένωση αποκτά ένα ευέλικτο μέσο προώθησης και στην εσωτερική αγορά, το οποίο μπορεί να χρησιμοποιηθεί οριζοντίως.
Δηλαδή, η παλαιά στρατηγική, που ήταν προσανατολισμένη στο προϊόν, αντικαθίσταται από μια προσέγγιση που βασίζεται εντονότερα σε κατ' ιδίαν θέματα.
Αυτή η προώθηση προϊόντων σε ευρωπαϊκή κλίμακα μπορεί να συμπληρώσει με χρήσιμο τρόπο τις δράσεις των κρατών μελών, με την εξέταση π.χ. των ακόλουθων θεμάτων: ποιότητα, θρεπτική αξία των τροφίμων, ασφάλεια των προϊόντων διατροφής, επισήμανση, ανιχνευσιμότητα, προστατευόμενες γεωγραφικές προελεύσεις, προστατευόμενες γεωγραφικές ενδείξεις, προϊόντα βιολογικής καλλιέργειας, προϊόντα ολοκληρωμένης καλλιέργειας, κλπ.
Η αναγνώριση της ταυτότητας των ευρωπαϊκών προϊόντων θα βελτιωθεί συνεπώς αισθητά στα μάτια των καταναλωτών και είμαστε ασφαλώς σύμφωνοι ότι τούτο είναι απαραίτητο, δεδομένου ότι οι καταναλωτές είναι όλο και περισσότερο κριτικοί όσον αφορά το ζήτημα αυτό.
Αυτή η θεματική προσέγγιση των δράσεων ενημέρωσης και προώθησης, που συμπληρώνει τα εθνικά και περιφερειακά μέτρα, απαιτεί την έντονη δέσμευση των κρατών μελών μέσω της συγχρηματοδότησης και της υποστήριξης της διαχείρισης και του ελέγχου των προς εκτέλεση μέτρων.
Μετά από ανάλυση των τροπολογιών μπορούμε να διακρίνουμε τρεις ομάδες τροπολογιών: Πρώτον, τις τροπολογίες που η Επιτροπή μπορεί να αποδεχθεί.
Δεύτερον, τις τροπολογίες που είναι περιττές, διότι το περιεχόμενό τους έχει ήδη καλυφθεί από τη διατύπωση του κειμένου πρότασης, η οποία έχει γενικό χαρακτήρα όπως ενδείκνυται για ένα κανονισμό πλαίσιο.
Τρίτον, μια ομάδα τροπολογιών που η Επιτροπή απορρίπτει επίσης, διότι δεν ταιριάζουν σε αυτή την πρόταση ή διότι δεν είναι επιθυμητές λόγω των συνεπειών τους.
Η Επιτροπή μπορεί να αποδεχθεί τις τροπολογίες 2, 4 και 10 που ζητούν να συμπεριληφθούν, σε παρόμοιες εκστρατείες, πληροφορίες για τη διαδικασία παραγωγής των γεωργικών προϊόντων και των τροφίμων την τροπολογία 5, που ζητά την καθιέρωση γενικών κατευθυντήριων γραμμών βάσει των οποίων θα καθορίζονται μόνο τα βασικά στοιχεία των οικείων προγραμμάτων.
Η Επιτροπή δεν αποκλείει τη δυνατότητα της ενσωμάτωσης των σκέψεων αυτών στο άρθρο 5, παράγραφος 3 της πρότασης.
Είναι επίσης αποδεκτές οι τροπολογίες 18 και 24, πρώτο μέρος, βάσει των οποίων το χρονικό διάστημα για την επανεξέταση των θεμάτων και προϊόντων, που είναι επιδεκτικά να προταθούν, περιορίζεται από τρία σε δύο χρόνια, με σκοπό τη βελτίωση της αποτελεσματικότητας του μέσου προώθησης.
Αυτές είναι οι τροπολογίες που μπορεί να αποδεχθεί η Επιτροπή.
Τώρα θα αναφερθώ στις τροπολογίες που καλύπτονται ήδη από την πρόταση και, επομένως, δεν θα ληφθούν υπόψη.
Πρόκειται για τις τροπολογίες 2, δεύτερο μέρος, 6,8,11,12,13,14,15,20,21,25,26,29,30,31 και 32.
Η Επιτροπή κατανοεί πολύ καλά τους συλλογισμούς στους οποίους βασίζονται οι τροπολογίες αυτές.
Ωστόσο, θεωρούμε ότι ο γενικός χαρακτήρας της παρούσας πρότασης κανονισμού είναι επαρκής.
Εξάλλου, ορισμένες από τις ιδέες αυτές θα συμπεριληφθούν εκ νέου στις εκτελεστικές διατάξεις.
Θέλω να αναφερθώ εν συντομία στην τροπολογία 2, δεύτερο μέρος, και στις τροπολογίες 11, 13 και 28.
Με τη ρητή αναφορά της περιφερειακής προέλευσης ή άλλων ειδικών πληροφοριών, το πεδίο εφαρμογής του κανονισμού θα περιοριζόταν υπερβολικά.
Η τροπολογία 25 πρέπει επίσης να απορριφθεί.
Όσον αφορά το θέμα της ημερομηνίας έναρξης ισχύος του νέου κανονισμού, η Επιτροπή είναι οπωσδήποτε πρόθυμη να εξετάσει το ενδεχόμενο της θέσπισης μεταβατικών διατάξεων.
Η τελευταία ομάδα τροπολογιών, που η Επιτροπή δεν μπορεί να αποδεχθεί, αφορά τροποποιήσεις που δεν είναι συναφείς με την πρόταση, που ενδέχεται να έχουν ανεπιθύμητες συνέπειες, και στις οποίες προτείνονται μέθοδοι διαχείρισης που δεν αντιστοιχούν στη συνήθη πρακτική.
Όσον αφορά ορισμένες τροπολογίες κατ' ιδίαν: η τροπολογία 1 δεν είναι ορθή από νομική άποψη, διότι το άρθρο 299 της συνθήκης ΕΚ είναι δυνατό να καλύψει μόνο εξαιρέσεις από άλλα άρθρα της συνθήκης ΕΚ, πράγμα που δεν ισχύει στην περίπτωση αυτή.
Οι τροπολογίες 3, 16, 17 και 24, δεύτερο μέρος, ενδέχεται να οδηγήσουν σε παρανοήσεις όσον αφορά τους στόχους της πολιτικής προώθησης που εφαρμόζουμε.
Οι τροπολογίες 6 και 33 δεν μπορούν να γίνουν αποδεκτές, διότι, ενόψει των περιορισμένων πόρων, η συμμετοχή της ΕΕ στη συγχρηματοδότηση απλά θα ήταν υπερβολικά σημαντική.
Τούτο θα περιόριζε επίσης την ευθύνη των άλλων εταίρων.
Για τις τροπολογίες 9 και 22, που ζητούν τη σύσταση μιας ειδικής διαχειριστικής επιτροπής, καθώς και τις τροπολογίες 7, 19, 23 και 27, που προτείνουν περαιτέρω διαδικαστικές τροποποιήσεις, σημειώνεται ότι η Επιτροπή οφείλει να εφαρμόζει συνεκτικές διαδικαστικές διατάξεις.
Γενικά, χαίρομαι διότι η πρόταση έτυχε ευρείας συναίνεσης στο Κοινοβούλιο.
Έτσι, χάρη στη βοήθεια και τη γνωμοδότησή σας, η Κοινότητα θα είναι σύντομα σε θέση ήδη να εφαρμόσει στην πράξη ένα σημαντικό, νέο μέσο προώθησης.
Κύριε Πρόεδρε, με συγχωρείτε που σας διακόπτω.
Χωρίς να το επιδιώξω, φαίνεται ότι θα είμαι ο τελευταίος ομιλητής του 2000.
Υπέπεσε στην αντίληψή μου, στο Β μέρος της έκθεσης της Επιτροπής Προϋπολογισμών, ένα εντελώς ασυνήθιστο λάθος, που κατά τη γνώμη μου δεν θα έπρεπε να μείνει.
Στο ελληνικό κείμενο εμφανίζεται η κυρία Jutta Haug ως εισηγητής, δηλαδή ως άνδρας, και ο κ. Markus Ferber ως εισηγήτρια, δηλαδή ως γυναίκα.
Διπλή αλλαγή φύλου μέσα σε μια μέρα και χωρίς εγχείρηση φαντάζομαι ότι δεν έχει ξαναγίνει ποτέ στο κόσμο και ίσως θα έπρεπε να καταγραφεί και στα επιστημονικά χρονικά, εκτός αν γίνει η σχετική διόρθωση και αποφευχθεί αυτή η αλλαγή.
Η συζήτηση έληξε.
Προχωρούμε τώρα στην ψηφοφορία.
(Το Σώμα εγκρίνει το νομοθετικό ψήφισμα)
ΑΙΤΙΟΛΟΓΗΣΕΙΣ ΨΗΦΟΥ
Κύριε Πρόεδρε, κατά την ομιλία μου προηγουμένως, δεν είχα χρόνο να ευχηθώ στους συναδέλφους καλά Χριστούγεννα και ευτυχισμένος ο καινούργιος χρόνος.
Γι' αυτό ήθελα τώρα να επανορθώσω.
Δεύτερον, θέλω να πω ότι, παρά την κριτική που άσκησα μεταξύ άλλων κατά την αγόρευσή μου, χαιρόμαστε διότι η παρούσα έκθεση εγκρίθηκε και διότι η Επιτροπή ανέλαβε την πρωτοβουλία αυτή.
Πράγματι, είναι σωστό, υπάρχει ήδη ανάγκη αλλά είναι και δικαιολογημένο να προβληθεί το ευρωπαϊκό γεωργικό πρότυπο.
Όλοι όσοι τονίζουν ότι στην Ευρώπη μπορεί κανείς να απολαύσει ακόμη καλό φαγητό έχουν δίκιο.
Αυτό πρέπει να κάνουμε και στις γιορτές.
Όμως δεν αλλάζει τίποτε σε ό,τι ανέφερα προηγουμένως, ότι δηλαδή πρέπει να προσέξουμε τις λεπτομέρειες, να μην ξεχάσουμε την κατευθυντήρια γραμμή μιας κοινωνικής και βιολογικής κατεύθυνσης της ευρωπαϊκής γεωργικής πολιτικής και να ελέγχουμε πάντοτε αν οι αναλαμβανόμενες δράσεις έχουν και το σωστό προσανατολισμό.
Θα ήθελα να προσθέσω ακόμη κάτι σχετικά.
Για να επανέλθω στο θέμα της παύσης της καλλιέργειας γαιών, αυτό που παρατηρείται στην πράξη είναι ότι αυτή δεν προκαλείται από την αμειψισπορά, αλλά από το γεγονός ότι οι επιχειρήσεις εκμισθώνουν κακή γη για να εκμεταλλευθούν την παύση διαρκείας, ενώ προβαίνουν σε αυξημένη εντατικοποίηση και σε έντονη χρήση χημικών ουσιών σε άλλες αμειψισπορές.
Συνεπώς, το νόημα της παύσης της καλλιέργειας γαιών, η οποία είχε προβλεφθεί αρχικά το 1992 με σκοπό τη βιολογική αμειψισπορά, μεταξύ άλλων, αντιστρέφεται εντελώς.
Εδώ καθίσταται λοιπόν αντιληπτό ότι οι μικρές τροποποιήσεις μπορεί στην πράξη να επιφέρουν σημαντικές συνέπειες.
Αυτή ήταν η παράκλησή μου σήμερα το πρωί.
Αυτό ήθελα να τονίσω.
Ελπίζω ότι, τώρα που είμαστε όλοι πεπεισμένοι ότι η γεωργική πολιτική πρέπει να μεταβληθεί, θα επιδιώξουμε να εκπληρώσουμε από κοινού τα καθήκοντά μας και να επιφέρουμε τις εξαιρετικά απαραίτητες διορθώσεις όσον αφορά αυτές τις λεπτομέρειες.
Καλές γιορτές!
Σας ευχαριστώ, κύριε Graefe zu Baringdorf, για τις θερμές ευχές σας.
Κύριε Πρόεδρε, ως Πρόεδρος της Διακομματικής Ομάδας "Οίνος: Παράδοση και Ποιότητα" του Ευρωπαϊκού Κοινοβουλίου, χαίρομαι, προφανώς, ιδιαίτερα για το γεγονός ότι οι δράσεις ενημέρωσης και προώθησης των γεωργικών προϊόντων θα μπορέσουν τώρα να καλύψουν και τα αμπελοοινικά προϊόντα ποιότητας.
Όταν συζητήσαμε, εδώ, για τη μεταρρύθμιση της κοινής οργάνωσης της αγοράς του οίνου, προσπαθήσαμε μέσω τροπολογιών, δυστυχώς χωρίς επιτυχία, να εντάξουμε σ' αυτήν την οργάνωση αγοράς ένα κεφάλαιο για την προώθηση των αμπελοοινικών προϊόντων.
Βρίσκω τώρα μια μικρή παρηγοριά, επειδή δεν πρέπει, σε εκείνες τις τρίτες χώρες όπου υπάρχει φερέγγυα ζήτηση αμπελοοινικών προϊόντων υψηλής ποιότητας, να αφήσουμε το πεδίο ελεύθερο στους οινοπαραγωγούς ορισμένων τρίτων χωρών, όπως η Αυστραλία, η Νέα Ζηλανδία, οι ΗΠΑ, για να κατονομάσω μόνο μερικές, που διαθέτουν σημαντικά μέσα για την προώθηση των προϊόντων τους, με πολύ λιγότερους περιορισμούς και κανόνες από αυτούς που επιβάλλουμε εμείς στους οινοπαραγωγούς μας, οι οποίοι αποτελούν ενίοτε θύματα αθέμιτου ανταγωνισμού, ιδίως όσον αφορά τις ελεγχόμενες ονομασίες προέλευσης, όταν δεν είναι αναγκασμένοι να υποστούν, σε ορισμένα κράτη μέλη, μια πολιτική υπερβολικής φορολόγησης των οινοπνευματωδών ποτών.
Πρέπει να προωθήσουμε την με μέτρο κατανάλωση του οίνου, οι θεραπευτικές αξίες της οποίας είναι γνωστές από την αρχαιότητα.
Ήδη, ο Αγιος Benoξt υποχρέωνε τις μοναχές του να καταναλώνουν σε κάθε γεύμα μια μικρή ποσότητα κρασιού για να αφυπνιστεί το πνεύμα τους και να διευκολυνθεί η πέψη.
Κύριε Πρόεδρε, είναι επιστημονικά αποδεδειγμένο ότι η με μέτρο κατανάλωση οίνου είναι ένας από τους καλύτερους τρόπους πρόληψης του καρκίνου, του εμφράγματος, της νόσου του Αλτσχάιμερ και άλλων.
Συνεπώς, τα χρήματα που θα ξοδευτούν θα ξοδευτούν για καλό σκοπό και ελπίζω ότι η Επιτροπή, όσον αφορά αυτές τις πιστώσεις, δεν θα δείξει τη φιλαργυρία που έδειξε, για μια ακόμη φορά, με τις πιστώσεις για το μέλι, για τις μέλισσες, όταν οι τροπολογίες μου, οι οποίες είχαν εντούτοις εγκριθεί από την Επιτροπή Γεωργίας, δεν έγιναν δεκτές από την Επιτροπή, από το Συμβούλιο και από τη δική μας Επιτροπή Προϋπολογισμών.
Πραγματικά, οφείλω να διαμαρτυρηθώ γι' αυτό, γιατί δεν επρόκειτο παρά μόνο για 15 εκατομμύρια.
Είναι μικρό το ποσό και επομένως ελπίζω ότι η Επιτροπή δεν θα φανεί τόσο φιλάργυρη με τα κεφάλαιά της στην προκειμένη περίπτωση.
Να θεωρήσετε, κυρία Lulling, ότι ο δεύτερος συμπληρωματικός χρόνος ομιλίας που σας έδωσα είναι το χριστουγεννιάτικο δώρο σας.
Αξιότιμε κύριε Πρόεδρε, η σημερινή ψηφοφορία δείχνει στην πραγματικότητα ότι και την Παρασκευή είναι δυνατό να εξετάζονται σημαντικά θέματα.
Πρόκειται για την τελευταία προς το παρόν Παρασκευή στο Στρασβούργο, δηλαδή καταργούνται 12 ημέρες παρουσίας του Κοινοβουλίου στο Στρασβούργο.
Πιστεύω ότι τα θέματα που συζητήθηκαν αυτές τις Παρασκευές ήταν οπωσδήποτε στρατηγικής σημασίας για την Ευρώπη.
Θέλω ακόμη να παρακαλέσω τη γαλλική Προεδρία όπως ο κ. Moscovici απαντήσει εκτενώς και γραπτώς στις ερωτήσεις στις οποίες ανταποκρίθηκε εδώ με εξαιρετικά σύντομο και εν μέρει ασαφή τρόπο, διότι θεωρούμε ότι μια καλή συνεργασία μεταξύ του Συμβουλίου και του Ευρωπαϊκού Κοινοβουλίου προϋποθέτει την ισοτιμία μεταξύ των δύο οργάνων και ότι το ένα όργανο λαμβάνει το άλλο σοβαρά υπόψη.
Συνεπώς, θα με ενδιέφερε ακόμη να πληροφορηθώ αν το ζήτημα της Παρασκευής αποτέλεσε αντικείμενο συζητήσεων στη Νίκαια και αν η γαλλική Προεδρία το θεώρησε σημαντικό ή όχι.
Τέλος, θέλω να ευχαριστήσω θερμά το Κοινοβούλιο, όλους τους συνεργάτες, τους κλητήρες, καθώς και τους κυρίους Προέδρους.
Σας εύχομαι καλά Χριστούγεννα και ευτυχισμένο τον καινούργιο χρόνο και ελπίζω ότι θα ανταμώσουμε όλοι πάλι του χρόνου με υγεία!
Κύριε Πρόεδρε, μπορώ ήδη να απαντήσω στον κ. Rόbig.
Κατά τη διάρκεια σκληρών διαπραγματεύσεων, ο κ. Σιράκ υποσχέθηκε στο βέλγο Πρωθυπουργό ότι, εφεξής, όλες οι Σύνοδοι Κορυφής όπως και μια πρόσθετη σύνοδος του Κοινοβουλίου θα διεξάγονται στις Βρυξέλλες.
Θεωρώ τούτο πραγματικά φρικτό, διότι αντιτίθεται στο γράμμα της Συνθήκης και ελπίζω ότι η ιδέα δεν θα πραγματοποιηθεί!
Θα ήθελα να συγχαρώ τον εισηγητή για την εργασία του.
Δεν πρέπει να προβάλλουμε μόνο τα βρώσιμα γεωργικά προϊόντα.
Πρέπει να συνεχίσουμε να ενσωματώνουμε τις αρχές της εσωτερικής αγοράς στην πολιτική μας, συμπεριλαμβανομένης και της δημόσιας υγείας.
Αισθάνομαι ικανοποίηση για το γεγονός ότι δεν συνεκτιμώνται μόνο τα τρόφιμα αλλά και τα μη τρόφιμα.
Στο σημείο αυτό συμφωνώ απολύτως με τις απόψεις του φιλελεύθερου συναδέλφου Jan Mulder.
Εν καιρώ όμως θα πρέπει να έχουμε ως στόχο μια ανεξάρτητη γεωργία η οποία να μπορεί να λειτουργεί ανεξάρτητα στην αγορά.
Τέλος, θα ήθελα να ευχηθώ σε όλους, κυρίως στους λίγους οι οποίοι έκαναν τον κόπο να συμμετάσχουν αυτή την Παρασκευή στην τελευταία συνεδρίαση του 2000 στο Στρασβούργο, καλές γιορτές και έναν καλό αλλά κυρίως συνετό νέο αιώνα.
Βλέπω ότι οι συζητήσεις μας της δεύτερης χιλιετίας σίγουρα θα τροφοδοτήσουν και εκείνες της τρίτης χιλιετίας.
Οι αιτιολογήσεις ψήφου έληξαν.
Θεωρώ λοιπόν τη βουβή παρουσία του κ. Fatuzzo σαν το δικό του χριστουγεννιάτικο δώρο.
Δεν απομένει, κυρίες και κύριοι, αγαπητοί συνάδελφοι, αγαπητοί φίλοι και όλοι εσείς που συνεργάζεστε μαζί μας στο Ευρωπαϊκό Κοινοβούλιο, παρά να σας ευχηθώ καλές γιορτές και να σας δώσω ραντεβού για την τρίτη χιλιετία, που αναμένεται να είναι πλούσια σε γεγονότα για την ήπειρό μας.
Διακoπή της συvσδoυ
Κηρύσσω τη διακοπή της συνόδου του Ευρωπαϊκού Κοινοβουλίου.
(Η συνεδρίαση λήγει στις 11.00)