# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Σήμερα, αγαπητοί συνάδελφοι, η Γερμανία εορτάζει τη δέκατη επέτειο της επανένωσής της.
Αυτό που έμοιαζε αδιανόητο πριν μερικά χρόνια έγινε πραγματικότητα.
Αυτή η επανένωση, που έγινε δυνατή χάρη στην πτώση του τείχους το προηγούμενο έτος, δεν ήταν σημαντική μόνον για τους Γερμανούς, συμβόλιζε για ολόκληρη την Ευρώπη τη συμφιλίωση της Ανατολής και της Δύσης μετά από 40 χρόνια ψυχρού πολέμου.
Θα ήθελα να εκφράσω σήμερα, εξ ονόματος του Σώματος, όλη τη χαρά που μοιραζόμαστε με τους Γερμανούς φίλους μας οι οποίοι εορτάζουν αυτή την επέτειο.
(Χειροκροτήματα)
Έγκριση των συνοπτικών πρακτικών της προηγούμενης συνεδρίασης
Τα συνοπτικά πρακτικά της χθεσινής συνεδρίασης έχουν διανεμηθεί.
Υπάρχουν παρατηρήσεις;
(Εγκρίνονται τα συνοπτικά πρακτικά )
Κυρία Πρόεδρε, χθες αποφασίσαμε - και τούτο αναφέρεται και στα συνοπτικά πρακτικά - να συζητήσουμε την Πέμπτη για τις εξελίξεις στη Μέση Ανατολή.
Δεν καθορίσαμε όμως προθεσμία για την υποβολή προτάσεων ψηφίσματος.
Προτείνω να καθορισθεί μια προθεσμία τόσο για τις προτάσεις ψηφίσματος - σήμερα έως τις 18.00 - όσο και για τις τροπολογίες.
Όσον αφορά τις τελευταίες, η προθεσμία για αύριο πρέπει να καθορισθεί όσο το δυνατόν αργότερα, ώστε να ληφθούν υπόψη ενδεχόμενα αποτελέσματα από τη συνάντηση μεταξύ των κυρίων Εχούντ Μπάρακ και Γιασέρ Αραφάτ αύριο στο Παρίσι.
Σας παρακαλώ λοιπόν να καθορίσουμε αυτή την προθεσμία και να την παρατείνουμε όσο το δυνατό περισσότερο.
Μου υποβλήθηκε εκ μέρους της ομάδας των ευρωπαίων σοσιαλιστών το αίτημα να περατωθεί η συζήτηση για την κατάσταση της ειρηνευτικής διαδικασίας στη Μέση Ανατολή, η οποία προβλέπεται να διεξαχθεί το απόγευμα της Πέμπτης, με πρόταση ψηφίσματος.
Θέτω το αίτημα αυτό σε ψηφοφορία.
(Το Σώμα εγκρίνει την πρόταση)
Προετοιμασία του άτυπου Ευρωπαϊκού Συμβουλίου της 13/14 Οκτωβρίου 2000 στο Μπιαρρίτς (ΔΚΔ) / Χάρτης των Θεμελιωδών Δικαιωμάτων
Η ημερήσια διάταξη προβλέπει την κοινή συζήτηση των δηλώσεων του Συμβουλίου και της Επιτροπής σχετικά με την προετοιμασία του άτυπου Ευρωπαϊκού Συμβουλίου στις 13/14 Οκτωβρίου 2000 στο Μπιαρρίτς (ΔΚΔ) και των ακόλουθων προφορικών ερωτήσεων:
B5-0538/2000, του κ. Napolitano, εξ ονόματος της επιτροπής συνταγματικών υποθέσεων προς το Συμβούλιο, και
B5-0539/2000, του κ. Napolitano, εξ ονόματος της επιτροπής συνταγματικών υποθέσεων προς την Επιτροπή,
σχετικά με το Χάρτη των Θεμελιωδών Δικαιωμάτων της Ευρωπαϊκής Ένωσης.
.
Κυρία Πρόεδρε, κύριε Πρόεδρε της Ευρωπαϊκής Επιτροπής, κυρίες και κύριοι βουλευτές, ζητήσατε να αφιερώσουμε τις εργασίες μας σήμερα στο επόμενο Ευρωπαϊκό Συμβούλιο του Μπιαρρίτς, το οποίο θα αποτελέσει, πράγματι, σημαντικό σταθμό στο τρέχον εξάμηνο προεδρίας του Συμβουλίου.
Γνωρίζετε όλοι ότι το Ευρωπαϊκό Συμβούλιο συνηθίζει πλέον να συνέρχεται, σε όλες σχεδόν τις περιπτώσεις, δύο φορές ανά εξάμηνο και νομίζω ότι ο ρυθμός αυτός ανταποκρίνεται σε μια πραγματική ανάγκη, παρόλο που αυτή η επιπλέον σύνοδος, και θα έπρεπε μάλλον να πω ιδίως διότι αυτή η επιπλέον σύνοδος, έχει, όπως θα συμβεί και τώρα, άτυπο χαρακτήρα.
Πράγματι, ο άτυπος χαρακτήρας μιας τέτοιας συνόδου κορυφής, αντί να περιορίζει την εμβέλειά της, επιτρέπει αντιθέτως να συζητούνται στο υψηλότερο επίπεδο ευαίσθητα θέματα με απόλυτη ελευθερία.
Έτσι, στην ημερήσια διάταξη του Μπιαρρίτς θα περιληφθούν ιδίως δύο μείζονος σημασίας θέματα, τα οποία γνωρίζω ότι ενδιαφέρουν το Ευρωπαϊκό Κοινοβούλιο: η Διακυβερνητική Διάσκεψη για τη μεταρρύθμιση των θεσμικών οργάνων και ο Χάρτης των θεμελιωδών δικαιωμάτων.
Όσον αφορά την ημερομηνία, την επιλέξαμε κατά τρόπον ώστε, και πάλι, να εγγυάται τη μεγαλύτερη δυνατή χρησιμότητα αυτής της διάσκεψης κορυφής.
Στις 13 και 14 Οκτωβρίου, στο Μπιαρρίτς, θα βρισκόμαστε περίπου στο μέσον της προεδρίας μας.
Οι εργασίες θα έχουν ήδη προχωρήσει αρκετά, χωρίς να έχουν λάβει οριστική μορφή, και θα έχει έλθει η στιγμή να γίνει μια ανακεφαλαίωση που θα μας επιτρέψει να περάσουμε σε ένα νέο στάδιο ενόψει του Ευρωπαϊκού Συμβουλίου της Νίκαιας.
Βλέπετε λοιπόν ότι δεν πρόκειται να συζητηθούν όλα τα θέματα, πράγμα που δεν θα είχε μεγάλο νόημα.
Εντούτοις, θα έλεγα ότι η γαλλική Προεδρία έχει πλέον βρει το ρυθμό της, ότι οι φάκελοι προωθούνται κατά τρόπο, μπορώ να πω, απολύτως ικανοποιητικό.
Γνωρίζω ότι ορισμένοι παρατηρητές εξέφρασαν επικρίσεις, αλλά αναμφιβόλως τρέφουν για την παρούσα Προεδρία, υπερβολικά σύντομη όπως πάντα - τέσσερις χρήσιμοι μήνες, σας το υπενθυμίζω - υπερβολικά μεγάλες προσδοκίες, πράγμα που μας κολακεύει, αλλά παράλληλα δεν μας εξυπηρετεί καθόλου, και λησμονούν ότι, όπως κάθε προεδρία, πρέπει να λάβουμε υπόψη πάρα πολλούς και σοβαρούς περιορισμούς.
Έτσι, οι εργασίες των τελευταίων αυτών εβδομάδων παρεμποδίστηκαν από ορισμένα γεγονότα, με τα οποία ασχολήθηκε εκτενώς ο τύπος.
Αναφέρομαι ιδίως στην ιλιγγιώδη άνοδο των τιμών του πετρελαίου - την οποία εξάλλου θα ήθελα να διευκρινίσω ότι θα συζητήσουν τα μέλη του Ευρωπαϊκού Συμβουλίου - καθώς και στις διακυμάνσεις της τιμής του ευρώ και στο δανικό δημοψήφισμα.
Εντούτοις, μπορώ να σας διαβεβαιώσω ότι συνεχίζουμε τις προσπάθειές μας, σύμφωνα με το προδιαγεγραμμένο χρονοδιάγραμμα, και νομίζω ότι τα αποτελέσματα είναι απολύτως ικανοποιητικά.
Επιτρέψατέ μου να αναφέρω ως παράδειγμα το τελευταίο Συμβούλιο Γενικών Υποθέσεων, με μια συζήτηση για τη συμφωνία MEDA II, τη συνέχιση της συζήτησης για τη βελτίωση της εξωτερικής βοήθειας της Ένωσης, τη διακήρυξη προς το σερβικό λαό, η οποία είδαμε ότι βάρυνε στην παρούσα κατάσταση, και την πρώτη ανασκόπηση της διαδικασίας διεύρυνσης, για την οποία θα μιλήσουμε και πάλι εδώ το απόγευμα.
Πρόοδος σημειώθηκε και στο τελευταίο Συμβούλιο Δικαιοσύνης και Εσωτερικών Υποθέσεων κατά το οποίο εγκρίθηκε ο κανονισμός για το Ευρωπαϊκό ταμείο για τους πρόσφυγες, επεκτάθηκαν οι αρμοδιότητες της Ευρωπόλ στο τομέα του ξεπλύματος χρημάτων και, τέλος, επετεύχθη πολιτική συμφωνία ενόψει της εγκαθίδρυσης του Eurojust, σύμφωνα με απόφαση που λάβαμε κατά τη διάσκεψη κορυφής του Tampere.
Επίσης, το άτυπο Συμβούλιο Υπουργών Αμύνης που πραγματοποιήθηκε στις 22 Σεπτεμβρίου προοιωνίζει απολύτως ικανοποιητικά αποτελέσματα έως το τέλος του εξαμήνου όσον αφορά τη διάθεση δυναμικού.
Και δεν αναφέρομαι στις προτεραιότητες που χαρακτηρίσαμε πολιτικές, διότι βρίσκονται στο επίκεντρο των ανησυχιών των Ευρωπαίων συμπολιτών μας: απασχόληση και ανάπτυξη, εκπαίδευση των παιδιών τους - για το θέμα αυτό πραγματοποιήθηκε αυτό το Σαββατοκύριακο Συμβούλιο Παιδείας - το μέλλον της κοινωνικής προστασίας ή ακόμα και ασφάλεια των μεταφορών σε ένα νέο πλαίσιο που χαρακτηρίζεται από την άνοδο των τιμών του πετρελαίου.
Αλλά και εδώ η διαδικασία έχει τεθεί σε κίνηση και η Προεδρία έχει πιάσει δουλειά, σε πλήρη συνεννόηση με την Επιτροπή και το Κοινοβούλιο.
Έρχομαι τώρα στην ημερήσια διάταξη του Ευρωπαϊκού Συμβουλίου του Μπιαρρίτς, δηλαδή κατ' αρχάς στη Διακυβερνητική Διάσκεψη.
Όπως είχα αναφέρει κατά τη συζήτηση που διοργανώθηκε στις 11 Ιουλίου του τρέχοντος έτους μετά από πρόσκληση του Προέδρου Napolitano, τον οποίο χαιρετώ, ήδη εξαρχής, οι προσπάθειές μας επικεντρώθηκαν στην επανάληψη των συζητήσεων σε περισσότερο ανοικτή βάση, ούτως ώστε να έχουμε κάθε ελπίδα να καταλήξουμε σε ικανοποιητική συμφωνία στη Νίκαια.
Έτσι, θελήσαμε, αφενός, να υπογραμμίσουμε το σύνδεσμο μεταξύ των τριών θεμάτων που δεν ρυθμίστηκαν στο Αμστερνταμ, τα οποία αποτελούν κατά την άποψή μας σύνολο, πακέτο, και, αφετέρου, να εμβαθύνουμε στο μείζονος σημασίας, στο πλαίσιο μιας διευρυμένης Ευρώπης, θέμα των ενισχυμένων συνεργασιών.
Τα θέματα αυτά είναι εξαιρετικά δύσκολα και γι' αυτό αρχικά, είχαμε την αίσθηση, ομολογώ, ότι δεν θα μπορούσαμε να προχωρήσουμε όσο γρήγορα επιθυμούσαμε.
Νομίζω ότι το αντιληφθήκατε και εσείς, σε αυτή την αίθουσα.
Εξάλλου, η Πρόεδρός σας δεν παρέλειπε να το υπενθυμίζει κάθε φορά που της δινόταν η ευκαιρία στην αρχή των μηνιαίων υπουργικών συνόδων της ΔΔ.
Η συμμετοχή σας συνεχίζει να είναι εξαιρετικά σημαντική.
Ουδέποτε παραλείψατε να υπενθυμίζετε πόσο σημαντικό είναι να κινητοποιηθούμε για να προχωρήσουν αυτές οι διαπραγματεύσεις και να ολοκληρωθούν σύμφωνα με το προκαθορισμένο χρονοδιάγραμμα.
Έτσι, η προεδρία, όπως και η Επιτροπή, υπογράμμισε επίμονα ήδη από την άτυπη σύνοδο των Υπουργών Εξωτερικών στις αρχές Σεπτεμβρίου στο Evian, ότι υπάρχει πραγματικός κίνδυνος αποτυχίας στη Νίκαια και ότι η Γαλλία, ως ασκούσα την προεδρία, θα προτιμούσε να αναλάβει την ευθύνη μιας τέτοιας αποτυχίας από μια κακή συμφωνία.
Και το επαναλαμβάνω εδώ με σθένος: ουδείς πρέπει να πιστεύει ότι πρόκειται για κίνηση τακτικής εκ μέρους μας: προτιμούμε να μην συναφθεί καμία συμφωνία στη Νίκαια από μια κακή συμφωνία.
Το μήνυμα αυτό φαίνεται ότι έχει γίνει κατανοητό, αλλά μπόρεσα να διαπιστώσω, κατά το Συμβούλιο Γενικών Υποθέσεων της 18ης Σεπτεμβρίου και κατά τη συνεδρίαση κεκλεισμένων των θυρών της οποίας προήδρευσα το ίδιο βράδυ στις Βρυξέλλες, τα πρώτα σημάδια μιας συνειδητοποίησης.
Συγκεκριμένα, σε ποιο σημείο βρίσκονται αυτές οι διαπραγματεύσεις;
Όσον αφορά την Επιτροπή, καταλαβαίνουμε ότι οι δυσκολίες προέρχονται από το ότι η πλειοψηφία των κρατών μελών είναι διστακτική τόσο όσον αφορά τη θέσπιση ανωτάτου ορίου για τον αριθμό των επιτρόπων, όσο και τη μακροπρόθεσμη αναδιάρθρωση του Σώματος, παρόλο που συμφωνούμε όλοι ότι είναι απαραίτητο να υπάρξει μία ισχυρή και αποτελεσματική Επιτροπή.
Νομίζω ότι εδώ υπάρχει ένα παράδοξο το οποίο πρέπει να αποφύγουμε.
Έχει ουσιώδη σημασία για το μέλλον της Ένωσης, διότι η Επιτροπή αποτελεί ακριβώς, το επαναλαμβάνω με σθένος, τον άξονα του κοινοτικού συστήματος.
Όλοι μπόρεσαν να εκθέσουν τα επιχειρήματά τους με ακρίβεια, αλλά νομίζω ότι έρχεται μια στιγμή που πρέπει να είμαστε σε θέση να ξεπεράσουμε ορισμένες αντιφάσεις.
Εν πάση περιπτώσει, μου φαίνεται αδύνατον να συνεχιστεί το ισχύον σύστημα με είκοσι, εικοσιπέντε ή τριάντα κράτη μέλη, χωρίς να μεταρρυθμιστεί.
Όσον αφορά το θέμα της επαναστάθμισης, νομίζω ότι σημειώνεται εξέλιξη και ότι μεγάλος αριθμός κρατών μελών αντιλαμβάνονται το πλεονέκτημα αυτής της φόρμουλας, της αυστηρής επαναστάθμισης των ψήφων, σε σχέση με μια διπλή πλειοψηφία, όποια κι αν είναι η μορφή της.
Αλλά αυτό το θέμα της επαναστάθμισης συνδέεται στενά με το προηγούμενο και είναι σαφές ότι θα μπορέσει να επιλυθεί μόνον στο τέλος των διαπραγματεύσεων.
Θα ήθελα να σας καθησυχάσω δηλώνοντας ότι δεν περιμένουμε το Μπιαρρίτς, ή πολύ περισσότερο τη Νίκαια για να ασχοληθούμε με αυτό.
Έχουν ήδη αρχίσει οι απαραίτητες προπαρασκευαστικές εργασίες.
Εντούτοις πιστεύω - πρόκειται για προσωπική άποψη - ότι η ουσιαστική πρόοδος θα σημειωθεί λίγο αργότερα.
Αλλά είναι σημαντικό να το συζητήσουν οι αρχηγοί κρατών και κυβερνήσεων που θα συνέλθουν στο Ευρωπαϊκό Συμβούλιο του Μπιαρρίτς.
Αντιθέτως, όσον αφορά την ειδική πλειοψηφία, η σημαντική εργασία που πραγματοποιήθηκε άρχισε να αποδίδει καρπούς.
Η Επιτροπή, την οποία ευχαριστώ, υπέβαλε εξαιρετικά εποικοδομητικές προτάσεις που θα μας επιτρέψουν να προχωρήσουμε λαμβάνοντας ωστόσο υπόψη τις κύριες δυσκολίες κάθε αντιπροσωπίας.
Έτσι, ο κατάλογος των άρθρων που ενδέχεται να προβλέπουν πλέον ειδική πλειοψηφία αρχίζει να γίνεται ουσιαστικός και νομίζω ότι, σε γενικές γραμμές, τα αποτελέσματα θα σταθούν στο ύψος του θέματος, το οποίο έχει κεφαλαιώδη σημασία, όπως γνωρίζουμε όλοι, και είναι ίσως το κύριο θέμα σε αυτή τη ΔΔ, όπως είναι, για το Κοινοβούλιο, το συναφές θέμα της επέκτασης των διαδικασιών συναπόφασης.
Και εδώ νομίζω ότι η συζήτηση προχωρεί ικανοποιητικά στο πλαίσιο της ΔΔ και ότι η αρχή της συμφωνίας μεταξύ συναπόφασης και νομοθετικής πράξης κερδίζει έδαφος, ή μάλλον επικρατεί.
Τέλος, όσον αφορά τις ενισχυμένες συνεργασίες, όπως γνωρίζετε, η δυσκολία ήταν και παραμένει, σε κάποιο βαθμό, το ότι πολλά κράτη μέλη θεωρούν a priori ότι εμπεριέχουν τον κίνδυνο δημιουργίας μιας Ευρώπης δύο ταχυτήτων, ή ακόμα και ότι αποτελούν μια προσπάθεια αποφυγής πραγματικής προόδου των δεκαπέντε στον τομέα της ειδικής πλειοψηφίας.
Αλλά θα ήθελα να επισημάνω ότι οι ενισχυμένες συνεργασίες δεν αποτελούν ούτε μέσο δημιουργίας ενός σταθερού και κλειστού σκληρού πυρήνα, ούτε υποκατάστατο της προόδου σχετικά με την ειδική πλειοψηφία.
Για το θέμα αυτό, έχουν διεξαχθεί πολλές ανταλλαγές απόψεων σε βάθος σε υπουργικό επίπεδο, οι οποίες νομίζω ότι επέτρεψαν να διευκρινισθεί η έννοια της ενισχυμένης συνεργασίας και να υπερνικηθεί η διστακτικότητα των πλέον επιφυλακτικών.
Η παράλληλη συζήτηση για το μέλλον της διευρυμένης Ευρώπης συνέβαλε σε αυτό με τον τρόπο της, θα έλεγα τόσο θετικά, όσο και κάπως αρνητικά μερικές φορές.
Πράγματι, εφόσον η πλειοψηφία των κρατών μελών δεν φαίνεται να εξετάζει το ενδεχόμενο ριζικής μεταρρύθμισης προς ένα θεσμικό μοντέλο άλλου τύπου, ας πούμε πολύ περισσότερο ομοσπονδιακό, είμαστε υποχρεωμένοι να παραδεχθούμε ότι οι ενισχυμένες συνεργασίες είναι ένα καλό εργαλείο που ανταποκρίνεται στη ρεαλιστική διαπίστωση ότι στη διευρυμένη Ευρώπη, όλα τα κράτη μέλη δεν θα μπορούν, ή δεν θα θέλουν πάντα να προχωρούν με τον ίδιο ρυθμό.
Είναι λοιπόν απαραίτητο να υπάρχει ένα στοιχείο ευελιξίας, ελαστικότητας, ούτως ώστε εκείνοι που επιθυμούν να προχωρήσουν γρηγορότερα να μπορούν να το κάνουν, ενώ παράλληλα οι υπόλοιποι να διατηρούν τη δυνατότητα να φθάσουν εκείνους που έχουν προχωρήσει περισσότερο, διότι είναι σαφές ότι οι ενισχυμένες συνεργασίες έχουν νόημα μόνον αν είναι διαρκώς ανοικτές.
Ασφαλώς, μένουν να γίνουν πολλά, ιδίως για να διευκρινισθούν οι προϋποθέσεις υπό τις οποίες θα μπορούσαν να απλουστευθούν οι αρχές και να χαλαρώσουν οι όροι κίνησης αυτού του μηχανισμού, διατηρώντας ασφαλώς παράλληλα έναν ορισμένο αριθμό εγγυήσεων.
Θα πρέπει επίσης να εξετασθούν οι ειδικές διατάξεις που θα πρέπει να θεσπιστούν στον τομέα της ΚΕΠΠΑ.
Τέλος, η προεδρία θα εξετάσει, σε συμφωνία με τα κράτη μέλη, τη δυνατότητα συμπλήρωσης του άρθρου 7 της Συνθήκης για την Ευρωπαϊκή Ένωση, και μάλιστα επί τη βάσει των προτάσεων που έχουν ήδη καταθέσει τα κράτη μέλη και η Επιτροπή: πράγματι, είναι σαφές ότι για να εξασφαλιστεί καλύτερα στο μέλλον ο σεβασμός προς τις αξίες της Ένωσης και τα θεμελιώδη δικαιώματα θα απαιτηθεί ένας μηχανισμός πρόληψης, επαγρύπνησης και συναγερμού.
Έρχομαι τώρα στο δεύτερο μεγάλο θέμα της ημερησίας διάταξης του Μπιαρρίτς, δηλαδή στο Χάρτη των Θεμελιωδών Δικαιωμάτων.
Όπως γνωρίζετε, το σχέδιο Χάρτη εγκρίθηκε επισήμως από τη Συνέλευση χθες, 2 Οκτωβρίου, με την πολύτιμη, εξαιρετικά αποτελεσματική υποστήριξη των εκπροσώπων του Σώματος.
Η Επιτροπή Συνταγματικών Υποθέσεων του Κοινοβουλίου, δια του προέδρου της, Giorgio Napolitano, θέτει εντούτοις ερωτήματα σχετικά με το μέλλον αυτού του Χάρτη και τις δυνατότητες ενσωμάτωσής του στις συνθήκες κατά το Ευρωπαϊκό Συμβούλιο της Νίκαιας.
Από αυτό συνάγω, λοιπόν, ότι το Κοινοβούλιο, ή τουλάχιστον η Επιτροπή Συνταγματικών Υποθέσεων, εγκρίνει το κείμενο που υιοθέτησε η Συνέλευση, με την επιφύλαξη ότι θα επαληθευτεί, ασφαλώς με το ευεργέτημα της απογραφής, πράγμα για το οποίο δεν μπορώ παρά να χαίρομαι.
Θα έχουμε, ασφαλώς, την ευκαιρία να το συζητήσουμε και πάλι περισσότερο εις βάθος κατά τη συζήτηση που προβλέπεται να διεξαχθεί σε αυτή την αίθουσα το Νοέμβριο για την διακήρυξη του κειμένου από τα τρία θεσμικά όργανα.
Αλλά πριν απαντήσω ακριβώς στην ερώτηση της Επιτροπής Συνταγματικών Υποθέσεων, επιτρέψατέ μου να αναφέρω γιατί, κατά την άποψή μου, η εργασία της Συνόδου αποτελεί διπλή επιτυχία.
Πρώτον, είναι μια επιτυχία που πρέπει να σημειώσουμε όσον αφορά την επιλεγείσα διαδικασία, δηλαδή ένα όργανο, η Συνέλευση, αποτελούμενη από μέλη του Ευρωπαϊκού Κοινοβουλίου, από εθνικούς βουλευτές, από την Ευρωπαϊκή Επιτροπή και από προσωπικούς εκπροσώπους των αρχηγών κρατών και κυβερνήσεων.
Δεν ακολουθήσαμε δηλαδή την παραδοσιακή μέθοδο των διπλωματικών διασκέψεων, ή των διακυβερνητικών διασκέψεων που παρουσιάζονται σήμερα, πρέπει να το παραδεχθούμε, αρκετά πολύπλοκες.
(Χειροκροτήματα)
Θα ήθελα να προσθέσω ότι η ποιότητα και η ποικιλομορφία των μελών που έχουν ορισθεί με βάση την κατάρτιση, την προέλευσή και τις πολιτικές τους πεποιθήσεις, απετέλεσαν ασφαλώς παράγοντα εμπλουτισμού.
Επίσης, θεωρώ απολύτως αξιοπρόσεκτη τη διπλή φροντίδα που έλαβε η Συνέλευση να εργασθεί με πλήρη διαφάνεια και σε απόλυτη διασύνδεση με τους πολίτες μέσω του Internet.
Έτσι, σε μια προσπάθεια ανοίγματος, κάλεσε σε ακρόαση κατά τη διάρκεια των εργασιών της τους μεγάλους μη κυβερνητικούς οργανισμούς, τους κοινωνικούς εταίρους, τις υποψήφιες προς ένταξη χώρες.
Αυτή η διαφάνεια, αυτό το άνοιγμα συνέβαλαν ενεργά στην προοδευτική βελτίωση των διαφόρων εκδοχών του σχεδίου Χάρτη.
Γνωρίζετε ότι υπήρξαν 48 ή 49, δεν θυμάμαι πλέον.
Από πλευράς μου, είμαι πεπεισμένος ότι η εμπειρία της Συνέλευσης μας υποδεικνύει σαφώς, αν όχι την οδό, τουλάχιστον μια από τις οδούς που μπορεί να ακολουθήσει στο εξής η Ευρώπη, ούτως ώστε να καταστεί περισσότερο διαφανής και να ακούει περισσότερο τους πολίτες της.
Η δεύτερη μεγάλη επιτυχία, χωρίς την οποία πρέπει να ομολογήσουμε ότι η πρώτη δεν θα είχε καμία έννοια, είναι ασφαλώς το αποτέλεσμα το οποίο επέτυχε η Συνέλευση.
Από την άποψη αυτή, ο Χάρτης είναι κατά πρώτον, ένα σαφές και καλά διατεταγμένο έγγραφο, πράγμα τόσο σπάνιο στα κείμενά μας ώστε να πρέπει να υπογραμμιστεί.
Συγκεντρώνοντας πενήντα περίπου άρθρα - αριθμός μικρός - κατανεμημένα σε έξι κεφάλαια με δυνατούς τίτλους - αξιοπρέπεια, ελευθερία, ισότητα, αλληλεγγύη, ιθαγένεια και δικαιοσύνη - ανταποκρίνεται αναμφιβόλως στη φροντίδα ακρίβειας και σαφήνειας που εκφράσαμε και συνεπώς, νομίζω, και στις προσδοκίες των συμπολιτών μας.
Επίσης, ο Χάρτης είναι ένα κείμενο συνεκτικό.
Οι συντάκτες του μπόρεσαν να σεβαστούν - πράγμα που δεν ήταν εύκολο - τη διπλή απαίτηση να μην δημιουργήσουν δίκαιο εκ του μηδενός, να φωτογραφήσουν με ακρίβεια, και συγχρόνως εξελικτικά, την έκταση των θεμελιωδών δικαιωμάτων εν ισχύι και εν εξελίξει στην Ένωση.
Αλλά ομολογώ ότι ο Χάρτης θα αποτελέσει ορόσημο, όπως πιστεύω, λόγω της δύναμης του περιεχομένου του.
Κατ' αρχάς, επιβεβαιώνει ξεκάθαρα τα θεμελιώδη πολιτικά δικαιώματα, όπως θεσμοθετούνται στην Ευρωπαϊκή σύμβαση ανθρωπίνων δικαιωμάτων και, από την άποψη αυτή, οι συντάκτες του Χάρτη κατέβαλαν διαρκείς προσπάθειες να αποφύγουν κάθε απευκταίο κίνδυνο διάστασης μεταξύ της νομολογίας του Ευρωπαϊκού Δικαστηρίου ανθρωπίνων δικαιωμάτων, το οποίο είναι αρμόδιο για την τήρηση της Σύμβασης, και του Δικαστηρίου των Ευρωπαϊκών Κοινοτήτων, ιδίως χρησιμοποιώντας τη διατύπωση της Σύμβασης του Συμβουλίου της Ευρώπης κάθε φορά που έμοιαζε να είναι η περισσότερο ολοκληρωμένη και η πλέον σύγχρονη.
Ασφαλώς, όπως γνωρίζουμε, ο Χάρτης δεν αρκείται στην επιβεβαίωση παλαιών δικαιωμάτων.
Θεσπίζει πολλά νέα δικαιώματα που αντιστοιχούν στην απαραίτητη εξέλιξη των κοινωνιών μας, είτε πρόκειται για την ανάπτυξη των τεχνολογιών, την εμφάνιση νέων εξαρτήσεων, είτε για την πολυπλοκότητα των διοικητικών συστημάτων μας.
Τέλος, όπως καταλαβαίνετε, εκφράζω την ικανοποίησή μου για τη σημασία την οποία αποδίδει το κείμενο αυτό στα οικονομικά και κοινωνικά δικαιώματα.
Μιλώντας για ένα λεπτό ως εκπρόσωπος της χώρας μου, θα έλεγα ότι η Γαλλία υποστήριξε με σθένος ότι η πτυχή αυτή πρέπει να είναι ουσιαστική, αλλά επισημαίνω ότι αυτή ήταν η βούληση και πολλών άλλων κρατών μελών, πράγμα για το οποίο η προεδρία δεν μπορεί παρά να αισθάνεται ικανοποίηση.
Ενισχύεται έτσι η καινοτόμος και κινητήριος δύναμη του Χάρτη και η παγίωση του ευρωπαϊκού κοινωνικού μοντέλου, για το οποίο όλοι εδώ τρέφουμε, είμαι σίγουρος, βαθιά αισθήματα.
Έτσι, ο χάρτης εγγυάται το δικαίωμα δωρεάν παιδείας, το δικαίωμα των εργαζομένων για ενημέρωση και διαβούλευση, καθώς και το δικαίωμα διαπραγματεύσεων και συλλογικής δράσης, συμπεριλαμβανομένου του δικαιώματος απεργίας, το δικαίωμα προστασίας έναντι αδικαιολόγητης απόλυσης, το δικαίωμα κοινωνικής προστασίας, ή ακόμα και την απαγόρευση της παιδικής εργασίας.
Γενικά, είμαι πεπεισμένος ότι ο Χάρτης αντιπροσωπεύει τη μεγαλύτερη συλλογική πρόοδο στον τομέα της καταξίωσης των κοινωνικών δικαιωμάτων από την απαρχή του ευρωπαϊκού οικοδομήματος και συνεπώς αξίζει να χαιρετιστεί.
Θα με ερωτήσετε λοιπόν, το γνωρίζω, γιατί μια τέτοια επιτυχία να μην στεφθεί εξαρχής με την ενσωμάτωση του Χάρτη στις συνθήκες;
Κατά πρώτον, και για να απαντήσω πολύ συγκεκριμένα στην ερώτηση που υπέβαλε ο πρόεδρος Napolitano, θα ήθελα να υπενθυμίσω το ίδιο το κείμενο των συμπερασμάτων του Ευρωπαϊκού Συμβουλίου της Κολωνίας, το οποίο έθεσε σε κίνηση τη διαδικασία: "Το Ευρωπαϊκό Συμβούλιο θα προτείνει στο Ευρωπαϊκό Κοινοβούλιο και στην Επιτροπή να διακηρύξουν επισήμως και από κοινού με το Συμβούλιο Χάρτη των θεμελιωδών δικαιωμάτων της Ευρωπαϊκής Ένωσης".
Έτσι, το ίδιο το Συμβούλιο πρέπει να καταλήξει σε πολιτική συμφωνία σχετικά με το σχέδιο Χάρτη - πράγμα που θα γίνει, πιστεύω, ελπίζω, ατύπως κατά το Ευρωπαϊκό Συμβούλιο του Μπιαρρίτς - και να δώσει στη συνέχεια στα υπόλοιπα θεσμικά όργανα, στην Επιτροπή, στο Σώμα, αλλά και, γιατί όχι, σε ορισμένα εθνικά κοινοβούλια, το χρόνο να αποφανθούν επί της ουσίας, δηλαδή επί του περιεχομένου του εγγράφου αυτού.
Συνεπώς, από άποψη χρονοδιαγράμματος, είναι σαφές ότι η διακήρυξη, πρώτο στάδιο προς κάτι άλλο ενδεχομένως, δεν μπορεί να λάβει χώρα παρά μόνον έπ' ευκαιρία του Ευρωπαϊκού Συμβουλίου της Νίκαιας.
Εξάλλου, τα συμπεράσματα της Κολωνίας διευκρινίζουν ότι το θέμα της ενσωμάτωσης στις Συνθήκες μπορεί να εξεταστεί μόνον μετά τη θέσπιση του Χάρτη, συνεπώς στη Νίκαια.
Εξάλλου, μέχρι σήμερα, το Συμβούλιο δεν έχει ασχοληθεί με το θέμα.
Οφείλω εντούτοις να επιβεβαιώσω - εν πάση περιπτώσει έχω την αίσθηση - ότι η μεγάλη πλειοψηφία, για να μην πω όλα σχεδόν τα κράτη μέλη, φαίνεται να συνεχίζουν να αντιτίθενται σε αυτή την άμεση ενσωμάτωση, στοιχείο το οποίο η προεδρία πρέπει ασφαλώς να λάβει υπόψη.
Μπαίνω λοιπόν στον πειρασμό να απαντήσω στην ερώτησή σας με μια άλλη ερώτηση: πρέπει να διατρέξουμε τον κίνδυνο της απόρριψης του κειμένου αυτού - το οποίο όπως είπα αποτελεί ορόσημο - στο Μπιαρρίτς, η πρέπει να έχουμε εμπιστοσύνη στη δύναμη αυτού του Χάρτη, ο οποίος είμαι βέβαιος ότι θα επιβληθεί από μόνος του, τόσο ως σημείο αναφοράς των αξιών της Ένωσης, όσο και ως πηγή έμπνευσης για το Δικαστήριο του Λουξεμβούργου;
Ας δώσουμε, όπως λέμε στη Γαλλία, λίγο χρόνο στο χρόνο.
Η συζήτηση για το μέλλον του Χάρτη είναι παράλληλη, κατά τη γνώμη μου, με τη συζήτηση για το μέλλον της Ευρώπης.
Πολλοί ανέφεραν και την ανάγκη να αποκτήσει η Ευρωπαϊκή Ένωση κάποια μέρα Σύνταγμα.
Προσωπικά, νομίζω ότι αυτή είναι καλή, ή ακόμα και εξαιρετική ιδέα, υπό την προϋπόθεση ότι θα έχουμε προηγουμένως συμφωνήσει για το περιεχόμενό της, δηλαδή για μια ενδεχόμενη αποσαφήνιση των αρμοδιοτήτων, του ρόλου κάθε οργάνου στο εσωτερικό της Ένωσης, της μεταξύ τους ισορροπίας.
Θα μπορούσε τότε να φανταστεί κανείς, και από την πλευρά μου, εν πάση περιπτώσει, είμαι έτοιμος να το κάνω, ότι ο Χάρτης θα βρει τη θέση του σε μια τέτοια "συνταγματική συνθήκη" υπό μορφή προοιμίου.
Αλλά απομένει να γίνει πολλή δουλειά πριν προχωρήσουμε σε αυτό το νέο στάδιο.
Θεωρώ πρόωρο να θέλει κανείς να προδιαγράψει το χρονοδιάγραμμά του ήδη από σήμερα, πράγμα που θα μπορούσε εξάλλου να έχει δυσμενείς επιπτώσεις στις διαπραγματεύσεις της ΔΔ.
Στη Νίκαια, θα πρέπει να διευκρινίσουμε, σε συνάρτηση και με τα αποτελέσματα της ΔΔ, τι είναι εύλογο να αναμένουμε για τη συνέχεια.
Έτσι, η συζήτηση για τη "μετά τη Νίκαια" εποχή καλύπτει πολλά θέματα που καμία φορά παρουσιάζονται υπεραπλουστευμένα.
Υπάρχει κατ' αρχάς το θέμα της βελτίωσης της θεσμικής λειτουργίας της Ένωσης με 30 μέλη.
Για το θέμα αυτό εργαζόμαστε ήδη στο πλαίσιο της τρέχουσας Διακυβερνητικής Διάσκεψης, αλλά γνωρίζουμε επίσης, είναι σαφές, ότι θα πρέπει να προχωρήσουμε περισσότερο, πολύ περισσότερο, στην προσαρμογή της κοινοτικής μεθόδου, αν θέλουμε να διατηρήσουμε την ουσία της.
Αναφέρθηκα σε αυτό το ζήτημα σε σχέση με τις ενισχυμένες συνεργασίες, οι οποίες πιστεύουμε ότι αποτελούν το σημαντικότερο όργανο που θα διευκολύνει τη ρεαλιστική εξέλιξη μιας κοινοτικής Ευρώπης - επιμένω σε αυτό - η οποία θα είναι αύριο πολύ περισσότερο διευρυμένη και πολύ περισσότερο ετερογενής.
Δεν θα επανέλθω.
Υπάρχει στη συνέχεια, το ζήτημα της συνταγματικοποίησης των συνθηκών, ούτως ώστε να ανταποκρίνονται σε μια διπλή απαίτηση: της αποσαφήνισης των κειμένων, τα οποία πρέπει να καταστήσουμε περισσότερο συνεκτικά και ευκολότερα προσπελάσιμα στους συμπολίτες μας και της καλύτερης διάρθρωσης των αρμοδιοτήτων.
Τα ζητήματα αυτά δεν είναι νέα και, κυρίως, γνωρίζουμε καλά πόσο είναι δυσχερή.
Στη συνέχεια, υπάρχει ένας τρίτος άξονας συζήτησης, τον οποίο δεν πρέπει να χάνουμε από τα μάτια μας, που αφορά τη βελτίωση της διακυβέρνησης της Ένωσης.
Θέλω να αναφέρω εδώ τη μεταρρύθμιση της λειτουργίας των θεσμικών οργάνων, και μάλιστα ανεξαρτήτως της μεταρρύθμισης των συνθηκών, η οποία ανταποκρίνεται στη δεδηλωμένη ανάγκη της κοινής γνώμης οι κατευθύνσεις της Ευρώπης να είναι σαφέστερες, ο χειρισμός των οργάνων να είναι καλύτερος, με μια λέξη το τιμόνι να βρίσκεται σε καλύτερα χέρια.
Αυτό προϋποθέτει ότι είμαστε ικανοί να προσδώσουμε μεγαλύτερο πολιτικό κύρος σε κάθε θεσμικό όργανο, να το μεταρρυθμίσουμε πολιτικά και, συνεπώς, να βελτιώσουμε τη μεταξύ τους ισορροπία.
Από την άποψη αυτή, οι προτάσεις τις οποίες ετοιμάζει ο πρόεδρος Prodi για το επόμενο έτος θα είναι εξαιρετικά χρήσιμες.
Εξάλλου, πιστεύω ότι έφθασε πλέον η ώρα να με διαδεχθεί στο βήμα.
Είμαι σίγουρος ότι θα μας ανακοινώσει τις πρώτες σκέψεις του κεντρικού οργάνου του οποίου προεδρεύει για το θέμα.
Αλλά επαναλαμβάνω, και με αυτό τελειώνω αμέσως, και εδώ ομιλεί ο ασκών την προεδρία, ας επικεντρώσουμε την προσοχή μας στα καθήκοντα που έχουμε αναλάβει, ας προσπαθήσουμε να τα εκπληρώσουμε επιτυχώς όλοι μαζί και αν, στο Μπιαρρίτς, προχωρήσει επαρκώς τόσο ο φάκελος της Διακυβερνητικής διάσκεψης, όσο και ο φάκελος του Χάρτη, τότε θα μπορέσουμε να προετοιμάσουμε ένα επιτυχές Ευρωπαϊκό Συμβούλιο στη Νίκαια και ασφαλώς μια καλύτερη "μετά τη Νίκαια" εποχή.
(Χειροκροτήματα)
Κυρία Πρόεδρε, κύριε Υπουργέ, αξιότιμοι κύριοι βουλευτές, η Σύνοδος Κορυφής του Μπιαρρίτς θα είναι ένας σημαντικός σταθμός, διότι στη Σύνοδο αυτή θα πρέπει να αντιμετωπίσουμε τα θέματα που έχουν θεμελιώδη σημασία για τη διεύρυνση και τις θεσμικές μεταρρυθμίσεις.
Αλλά η προσπάθεια να λύσουμε τα δικά μας προβλήματα δεν μπορεί σήμερα να διαχωριστεί από έναν προβληματισμό σχετικά με τους γείτονες και φίλους μας που αντιμετωπίζουν μεγάλες δοκιμασίες.
Στη Σερβία, χάρη στη βούληση του λαού της, κατοχυρώνεται σήμερα η δημοκρατία.
Ας την υποστηρίξουμε λοιπόν στην προσπάθειά της να γυρίσει, επιτέλους, σελίδα και να ξαναβρεί τον ρόλο της στη διεθνή κοινότητα.
Στη Μέση Ανατολή, αντίθετα, η ειρήνη απομακρύνεται, εξαιτίας ανεύθυνων πράξεων που ξανανοίγουν πληγές και τις οποίες καταδικάζουμε.
Η Επιτροπή θα σταθεί στο πλευρό του Συμβουλίου και του Κοινοβουλίου, προκειμένου να μπορέσει η Ευρωπαϊκή Ένωση να αναπτύξει έντονη πολιτική δράση, ανάλογη των ανθρωπιστικών και χρηματοδοτικών δεσμεύσεων που ήδη μας φαίνεται πως πρωταγωνιστούν.
Να ξαναδώσουμε ενότητα στην Ευρώπη: αυτή είναι η ενθουσιώδης αποστολή της διεύρυνσης που έχει ήδη ξεκινήσει.
Η Επιτροπή σκοπεύει να τη φέρει εις πέρας με απόλυτη πίστη στην εντολή που έχει λάβει, διεξάγοντας τις διαπραγματεύσεις αντικειμενικά και διεξοδικά, χώρα προς χώρα.
Διεξοδικότητα και αντικειμενικότητα είναι οι ουσιώδεις προϋποθέσεις για να εξασφαλισθεί, τόσο στις υποψήφιες χώρες όσο και σε εκείνες που είναι ήδη μέλη της Ένωσης, η απαραίτητη υποστήριξη της κοινής γνώμης.
Στις υποχρεώσεις των διαπραγματευτών έφθασε, επομένως, η στιγμή να προστεθεί και κάτι ακόμη: είναι απαραίτητο να εξηγήσουν και να πείσουν.
Στις χώρες μέλη της Ένωσης είναι, πράγματι, έντονα αισθητή η ανάγκη μιας συζήτησης που θα επιτρέψει να γίνει κατανοητή σε όλο της το βάθος η σημασία της εξαιρετικής ιστορικής σελίδας που γράφεται αυτόν τον καιρό με την αποκατάσταση της ενότητας της Ευρώπης και, ταυτόχρονα, να εκτιμηθούν σε βάθος τα πλεονεκτήματα που απορρέουν από τη δημιουργία μιας αγοράς 500 εκατομμυρίων καταναλωτών.
Από πλευράς των νέων δημοκρατιών παρατηρείται μια κολοσσιαία, βαθιά και άνευ προηγουμένου προσπάθεια για την προσαρμογή των πολιτικών και οικονομικών συστημάτων τους στην κοινοτική πραγματικότητα.
Ωστόσο, στις υποψήφιες χώρες παρατηρείται η εξίσου επικρατούσα αίσθηση μιας αυξανόμενης ανησυχίας, λόγω της έλλειψης επακριβούς και επιτακτικού χρονοδιαγράμματος.
Στις προσπάθειές τους και στην ανησυχία τους οφείλουμε να δώσουμε μιαν απάντηση.
Η διεύρυνση επιβάλλει να γίνουν πρώτα απ' όλα οι απαραίτητες μεταρρυθμίσεις των κοινοτικών οργάνων.
Χωρίς τις κατάλληλες θεσμικές προσαρμογές, η επέκταση της Ένωσης σε έναν αριθμό κρατών μελών σχεδόν διπλάσιο του σημερινού θα δημιουργούσε ανυπέρβλητα προβλήματα ικανότητας λήψης αποφάσεων.
Χωρίς τις προσαρμογές αυτές, θα εκθέταμε την Ένωση σε μια αποφασιστική κρίση.
Αυτό είναι το καθήκον της Συνόδου Κορυφής του Μπιαρρίτς και, έπειτα, διαδοχικά, της Συνόδου Κορυφής της Νίκαιας.
Μια συνθήκη της Νίκαιας που θα υιοθετηθεί τον Δεκέμβριο και που θα υλοποιεί πλήρως τα ανωτέρω θα επιτρέψει στην Ένωση, λαμβανομένου υπόψη του απαραίτητου χρόνου για την κύρωσή της από τα κράτη μέλη, να είναι έτοιμη για τη διεύρυνση στις αρχές του 2003.
Το στοίχημα είναι γνωστό - το ακούσαμε από τον Υπουργό Moscovici - όπως γνωστή είναι και η θέση της Επιτροπής.
Αυτή η θέση είναι ότι πρέπει να καταστήσουμε πιο ευέλικτο τον μηχανισμό των ενισχυμένων συνεργασιών.
Η πόρτα για αυτή τη συνεργασία πρέπει να είναι πάντοτε ανοιχτή στα κράτη μέλη που θέλουν να συμμετάσχουν.
Η συνοχή του κοινοτικού κεκτημένου και η ομοιομορφία του νομικού πλαισίου πρέπει να διατηρηθούν.
Οι ενισχυμένες συνεργασίες πρέπει να είναι μέσο ένταξης, όχι αποκλεισμού, αλλά κανείς δεν μπορεί να απαγορεύσει σε μια ομάδα κρατών να συνάψουν τη στενότερη ένωση που προβλέπουν ρητώς οι Συνθήκες και η οποία πρέπει να είναι επαρκώς ρυθμισμένη στο πλαίσιο των οργάνων της Ένωσης.
Πρέπει, επίσης, να απορροφηθούν οι επιπτώσεις της διεύρυνσης της Ένωσης στα όργανα, ιδίως με μια Επιτροπή ικανή να συνεχίσει να λειτουργεί με συλλογικό, ουσιαστικά τρόπο και με ένα Συμβούλιο που να μπορεί να υιοθετεί τις αποφάσεις του με μια ψήφο που αντιπροσωπεύει τόσο την πλειονότητα των κρατών όσο και την πλειονότητα των λαών.
(Χειροκροτήματα)
Πρέπει, ακόμη, να μεταρρυθμιστεί το δικαστικό σύστημα της Ένωσης και, τέλος, πρέπει - και αυτό είναι για μένα το ουσιώδες στοιχείο της επιτυχίας της Νίκαιας - να περιοριστεί η δυνατότητα αρνησικυρίας και να μειωθούν στο ελάχιστο αναγκαίο οι αποφάσεις που πρέπει να λαμβάνονται με ομοφωνία
Οι μεταρρυθμίσεις αυτές αποτελούν το ελάχιστο αναγκαίο - επαναλαμβάνω, το ελάχιστο αναγκαίο - πριν από τη διεύρυνση, για να αποφευχθεί μια ανεπανόρθωτη μείωση της ικανότητας δράσης της Ευρωπαϊκής Ένωσης.
Εξίσου σημαντική για το μέλλον της Ευρώπης θα είναι - στο Μπιαρρίτς και έπειτα στη Νίκαια - η συζήτηση σχετικά με τον Χάρτη των Θεμελιωδών Δικαιωμάτων.
Όπως είπε ο Υπουργός Moscovici, πρόκειται για μια μεγάλη πολιτική πρόοδο.
Ο Χάρτης αυτός θα γίνει, πράγματι, το σημείο αναφοράς τόσο των χωρών που είναι σήμερα μέλη της Ένωσης όσο και εκείνων που ετοιμάζονται να ενταχθούν.
Το προτεινόμενο σχέδιο είναι πραγματικά υποδειγματικό από άποψη ποιότητας και ισορροπίας.
Θέλω να συγχαρώ εδώ γι' αυτό τα μέλη της Συνέλευσης και τον Πρόεδρο Herzog για το έργο τους.
Κυρία Πρόεδρε, αξιότιμοι κύριοι βουλευτές, το δίδαγμα που μας δίδεται σήμερα, την ημέρα που συμπληρώνεται η δέκατη επέτειος της γερμανικής ενοποίησης, είναι ότι η Ευρώπη είναι ικανή να αντιμετωπίσει τις μεγάλες προκλήσεις που της θέτει η Ιστορία.
Κοιτώντας τώρα πέρα από το Μπιαρρίτς και τη Νίκαια, έχουμε χρέος να σκεφθούμε σχετικά με το μέλλον μας.
Δεν θέλω να παρουσιάσω σήμερα ένα ολοκληρωμένο πρότυπο για την αυριανή Ευρώπη, θέλω μόνο να θέσω ορισμένα σταθερά σημεία για την πλαισίωση της συζήτησης.
Το μέλλον της Ευρώπης, αποκαταστημένης επιτέλους στην ενότητά της, δεν είναι γραμμένο άπαξ δια παντός.
Οι έξοδοι από τον παρόντα πολιτικό κύκλο θα εξαρτηθούν από τη βούληση που θα είμαστε ικανοί να επιδείξουμε και είναι, συγκεκριμένα, ή η διατήρηση του status quo, που εκ των πραγμάτων συνεπάγεται οπισθοδρόμηση της Ευρώπης, ή μια μερική και απατηλή αύξηση της διακυβερνητικής συνεργασίας ή, αντίθετα, η συνέχιση του θεσμικού σχεδίου της Ένωσης κατά τρόπο συνεπή προς τις αρχές της δημοκρατίας, της ισορροπίας των εξουσιών, της επικουρικότητας.
Με παρηγορεί η εντύπωση ότι η συναίνεση σχετικά με την ανάγκη αντιμετώπισης αυτών των θεμάτων είναι σήμερα πολύ πιο ευρεία σε σύγκριση με πέρυσι, όταν, ακριβώς εδώ, ενώπιόν σας, τα έθετα για πρώτη φορά.
Αν θέλουμε να ενατενίσουμε το μέλλον με εποικοδομητικό τρόπο, πρέπει ωστόσο να ξεκινήσουμε από το παρόν και από το παρελθόν μας, όπως και από τη συζήτηση που υποκινήθηκε τους τελευταίους μήνες από πολλές αξιόλογες παρεμβάσεις.
Ό,τι το σταθερό έχει οικοδομηθεί στην Ένωση - από την ενιαία αγορά ως το ευρώ, περνώντας από τέσσερις διαδοχικές διευρύνσεις - αναπτύχθηκε μέσω ενός εντελώς πρωτότυπου συστήματος, βασισμένου στη λεπτή ισορροπία μεταξύ των θεσμικών οργάνων της Ένωσης.
Το σύστημα αυτό, που περιστρέφεται γύρω από το θεσμικό τρίγωνο - Συμβούλιο, Κοινοβούλιο, Επιτροπή - αποδείχθηκε εξαιρετικά επιτυχημένο.
Η μεγαλύτερη πρωτοτυπία του συνίσταται αναμφίβολα στην Επιτροπή και στον ρόλο της πρωτοβουλίας της.
Η Επιτροπή είναι το χωνευτήρι όπου χύνονται οι διάφορες εντάσεις και τα διάφορα εθνικά συμφέροντα και από όπου αναδύονται οι προτάσεις που αποσκοπούν στον συμβιβασμό αυτών των - όχι σπάνια - αλληλοσυγκρουόμενων συμφερόντων.
Κατ' αυτόν τον τρόπο, η Επιτροπή δεν παρέχει μόνο την ανάλυση και τη σύνθεση των εκάστοτε προβλημάτων, αλλά αποτελεί και το σημείο αφετηρίας διαπραγματεύσεων, οι οποίες, αφού εκφραστούν οι εθνικές διαφορές, επιτρέπουν να προσδιοριστεί το κοινό ευρωπαϊκό συμφέρον.
Το ανεξάρτητο αυτό εκτελεστικό όργανο, που σέβεται ωστόσο τις ισορροπίες και τα συμφέροντα όλων των χωρών μελών, μικρών και μεγάλων, είναι αναγκαία προϋπόθεση για τη συνένωση των κυριαρχικών δικαιωμάτων στο εσωτερικό της Ένωσης.
Ωστόσο, ο ρόλος της Επιτροπής είναι μεν αναγκαία, αλλά όχι και ικανή συνθήκη για την οικοδόμηση της Ευρώπης.
Το ευρωπαϊκό συμφέρον είναι προϊόν ενός θεσμικού συστήματος όπου το Κοινοβούλιο, το Συμβούλιο και το Ευρωπαϊκό Δικαστήριο διαδραματίζουν εξίσου καθοριστικό ρόλο.
Από αυτό ακριβώς το σύστημα, από το σύνολο αυτών των οργάνων, προέρχεται η σύνθεση.
Υπάρχουν, αντίθετα, ορισμένοι που πιστεύουν ότι διακρίνουν θετικές πτυχές σε μια ενδεχόμενη αντιπαράθεση Συμβουλίου και Επιτροπής, λες και αυτή η αντιπαράθεση μετατρέπεται σε όφελος για το Κοινοβούλιο.
Δεν υπάρχει τίποτα πιο εσφαλμένο από αυτό: ένα ισχυρό Συμβούλιο ενισχύει τη δράση της Επιτροπής, και το ίδιο ισχύει και για το Κοινοβούλιο.
Το ευρωπαϊκό σύστημα είναι ένα σύστημα ισορροπημένο, όπου η καλή λειτουργία κάθε οργάνου εγγυάται το κοινό συμφέρον.
Όποιος εξασθενίζει οποιοδήποτε από αυτά τα όργανα εξασθενίζει το σύνολο.
Παρόλα αυτά, αξιότιμοι κύριοι βουλευτές, παρατηρώ μια ανησυχητική τάση να πιστεύουμε ότι το ευρωπαϊκό οικοδόμημα μπορεί να αναπτυχθεί στο εξής με μεθόδους βασισμένες ως επί το πλείστον στην άμεση συνεργασία των κυβερνήσεων.
(Χειροκροτήματα)
Αυτό είναι πολύ ανησυχητικό, διότι η διακυβερνητική μέθοδος θα μπορούσε να έχει δύο μόνο συνέπειες, αμφότερες αρνητικές: να μετατρέψει την Κοινότητα σε ένα κέντρο διεθνών συζητήσεων, ανίκανο να συνενώσει τα κυριαρχικά δικαιώματα γύρω από το γενικό συμφέρον, ή - κάτι που θα ήταν ακόμη χειρότερο - να παραπλανήσει τους πολίτες, δημιουργώντας συνεχώς νέες οντότητες που διαφεύγουν της δημοκρατικής ψήφου.
Τότε θα επρόκειτο πράγματι για μια κυβέρνηση γραφειοκρατών.
(Χειροκροτήματα)
Η ανάθεση νέων αρμοδιοτήτων σε μια επιτροπή Υπουργών, επικουρούμενων από μια γραμματεία που δεν θα είναι υποχρεωμένη να λογοδοτεί για τη λειτουργία της, θα σήμαινε ότι δεν έχει επιτευχθεί καμία πρόοδος, ούτε από άποψη δημοκρατίας ούτε από άποψη αποτελεσματικότητας στη λήψη αποφάσεων.
Είναι, πράγματι, παραπλανητικό το να υποστηρίζει κανείς, όπως κάνουν ορισμένοι, ότι η νομιμότητα της κάθε συμμετέχουσας κυβέρνησης αποτελεί επαρκή εγγύηση δημοκρατικής ευθύνης του διακυβερνητικού προτύπου.
Ο δημοκρατικός χαρακτήρας της ευρωπαϊκής διαδικασίας δεν μπορεί να στηριχθεί παρά μόνο σε μια διπλή νομιμοποίηση: την άμεση νομιμοποίηση του ευρωπαϊκού λαού, την οποία εκπροσωπείτε εσείς, κυρίες και κύριοι βουλευτές, και τη νομιμοποίηση των κρατών μελών, που με τη σειρά της στηρίζεται στην εθνική δημοκρατική ψήφο.
Είστε εσείς, το Ευρωπαϊκό Κοινοβούλιο, ως άμεση έκφραση της ευρωπαϊκής καθολικής ψηφοφορίας, το όργανο που είναι ειδικά νομιμοποιημένο να εκπροσωπεί την ένωση των λαών της Ευρώπης.
Και ακριβώς από την ψήφο που της δίνετε εσείς, οι ευρωβουλευτές, αντλεί η Επιτροπή τη δημοκρατική της νομιμότητα.
Παράλληλα, υπάρχει η άλλη πηγή νομιμοποίησης, αυτή των κρατών μελών που εκπροσωπούνται στο Συμβούλιο.
Με την ενίσχυση του διακυβερνητικού προτύπου, εις βάρος όχι μόνο της Επιτροπής, αλλά σε τελική ανάλυση και του Συμβουλίου, θα εξασθένιζε, επομένως, ο δημοκρατικός χαρακτήρας ολόκληρου του ευρωπαϊκού οικοδομήματος και, σ' αυτή την περίπτωση, θα κάναμε ένα μεγάλο βήμα προς τα πίσω.
(Χειροκροτήματα)
Έντονοι είναι, έπειτα, οι κίνδυνοι που θα διατρέχαμε αν θέταμε υπό συζήτηση την αρχή μιας Ένωσης βασισμένης στο Δίκαιο, τον σεβασμό του οποίου τον εγγυώνται δικαστήρια στα οποία μπορούν να προσφύγουν όλοι οι πολίτες.
Πρέπει να βγούμε, άπαξ δια παντός, από το παράδοξο της σημερινής κατάστασης, κατά την οποία ακόμη και το έργο των δεκαπέντε Υπουργών Δικαιοσύνης, σε λεπτούς τομείς όπως το ποινικό δίκαιο και η συνεργασία των δυνάμεων της τάξης, διαφεύγει του ελέγχου του Κοινοβουλίου και του Ευρωπαϊκού Δικαστηρίου.
(Χειροκροτήματα)
Στην περίπτωση των πρόσφατων αυστριακών γεγονότων, η αίσθηση της υποχρέωσης να αντιταχθούμε σε οποιαδήποτε ρατσιστική και αυταρχική εκτροπή - αίσθημα που το συμμερίζομαι απόλυτα - οδήγησε στη δημιουργία μιας τεχνητής διάκρισης μεταξύ της διμερούς δράσης των κρατών μελών και της δράσης της Ένωσης.
Η δημοκρατία εμφανίζεται έτσι ως θέμα που περιορίζεται αποκλειστικά στα μεμονωμένα κράτη.
Εγώ πιστεύω, αντίθετα, έντονα ότι η δημοκρατία δεν μπορεί να είναι αντικείμενο επικουρικότητας: πρέπει να ζει σε όλα τα επίπεδα.
(Χειροκροτήματα)
Δεν μπορώ να αποφύγω, εξάλλου, τη σκέψη πως όταν τίθεται ένα πρόβλημα που ανήκει στο επίπεδο της Ένωσης, το πρόβλημα αυτό θα πρέπει πρώτα απ' όλα να συζητηθεί ενώπιον ετούτης της Συνέλευσης, κέντρου και έκφρασης της δημοκρατίας μας.
Είναι, από την άλλη πλευρά, αδιαμφισβήτητο πως, όσον αφορά τη συγκεκριμένη κυβερνητική δράση, είναι απαραίτητο να ανοίγει η συζήτηση για το τι πρέπει ή τι δεν πρέπει να γίνει στο ευρωπαϊκό και στο εθνικό επίπεδο.
Είναι σαφές ότι επαφίεται έπειτα στο κάθε κράτος να αποφασίσει τι πρέπει να γίνει στο περιφερειακό ή το τοπικό επίπεδο.
Συμφωνώ, επομένως, ότι ήρθε η στιγμή να ανοίξουμε τη συζήτηση σχετικά με τα όρια των αρμοδιοτήτων μεταξύ της Ένωσης και των κρατών μελών.
Τη συζήτηση αυτή θα την προετοιμάσουμε με ένα Λευκό Βιβλίο για τις μορφές διακυβέρνησης, επί του οποίου εργαζόμαστε ήδη.
Με το Βιβλίο αυτό επιζητούμε να θεσπίσουμε μια διάρθρωση ανάμεσα στα υφιστάμενα επίπεδα λήψης αποφάσεων, μια διάρθρωση όχι μόνο διαφανή και δημοκρατική, αλλά και ικανή να εξασφαλίσει συνοχή και αποτελεσματικότητα.
Αντίθετα, μια ανάπτυξη της Ένωσης που θα στηριζόταν ως επί το πλείστον στη διακυβερνητική προσέγγιση θα δημιουργούσε αλληλοσυγκρουόμενα συστήματα εξουσίας εντός του ευρωπαϊκού οικοδομήματος: θα δημιουργούσε κατακερματισμό εκεί όπου χρειάζεται ενότητα.
Δεν χρειάζεται να επιστρέψω στην τραγική ανικανότητα - που έχω ήδη αναφέρει ενώπιον αυτής της Συνέλευσης - που επιδείξαμε στον πόλεμο των Βαλκανίων, ακριβώς εξαιτίας του κατακερματισμού των διαδικασιών λήψης αποφάσεων.
Δεν ήταν ποτέ η δράση μας αυτή που μας έκανε να χάσουμε αξιοπιστία, ήταν πάντα η ανικανότητά μας για δράση.
Θα ήθελα να προσθέσω άλλα δύο παραδείγματα αυτού του κατακερματισμού: καταρχάς, τον ορισμό των Ύπατων Εκπροσώπων.
Όσον αφορά την εξωτερική πολιτική και την πολιτική ασφαλείας, η Συνθήκη του Αμστερνταμ έδωσε μόνο μια προσωρινή απάντηση σε μία μόνιμη απαίτηση.
Διαβεβαιώνοντας τον Javier Solana - τον οποίο θαυμάζω για την εξαιρετική προσωπική του προσπάθεια, που του επέτρεψε να επιτύχει μεγάλα και απρόσμενα αποτελέσματα - για την πλήρη υποστήριξη της Επιτροπής, πρέπει ωστόσο να υπογραμμίσω ότι το υφιστάμενο οργανωτικό πρότυπο δεν μπορεί να διατηρηθεί στο μέλλον.
(Χειροκροτήματα)
Είναι, πράγματι, ένα πρότυπο το οποίο, καθώς βασίζεται σε μια σύγχυση ρόλων μεταξύ του Συμβουλίου και της Επιτροπής, παρουσιάζει τον κίνδυνο να εξασθενίσει και τους δύο πυλώνες του θεσμικού συστήματος και να αποκλείσει το Κοινοβούλιο από οποιαδήποτε πραγματική εξουσία.
Η παρούσα κατάσταση πρέπει να ιδωθεί ως μεταβατική φάση, χρήσιμη για να ξεκινήσει η ευρωπαϊκή δράση σε ένα νέο πεδίο, αλλά που προορίζεται να επανέλθει στη συνηθισμένη θεσμική κοίτη, όπως συνέβη με ανάλογες εμπειρίες, σαν εκείνη του Σένγκεν.
Είμαι, λοιπόν, απόλυτα πεπεισμένος ότι τα καθήκοντα του Ύπατου Εκπροσώπου θα πρέπει να ενταχθούν στην Επιτροπή, με ένα ειδικό καθεστώς προσαρμοσμένο στις απαιτήσεις της ασφάλειας και της άμυνας.
(Χειροκροτήματα)
Σε παρόμοια συμπεράσματα πρέπει να φθάσουμε και όταν σκεπτόμαστε για τις λύσεις που θα πρέπει να υιοθετηθούν για τη ρύθμιση άλλων τομέων, όπως η οικονομική πολιτική και το ευρώ.
Η σημερινή διαχείριση της οικονομικής πολιτικής προβάλλει την εικόνα μιας Ευρώπης διστακτικής και συγχυσμένης.
Η Ευρωπαϊκή Κεντρική Τράπεζα είναι ανεξάρτητη, αλλά σήμερα η Τράπεζα δεν υποστηρίζεται, όπως συμβαίνει αντίθετα για κάθε άλλον πρωταγωνιστή της παγκόσμιας οικονομίας, από έναν σταθερό φορέα οικονομικής πολιτικής, που να ενσαρκώνει ένα συνολικό όραμα των οικονομικών προσανατολισμών της Ένωσης και των μελών της και να μπορεί να λαμβάνει τις συνακόλουθες αποφάσεις με την απαραίτητη ταχύτητα.
(Χειροκροτήματα)
Η αναζήτηση αυτού του σημείου αναφοράς, απαραίτητου για οποιαδήποτε νομισματική πολιτική, δεν μπορεί να λυθεί με τον ορισμό ενός άλλου Ύπατου Εκπροσώπου, στην προκειμένη περίπτωση για την οικονομική πολιτική.
Η απλή, φυσική, αποτελεσματική λύση είναι μπροστά στα μάτια μας: η φωνή της οικονομικής πολιτικής της Ένωσης πρέπει να είναι η Επιτροπή, με εντολή του Συμβουλίου.
Αρκεί, πράγματι, να διαβάσει κανείς τη Συνθήκη για να καταλάβει ότι ο υποστηρικτής της Κεντρικής Τράπεζας, που είναι ο στυλοβάτης της νομισματικής πολιτικής, το λειτουργικό στοιχείο που είναι αρμόδιο για τη γενική εκτίμηση της οικονομικής πολιτικής της Ένωσης, δεν μπορεί να είναι άλλος από την Επιτροπή.
Και η Επιτροπή είναι ο απαραίτητος συνομιλητής της Κεντρικής Τράπεζας.
Το δεύτερο παράδειγμα του κινδύνου κατακερματισμού είναι η επιθυμία, που έχουν εκδηλώσει ορισμένα κράτη μέλη στο πλαίσιο της Διακυβερνητικής Διάσκεψης, να τροποποιηθεί η Συνθήκη για να διευκολυνθεί η δημιουργία υπηρεσιών, στις οποίες το Συμβούλιο θα μπορούσε έπειτα να εκχωρήσει εκτελεστικές εξουσίες.
Αυτό - θέλω να το πω με σαφήνεια - εγκυμονεί τον κίνδυνο να δημιουργήσει αλληλοσυγκρουόμενα κέντρα εξουσίας.
Είναι ίσως απαραίτητη η προσφυγή στο μέσο των υπηρεσιών για να αποκτήσει η Ένωση όργανα και εξουσίες που υπάρχουν πλέον σε όλες τις έννομες τάξεις και για να μπορέσει η Επιτροπή να αναπτύξει καλύτερα τον ρόλο της ως εκτελεστικού οργάνου χωρίς υπερβολικές γραφειοκρατικές επιβαρύνσεις.
Αυτό πρέπει, ωστόσο, να γίνει με σεβασμό της λογικής του κοινοτικού συστήματος.
Οι υπηρεσίες αυτές πρέπει, ως εκ τούτου, να λειτουργούν μόνο υπό την εξουσία της Επιτροπής, η οποία θα λογοδοτεί για αυτές ενώπιόν σας.
Δεν μπορούμε, από τη μία πλευρά, να λυπόμαστε για την ανυπαρξία αποτελεσματικής και ενιαίας ευρωπαϊκής δράσης και, από την άλλη, να είμαστε ικανοποιημένοι με την ισχνότητα των μέσων δράσης που διαθέτει η Επιτροπή.
Η πολύ πρόσφατη κρίση της αγοράς πετρελαϊκών προϊόντων είναι, από αυτήν την άποψη, παραδειγματική.
Η ανάγκη ενιαίας απάντησης ήταν εμφανής, όπως εμφανής ήταν και η ανικανότητα να δοθεί αυτή η απάντηση.
Πολλές φορές, στην ιστορία της ευρωπαϊκής ολοκλήρωσης, ο Πρόεδρος της Επιτροπής έχει εμφανισθεί ενώπιον ετούτης της Συνέλευσης για να πει ότι βρισκόμαστε σε ένα σταυροδρόμι.
Αν σας το επαναλαμβάνω για άλλη μια φορά, είναι επειδή είμαι πραγματικά πεπεισμένος ότι αυτή η έκφραση είναι σήμερα πιο αληθινή από ποτέ.
Η συζήτηση για το μέλλον της Ευρώπης με την προοπτική της διεύρυνσης είναι μια συζήτηση χρήσιμη και ζωτική.
Ήταν τέτοια ακόμη και στην περίπτωση του πρόσφατου δημοψηφίσματος στη Δανία, το αποτέλεσμα του οποίου σημειώνω με θλίψη.
Το γεγονός αυτό δείχνει, ωστόσο, για άλλη μια φορά, πώς μπορούν στο εσωτερικό της Ένωσης να συμβιώνουν διαφορετικής έντασης αισθήματα συμμετοχής στην ευρωπαϊκή πραγματικότητα.
Τα τελευταία πενήντα χρόνια επιτύχαμε σπουδαία αποτελέσματα, αλλά δεν πρέπει να περιπέσουμε στο σφάλμα να χαλαρώσουμε την επιφυλακή, θεωρώντας αυτά τα αποτελέσματα μη αναστρέψιμα.
Αν δεν προσπαθήσουμε να διαφυλάξουμε τα ουσιώδη στοιχεία του θεσμικού οικοδομήματος που επινόησαν και υλοποίησαν οι ιδρυτές πατέρες, θα χάσουμε ακόμη και τις κατακτήσεις που παίρνουμε σήμερα ως δεδομένες: δημοκρατική ευθύνη, νομιμοποίηση, κράτος δικαίου.
Έχουμε οικοδομήσει ένα σύστημα μοναδικό, όπου οι ίδιες αυτές εγγυήσεις του δημοκρατικού κράτους δικαίου, στις οποίες στηρίζονται οι κοινωνίες μας, βρίσκονται και στη βάση του κοινοτικού οικοδομήματος.
Οι εγγυήσεις αυτές πρέπει να συνεχίσουν να καθοδηγούν κάθε περαιτέρω εξέλιξη της κοινής δράσης σε ευρωπαϊκό επίπεδο.
Πολλοί, στον κόσμο, κοιτούν το ευρωπαϊκό μας πρότυπο και τις επιτυχίες του για να αντλήσουν έμπνευση, προσβλέπουν σ' εμάς με μεγάλη ελπίδα.
Πολλοί κοιτούν την πρωτότυπη "ένωση μειονοτήτων" μας - όπως μου αρέσει να ορίζω την Ένωσή μας - ως το μόνο μέσο που είναι ικανό να συμβιβάσει τις απαιτήσεις της παγκοσμιοποίησης με την κατοχύρωση των δικαιωμάτων των πολιτών.
Δεν είμαι τόσο αφελής ώστε να πιστεύω ότι το κοινοτικό σύστημα είναι τέλειο.
Έχω μάλιστα τέτοια επίγνωση της κατάστασης, ώστε ξεκινήσαμε, και θα φέρουμε εις πέρας, μια βαθιά διαδικασία μεταρρύθμισης της Επιτροπής, τόσο του τρόπου λειτουργίας της όσο και των διοικητικών της διαρθρώσεων.
Είναι θεμιτό τώρα να περιμένουμε ανάλογη προσπάθεια και από μέρους όλων των άλλων οργάνων.
Παραμένω όμως πεπεισμένος, βαθιά πεπεισμένος, ότι είναι ακριβώς το κοινοτικό σύστημα, με τα δυνατά και τα αδύνατα σημεία του, αυτό που μπορεί να διασφαλίσει καλύτερα στο μέλλον τις θεμελιώδεις αξίες που έχουν για μας τόσο μεγάλη σημασία.
Αξιότιμοι κύριοι βουλευτές, αν επιδιώξουμε να εξελίξουμε την Ένωση εξασθενίζοντας τον πολιτικό ρόλο της Επιτροπής, αν μειώσουμε την ικανότητα παρέμβασής της στο εκτελεστικό επίπεδο, αν καταστρέψουμε τους κοινοτικούς νομικο-θεσμικούς μηχανισμούς με την επέκταση της διακυβερνητικής μεθόδου, αν αφήσουμε να εξασθενίσει η δημοκρατική νομιμοποίηση του συστήματος, την οποία εγγυάται αυτή η Συνέλευση, αν αφήσουμε να συμβούν όλα αυτά, τότε οι κατακτήσεις της ενιαίας αγοράς, οι κοινοτικές πολιτικές, οι μηχανισμοί αλληλεγγύης και η ισχύς που απορρέει από την ενιαία φωνή της Ευρώπης στις διεθνείς διαπραγματεύσεις θα τεθούν οριστικά σε κίνδυνο, όπως θα κινδυνεύει να αποβεί μάταιη κάθε προσπάθεια να επιτρέψουμε στην Ευρώπη να δράσει πιο αποτελεσματικά, συνεχίζοντας την ανάπτυξη μιας Ένωσης βασισμένης σε κοινές αξίες, στις δημοκρατικές αρχές και στο κράτος δικαίου.
Κυρία Πρόεδρε, αξιότιμοι κύριοι βουλευτές, το κοινοτικό σύστημα έχει γνωρίσει επιτυχία άνευ προηγουμένου και οι δυνατότητές του βρίσκονται ακόμα στην αρχή.
Η Ευρωπαϊκή Ένωση είναι η μεγάλη ελπίδα, στην οποία προσβλέπουν όλοι οι λαοί για την εγγύηση ενός ειρηνικού μέλλοντος.
Οι κατακτήσεις του παρελθόντος μας τοποθετούν σε καλές συνθήκες για να αντιμετωπίσουμε τις προκλήσεις του μέλλοντος.
Σήμερα χρειαζόμαστε σύνεση, οξυδέρκεια, για να διαφυλάξουμε αυτά που έχουμε κληρονομήσει και για να μπορέσουμε να αφήσουμε κάτι καλύτερο και μεγαλύτερο στις επόμενες γενιές.
(Χειροκροτήματα)
Από τα χειροκροτήματα των συναδέλφων καταλαβαίνετε, κύριε Πρόεδρε της Επιτροπής, πόσο εκτιμήσαμε αυτή την παρέμβαση.
Σας ευχαριστώ θερμά.
Κυρία Πρόεδρε, θα ήθελα κατ' αρχάς να μου επιτρέψετε να πω ότι συμμερίζομαι - και συμμερίζομαι με κάποια συγκίνηση - τη συναίνεση που εξέφρασε το Κοινοβούλιο για τη σημαντική ομιλία του Προέδρου Prodi, που συγκεντρώνει με ιδιαίτερο τρόπο θέματα έντονα αισθητά στην Επιτροπή Θεσμικών Θεμάτων, της οποίας έχω την τιμή να προεδρεύω.
Θα ήθελα, επίσης, να μου επιτρέψετε να αρχίσω με ένα θερμό ευχαριστώ στον Υπουργό Moscovici για την εμπεριστατωμένη και εκτενή απάντηση που έδωσε στην προφορική ερώτηση που του υπέβαλα εξ ονόματος της Επιτροπής Θεσμικών Θεμάτων.
Γι' αυτό λοιπόν, αντί να διευκρινίσω την ερώτηση, δεδομένου ότι το έκανε ήδη με έξοχο τρόπο ο ίδιος ο Υπουργός Moscovici, θα επικεντρωθώ στην απάντηση, στις ερωτήσεις που έθεσε αυτός, με τη σειρά του, στην Επιτροπή Θεσμικών Θεμάτων του Ευρωπαϊκού Κοινοβουλίου.
Δεν μπορώ να αποκρύψω την ικανοποίηση, που πιστεύω πως είναι πολύ μεγάλη στο Ευρωπαϊκό Κοινοβούλιο, για τα αποτελέσματα που επέτυχε η Συνέλευση που είναι αρμόδια για την εκπόνηση του Χάρτη των Θεμελιωδών Δικαιωμάτων της Ένωσης και να εκφράσω έντονη εκτίμηση για την προσπάθεια όλων των μελών της και, ιδιαίτερα, για τη συμβολή της αντιπροσωπείας του Ευρωπαϊκού Κοινοβουλίου, προεδρευόμενης με θαυμάσιο τρόπο από τον συνάδελφο Mιndez de Vigo.
Συμμερίζομαι τις εύστοχες και τεκμηριωμένες εκτιμήσεις του Υπουργού Moscovici σχετικά με τη διπλή επιτυχία, double rιussite, όπως τη χαρακτήρισε, της διαδικασίας και του κειμένου.
Το Ευρωπαϊκό Κοινοβούλιο θα αποφανθεί τη δέουσα στιγμή, ενόψει της διακήρυξης του Χάρτη, αλλά έχω λόγο να πιστεύω ότι θα πρόκειται για μια απόφαση καθαρά και ακράδαντα ευνοϊκή.
Έρχομαι τώρα στις ερωτήσεις του Υπουργού Moscovici.
Κατά πρώτον, κύριε εκπρόσωπε της Προεδρίας, ασφαλώς δεν προτείνουμε να διακινδυνευτεί στο Μπιαρρίτς μια απόρριψη του Χάρτη απλώς και μόνο ζητώντας την ενσωμάτωσή του στη Συνθήκη· ειλικρινά, όμως, δεν μπορώ να διανοηθώ ότι υπεύθυνοι αρχηγοί κυβερνήσεως θα απορρίψουν τον Χάρτη, ενώ γνωρίζουν την καλή ποιότητα του περιεχομένου του.
Κατά δεύτερον, θα εξεταστεί ασφαλώς με προσοχή το θέμα των καιρών - το έχω ακούσει, κύριε Υπουργέ, και πρόκειται για βάσιμο θέμα - που είναι η ανεπαρκής ωρίμανσης του προβλήματος και ένας εχθρικός, αυτή τη στιγμή, προσανατολισμός της πλειονότητας των κρατών μελών.
Είναι αλήθεια, επίσης, ότι πρέπει να έχουμε εμπιστοσύνη - και πολλοί από εμάς όντως έχουμε - στη δύναμη του Χάρτη αυτού καθαυτού και στην ικανότητά του να εμπνέει σε νομολογιακό επίπεδο το Ευρωπαϊκό Δικαστήριο του Λουξεμβούργου, αλλά αυτό που λέμε εμείς, Υπουργέ Moscovici, είναι ότι το πρόβλημα της ενσωμάτωσης του Χάρτη στις Συνθήκες ούτως ή άλλως δεν μπορεί να αποφευχθεί.
Θα συζητηθεί στη Διακυβερνητική Διάσκεψη και στη Νίκαια θα πρέπει να προσδιορισθεί ένας τρόπος λύσης του προβλήματος, επειδή είναι σημαντικό τόσο να διασφαλισθεί στο μέλλον η πλήρης νομική αποτελεσματικότητα του Χάρτη όσο και το να καταστεί ο Χάρτης θεμέλιος λίθος μιας διαδικασίας συνταγματοποίησης.
(Χειροκροτήματα)
Θέλω να το πω αυτό, διότι σημείωσα δεόντως το σχετικό τμήμα της εισήγησής σας.
Η ενσωμάτωση του Χάρτη στις Συνθήκες, αντί να αναβληθεί για τη στιγμή που θα οριστεί ένας Συνταγματικός Χάρτης, του οποίου θα μπορούσε να γίνει το προοίμιο, μπορεί να αποτελέσει το σημείο αφετηρίας για να φθάσουμε, μετά από μεγαλύτερο αναγκαστικά χρονικό διάστημα, στο Ευρωπαϊκό Σύνταγμα.
Ζητούμε, εν κατακλείδι, να αρχίσει να συζητιέται αυτό στο Μπιαρρίτς και να συνεχίσει να συζητιέται μέχρι τη Νίκαια, ώστε στη Νίκαια να μπορέσει επομένως να χαραχθεί η συγκεκριμένη διαδρομή που θα πρέπει να ακολουθηθεί ακόμη και μετά το τέλος της Διακυβερνητικής Διάσκεψης.
(Χειροκροτήματα)
Κυρία Πρόεδρε, κύριε Πρόεδρε της Επιτροπής, Κύριε Προεδρεύοντα του Συμβουλίου, αγαπητοί συνάδελφοι, εξετάζουμε σήμερα το μέλλον της Ευρωπαϊκής Ένωσης και έτσι συζητούμε για το μέλλον της Ευρώπης.
Ωστόσο, τέτοιες ώρες, τα βλέμματά μας στρέφονται ιδίως στο Βελιγράδι και τη Σερβία.
Θαυμάζουμε τον πόθο για ελευθερία των ανθρώπων στη χώρα αυτή και τους ενθαρρύνουμε να συνεχίσουν την πορεία τους προς την ευρωπαϊκή κοινότητα αξιών.
Εκφράζουμε την αλληλεγγύη μας προς τον εκλεγέντα πρόεδρο Βόιτσλαβ Κοστούνιτσα και όλους του δημοκράτες της Σερβίας.
Απευθύνουμε στον Σλόμπονταν Μιλόσεβιτς την ακόλουθη έκκληση: "Προσφέρετε μια υπηρεσία στο λαό σας.
Παραιτηθείτε για να μπορέσουν οι συμπατριώτες σας να ζήσουν σε ένα ειρηνικό και ελεύθερο περιβάλλον" .
(Χειροκροτήματα) Σαν σήμερα 3 Οκτωβρίου, πριν από 10 χρόνια, η ενοποίηση της Γερμανίας κατέστη πραγματικότητα μέσα σ' ένα κλίμα ελευθερίας.
Το επίτευγμα αυτό ήταν αποτέλεσμα μιας ειρηνικής επανάστασης εκατομμυρίων ατόμων, τα οποία προκάλεσαν την κατάρρευση του τείχους, εξάλειψαν τα ναρκοπέδια και απαλλάχθηκαν από τον κομμουνισμό που περιφρονεί τους ανθρώπους.
Η γερμανική ενοποίηση κατέστη δυνατή μόνο χάρη στο κίνημα της "Αλληλεγγύης" στην Πολωνία και στον πόθο για ελευθερία των Τσέχων, των Σλοβάκων, των Ούγγρων και των άλλων λαών της Κεντρικής Ευρώπης.
Οι λαοί αυτοί έχουν το δικαίωμα να προσχωρήσουν στην κοινότητα των αξιών της Ευρωπαϊκής Ένωσης.
Κατόπιν πρωτοβουλίας του συναδέλφου, κ. Alain Lamassoure, η πολιτική μας ομάδα θα υποβάλει πρόταση στην οποία θα εκφράζεται η επιθυμία να διαμορφωθεί η διεύρυνση κατά τέτοιο τρόπο ώστε οι πρώτοι λαοί της Κεντρικής Ευρώπης να μπορέσουν να λάβουν μέρος στις ευρωεκλογές του 2004.
(Χειροκροτήματα)Πριν από λίγες μέρες στη Βουδαπέστη, ο επίτιμος πολίτης της Ευρωπαϊκής Ένωσης, ο πρώην Ομοσπονδιακός Καγκελάριος Χέλμουτ Κολ, υποστήριξε με πάθος την ένταξη των κρατών της Κεντρικής Ευρώπης στην Ευρωπαϊκή Ένωση.
Εκφράζουμε σήμερα στον Χέλμουτ Κολ τις ευχαριστίες και την εκτίμησή μας για το γεγονός ότι αντελήφθη τη γερμανική ενοποίηση ως υποχρέωση για την πραγματοποίηση με θάρρος και αποφασιστικότητα της ένωσης της ευρωπαϊκής μας ηπείρου.
(Χειροκροτήματα)Τώρα στρέφουμε τα βλέμματά μας στο Μπιαρρίτς και παρατηρώ ότι ο κ. Προεδρεύων του Συμβουλίου ξεφυλλίζει και διαβάζει ένα βιβλίο.
Κύριε Προεδρεύοντα του Συμβουλίου σας ζητώ να παρακολουθήσετε τώρα την παρούσα συζήτηση, όπως κάνατε και κατά την ομιλία του κ. Prodi, να σταματήσετε την ανάγνωση και να λάβετε υπόψη στα σοβαρά αυτό το Κοινοβούλιο!
(Χειροκροτήματα)Στρέφουμε λοιπόν τα βλέμματά μας στο Μπιαρρίτς.
Συμφωνώ κατά πολύ μεγάλο μέρος με την ομιλία σας, κύριε Romano Prodi, Πρόεδρε της Επιτροπής, και θα ήθελα να σας ευχαριστήσω θερμά για το σπουδαίο λόγο που εκφωνήσατε σήμερα.
Το Κοινοβούλιο - η ομάδα μου τουλάχιστον - θα σταθεί με αποφασιστικότητα στο πλευρό σας αν υποστηρίξετε τις αρχές αυτές και μελλοντικά.
(Χειροκροτήματα)Και τώρα, στρέφουμε τα βλέμματά μας στο Μπιαρρίτς.
Κύριε Προεδρεύοντα του Συμβουλίου, ασπαζόμαστε αυτά που αναφέρατε για τη λήψη αποφάσεων κατά πλειοψηφία στο Συμβούλιο.
Βεβαίως, οφείλουμε να εφαρμόσουμε την αρχή της δημοκρατίας.
Τούτο σημαίνει ότι στην απόφαση κατά πλειοψηφία πρέπει να αντανακλάται και η πλειοψηφία του πληθυσμού.
Παρακαλώ όμως επίσης να γίνουν σεβαστά τα δικαιώματα των μικρών κρατών μελών και να αποθαρρυνθεί κάθε υπεροπτική συμπεριφορά εκ μέρους των μεγάλων κρατών μελών της Ευρωπαϊκής Ένωσης.
Τα μικρά κράτη μέλη έχουν και αυτά αξιοπρέπεια και το αποτέλεσμα του δημοψηφίσματος στη Δανία ενδεχομένως να ήταν διαφορετικό αν τους τελευταίους μήνες και εβδομάδες είχαμε τηρήσει διαφορετική στάση όσον αφορά ένα συγκεκριμένο θέμα.
(Χειροκροτήματα)Υποστηρίζουμε την ενισχυμένη συνεργασία.
Ουδείς όμως πρέπει να αποκλεισθεί από τη συνεργασία αυτή.
Συμφωνούμε με τα λόγια σας.
Ωστόσο, παρακαλώ να εξετασθεί στο Μπιαρρίτς ποια θα είναι η πορεία μας μετά τη Νίκαια καθώς και να αποφασισθεί στη Σύνοδο της Νίκαιας η έναρξη των επόμενων σταδίων της μεταρρύθμισης.
Στη συνέχεια, όπως ορθώς αναφέρατε, οφείλουμε να εξετάσουμε το ζήτημα μιας συνταγματικής διεργασίας.
Το Ινστιτούτο της Φλωρεντίας έχει παρατηρήσει ότι οι Συνθήκες χρειάζεται να διαιρεθούν σε δύο μέρη: τη βασική Συνθήκη και τις υπόλοιπες Συνθήκες.
Πρέπει να εξετάσουμε το εν λόγω θέμα περαιτέρω, όπως και το στόχο - που ορθώς ανέφερε ο Πρόεδρος της Επιτροπής - της ανάθεσης εντολής εκ μέρους του Ευρωπαϊκού Συμβουλίου της Νίκαιας για τον προσδιορισμό των αρμοδιοτήτων στην Ευρώπη κατά την επόμενη Διάσκεψη: δηλ. ποιες δράσεις θα αναλαμβάνονται από την Ευρωπαϊκή Ένωση και τα κράτη μέλη αντίστοιχα;
Κατόπιν, εναπόκειται στα κράτη μέλη να καθορίσουν ποιες αποφάσεις θα λαμβάνονται σε τοπική ή περιφερειακή κλίμακα.
Κύριε Πρόεδρε της Επιτροπής, υποστηρίζουμε ρητώς όσα αναφέρατε σχετικά.
Η Συνέλευση που ασχολήθηκε με το θέμα των θεμελιωδών δικαιωμάτων μόλις ολοκλήρωσε τις εργασίες της.
Η ομάδα μας ευχαριστεί τον Roman Herzog, και όσον αφορά το Κοινοβούλιό μας, τον κ. Iρigo Mιndez de Vigo καθώς και τους συναδέλφους από όλες τις πολιτικές ομάδες που συνέβαλαν στις εργασίες.
Η Συνέλευση επιτέλεσε ένα σπουδαίο έργο και πρέπει φυσικά να επιδιώξουμε το έργο αυτό να καταστεί σταδιακά δίκαιο της Ευρωπαϊκής Ένωσης.
Κύριε Προεδρεύοντα του Συμβουλίου, έχετε δίκιο.
Το έργο αυτό δεν επιτρέπεται να υπονομευθεί και γι' αυτό οφείλουμε να επιδείξουμε υπομονή.
Αναμένω όμως από εσάς και ελπίζω ότι θα προσδιορίσετε το νομικό πλαίσιο στο οποίο θα ενταχθούν σταδιακά τα θεμελιώδη αυτά δικαιώματα σε κοινοτική κλίμακα.
Τώρα, θα αναφερθώ σε ένα θέμα καθοριστικής σημασίας και για το λόγο αυτό είμαστε τόσο ευγνώμονες στον Πρόεδρο της Επιτροπής, κ. Prodi, για τη σημερινή ομιλία του.
Κύριε Prodi, εκφωνήσατε έναν σπουδαίο λόγο, εξηγώντας ότι ενεργούμε στο κοινοτικό πλαίσιο της Ευρωπαϊκής Ένωσης και όχι στο πλαίσιο διμερών ή πολυμερών διαρθρώσεων ή γραμματειών εκτός του κοινοτικού περιβάλλοντος.
Θα αντιταχθούμε με αποφασιστικότητα στην προώθηση της διακυβερνητικής συνεργασίας ή γραμματειών, σε περίπτωση που ορισμένοι υπεύθυνοι επιδιώκουν κάτι τέτοιο.
Θέλουμε την ανάληψη ενεργειών στους κόλπους της Ευρωπαϊκής Ένωσης.
Το μεγαλύτερο επίτευγμα της Ευρωπαϊκής Ένωσης είναι το κοινό δίκαιο το οποίο πρέπει και να σεβαστούμε.
Όποιος αρχίζει να στρεβλώνει το δίκαιο αυτό για καιροσκοπικούς λόγους θέτει υπό αμφισβήτηση τις βάσεις της Ευρωπαϊκής Κοινότητας.
Το δίκαιο αποτελεί τη βάση για την ειρήνη στην Ευρώπη.
Κύριε Προεδρεύων του Συμβουλίου, ολοκληρώνω με μια έκκληση που απευθύνω σ' εσάς.
Ανήκετε, όπως η πλειοψηφία στο Συμβούλιο, στην πολιτική οικογένεια του Φρανσουά Μιτεράν.
Εύχομαι ότι θα έχετε το θάρρος και τη δύναμη να παραμείνετε πιστός στα ευρωπαϊκά ιδανικά του τελευταίου τις εβδομάδες, τους μήνες και τα χρόνια που θα ακολουθήσουν.
Αν το επιτύχετε αυτό, τότε η κομματική μας οικογένεια, η οποία βασίστηκε στην κληρονομιά των Κόνραντ Αντεναουερ, Αλτσίντε ντε Γκάσπερι και Ρομπέρ Σούμαν, θα σταθεί στο πλευρό σας όσον αφορά την οικοδόμηση μιας κοινοτικής Ευρώπης.
Αυτό είναι το κοινό έργο του οποίου πρέπει τώρα να επιληφθούμε.
(Χειροκροτήματα)
Κυρία Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, κυρίες και κύριοι, δέκα χρόνια μετά τη γερμανική ενοποίηση, που σηματοδότησε το τέλος του ψυχρού πολέμου και στην οποία συνέβαλε επίσης ενεργά το θεσμικό μας όργανο, βρισκόμαστε σε ένα νέο σταυροδρόμι.
Και δεν πρόκειται για κοινοτοπία: πρέπει τώρα να δώσουμε μία απάντηση που θα ενώσει οριστικά την ήπειρο και θα αποτελέσει απάντηση στην παγκοσμιοποίηση.
Ακούσαμε με προσοχή την έκθεση του Προεδρεύοντα του Συμβουλίου και επίσης τον εξαίρετο λόγο του Προέδρου της Επιτροπής, που σήμερα επιστρέφει μετά το καλοκαίρι, και πιστεύω ότι αυτό θα έπρεπε κατά κάποιο τρόπο να επιβάλει ένα ρυθμό στα θεσμικά μας όργανα, επειδή πριν ένα ακριβώς χρόνο πραγματοποιήθηκε η Επιτροπή ανέλαβε τα καθήκοντά της και τώρα πρέπει να συζητήσουμε το σταυροδρόμι στο οποίο βρισκόμαστε εμείς και το μέλλον της Ευρώπης.
Και θα έλεγα ότι το ζήτημα συμπυκνώνεται στη φράση " μεταρρύθμιση για τη διεύρυνση " , αλλά επίσης για να λειτουργούν τα θεσμικά μας όργανα, και δεν πρέπει να ξεχνάμε ότι πρέπει επίσης να κυβερνήσουμε από κοινού για να δώσουμε απαντήσεις στα προβλήματα και τις επιθυμίες των ευρωπαίων πολιτών.
Είμαστε στις παραμονές της Συνόδου Κορυφής του Μπιαρρίτς και πρέπει να πω, εξ ονόματος της Ομάδας μου και της πολιτικής οικογένειάς μου του Κόμματος των Ευρωπαίων Σοσιαλιστών, ότι θεωρούμε πως η επεξεργασία του Χάρτη των Θεμελιωδών Δικαιωμάτων που πραγματοποιήθηκε από την ειδική συνέλευση υπήρξε επιτυχής ως προς τα αποτελέσματά της και τη μέθοδο που ακολουθήθηκε.
Και θέλω εδώ να ευχαριστήσω δημόσια για το έργο που πραγματοποίησαν όχι μόνο τους συναδέλφους μας, υπό την προεδρία του συναδέλφου Mιndez de Vigo, αλλά επίσης και όλους όσοι συμμετείχαν σε αυτό την εργασία, και που εργάσθηκαν επίσης το καλοκαίρι, πρόκειται για ένα έργο που μοιάζει με μία επιτυχή κύηση εφόσον διήρκεσε εννέα μήνες.
Ενόψει της Συνόδου Κορυφής του Μπιαρρίτς, πρέπει να εγκριθεί ο Χάρτης εκ μέρους του Συμβουλίου.
Γιατί;
Διότι το ζήτημα είναι να δοθεί περιεχόμενο στην ευρωπαϊκή ιθαγένεια.
Πρέπει να καταφέρουμε να αποκτήσουν σαφές και συγκεκριμένο περίγραμμα όσα διακηρύξαμε στη Συνθήκη για την Ένωση πριν δέκα χρόνια.
Και επίσης, και αυτή ήταν η σημαντική εργασία της τελευταίας φάσης του Χάρτη, να αποκτήσουν προοδευτικό περιεχόμενο και με κάποια διάσταση, όχι μόνο οι προσωπικές ελευθερίες αλλά επίσης τα οικονομικά και κοινωνικά δικαιώματα, περιεχόμενο που επιτεύχθηκε στο τέλος των εργασιών για το Χάρτη.
Επομένως, κύριε Πρόεδρε, πιστεύω ότι ο Χάρτης αυτή τη στιγμή είναι ένα σημαντικό μήνυμα για τους συμπολίτες μας και για τις χώρες της διεύρυνσης.
Και η Ομάδα μου πιστεύει, σε σχέση με τη συζήτηση που θα ακολουθήσει όσον αφορά τη διεύρυνση, ότι είναι πολύ σημαντικό να στείλουμε ένα θετικό μήνυμα προς αυτές τις χώρες.
Όταν εκπονείται ένα ψήφισμα με 120 παραγράφους, το πρώτο που πρέπει να πούμε είναι ότι θέλουμε όλη η διαδικασία της διεύρυνσης να πραγματοποιηθεί κατά τρόπο σαφή και διαφανή, δίνοντας προσοχή στις απαιτήσεις της, αλλά επίσης με έντονο ρυθμό.
Και είναι σημαντικό το Κοινοβούλιό μας να στείλει το μήνυμα ότι είναι απολύτως αναγκαίο να καθοριστεί ένα χρονοδιάγραμμα με βάση την επιτυχία που χρειαζόμαστε στο Ευρωπαϊκό Συμβούλιο της Νίκαιας.
Δεύτερο, ο Χάρτης είναι επίσης σημαντικός σε σχέση με τις επικίνδυνες τάσεις που εκδηλώνονται στο εσωτερικό της Ένωσης, με την ανάπτυξη του λαϊκισμού, της έλλειψης αλληλεγγύης και την ξενοφοβία.
Και δεν κατάλαβα - στρέφομαι τώρα προς τον Προεδρεύοντα του Συμβουλίου - για ποιο λόγο, για μια φορά που κάναμε κάτι που είναι πολύ καλό και για το οποίο εκφράζουμε όλοι την ικανοποίησή μας, θα βάλουμε το Χάρτη στο ψυγείο μετά τη Νίκαια.
(Χειροκροτήματα) Δεν ζητώ να συμπεριληφθεί απευθείας στις Συνθήκες αλλά, εάν συζητάμε για τα άρθρα 6 και 7, πρέπει να επιβεβαιώσουμε την κοινότητα των αξιών μας.
Και για μένα είναι πολύ δύσκολο να εξηγήσω στους ψηφοφόρους μας το γεγονός ότι πραγματοποποιήσαμε ένα σπουδαίο έργο, για το οποίο όλοι εκφράζουμε την ικανοποίησή μας, αλλά ότι θα περιμένουμε πριν προχωρήσουμε περισσότερο.
Πιστεύω ότι το Συμβούλιο και οι κυβερνήσεις πρέπει να σκεφτούν σοβαρά την προμετωπίδα που πρέπει να θέσουμε στην Ένωσή μας.
Και αυτή είναι ο Χάρτης των Θεμελιωδών Δικαιωμάτων.
Δεύτερο, και σχετικά με τη μέθοδο, δεν ανακαλύψαμε τη φιλοσοφική λίθο αλλά συνειδητοποιήσαμε ότι αυτή η μέθοδος είναι δημοκρατική, επειδή είναι δημόσια, διαφανής και επιτρέπει στους πολίτες και την κοινωνία των πολιτών να παρακολουθούν σε πραγματικό χρόνο τα όσα πράττουμε.
Και η αλήθεια είναι ότι, αφού ακούσαμε την εισήγηση του Προεδρεύοντα του Συμβουλίου για την εξέλιξη της Διακυβερνητικής Διάσκεψης - το είπε με τη διακριτικότητα και την κομψότητα που πρέπει να χρησιμοποιεί η Προεδρία, ιδίως εάν είναι γαλλική, αλλά μας είπε ότι βρισκόμαστε σε μία κατάσταση απόλυτου αδιέξοδου, χρησιμοποίησε τον όρο " παράδοξο " - διερωτώμαι: δεν θα μπορούσε να εφαρμοσθεί η μέθοδος της ειδικής συνέλευσης στις Διακυβερνητικές Διασκέψεις;
(Χειροκροτήματα)Πρόκειται για μία πολύ στοιχειώδη ερώτηση που θα επέλυνε μεγάλο μέρος των προβλημάτων μας.
Επειδή στις Διακυβερνητικές Διασκέψεις - και το ξέρουμε όλοι από όσα μας διηγούνται και έχουμε δύο αντιπροσώπους που επιστρατεύουν την υπομονή τους - οι προσωπικοί αντιπρόσωποι περιορίζονται να ακολουθούν εντολές ώστε οι ηγέτες, τελικά, να ολοκληρώσουν τη διαπραγμάτευση τα τελευταία πέντε λεπτά, γεγονός που δημιουργεί το είδος Συνθηκών που γνωρίζουμε, οι οποίες είναι απολύτως ακατανόητες ακόμη και για τους μυημένους.
(Χειροκροτήματα)Επομένως, πιστεύω ότι υπάρχει ένα δεύτερο μήνυμα που πρέπει να αποστείλουμε στις κυβερνήσεις μας όταν θα συνεδριάζουν στο Μπιαρρίτς και στη Νίκαια, και είναι ότι την επόμενη Διακυβερνητική Διάσκεψη, ακόμη και αυτή, θα μπορούσαμε να την αντικαταστήσουμε με τη μέθοδο της ειδικής συνέλευσης.
Και τρίτο, σχετικά με τον προβληματισμό για το μέλλον που εξέφρασε ο Πρόεδρος της Επιτροπής, συμφωνώ σε μία θεμελιώδη διατύπωση: σε μία στιγμή κατά την οποία, ευτυχώς, διεξάγεται μία συζήτηση όπου γίνεται λόγος για σύνταγμα, για φεντεραλισμό, στην οποία έχουμε τους αρχηγούς των κρατών μας - αύριο θα έχουμε τον Πρόεδρο Τσιάμπι - που κάνουν λαμπρές αγορεύσεις υπέρ του ευρωπαϊκού μέλλοντος, πρέπει να πούμε ότι οι αρχηγοί κρατών και κυβερνήσεων εκφράζουν δημόσια πολλά πράγματα υπέρ της Ευρώπης τα οποία φαίνεται να επιλύουν ιδιωτικά.
Αλλά, τελικά, είναι καλό που τα εκφράζουν.
Κύριε Πρόεδρε της Επιτροπής, είναι αλήθεια ότι πρέπει να οικοδομήσουμε το μέλλον με βάση το παρόν.
Και το παρόν είναι το διοργανικό τρίγωνο.
Είμαστε απολύτως σύμφωνοι σε αυτό και επίσης στο ότι πρέπει να εκμεταλλευτούμε αυτό το τρίγωνο.
Εγώ πιστεύω ότι ο Πρόεδρος Πρόντι το έχει κατανοήσει διότι, εάν δεν κάνω λάθος, αυτός ήταν στη σύνοδο κορυφής του Αμστερνταμ, όπου ορίσθηκε ο Ύπατος εκπρόσωπος για την εξωτερική πολιτική.
Διδασκόμαστε από τα ίδια τα λάθη μας.
Και τώρα βλέπω ότι υποστηρίζει μία προοδευτική ολοκλήρωση κάποιου πράγματος που, τότε, υποστήριξε το Κοινοβούλιο ενόψει του Αμστερνταμ.
Όσον αφορά το δεύτερο παράδειγμα που τέθηκε - την οικονομική πολιτική - είπε κάτι πολύ σημαντικό: ότι στις Συνθήκες υπάρχει ένας σαφέστατος ορισμός της αρμοδιότητας της Επιτροπής στο πεδίο αυτό.
Και το λέγω εξ ονόματος της Ομάδας μου: Πρόεδρε Πρόντι, πρέπει να ενεργήσετε, διότι είναι απολύτως βασικό δίπλα στην Ευρωπαϊκή Κεντρική Τράπεζα να υπάρχει μία οικονομική ηγεσία στην Ένωση και γι' αυτό δεν χρειάζεται να τροποποιηθούν οι Συνθήκες.
(Χειροκροτήματα)Κυρία Πρόεδρε, πρέπει να ολοκληρώσω το λόγο μου.
Ασφαλώς οδεύουμε προς μία δημιουργική κρίση στο πεδίο της Ένωσης.
Πιστεύω ότι εάν υπάρχει σαφής βούληση να επιλυθούν τα προβλήματα λαμβάνοντας υπόψη τους πολίτες μας, με διαφάνεια και δημοσιότητα και ενεργώντας με την κοινοτική μέθοδο, στο τέλος θα καταφέρουμε κάτι που μας ζήτησε σε αυτή την αίθουσα ένα ηγέτης με τεράστιο ηθικό κύρος: o Πρόεδρος Χάβελ μας είπε ότι χρειαζόμαστε ένα σαφές σύνταγμα που θα μπορούμε να εξηγήσουμε στα παιδιά μας.
Πιστεύω ότι αυτό μπορεί να μας βοηθήσει οριστικά για να προσανατολίσουμε το μέλλον της Ευρώπης.
(Χειροκροτήματα)
Κύρια Πρόεδρε, κύριε Prodi, η ωραιότερή σας στιγμή από τότε που αναλάβατε την προεδρία της Ευρωπαϊκής Επιτροπής ήταν σήμερα το πρωί.
Πιστεύω ότι επιλέξατε την κατάλληλη στιγμή, ότι διακηρύξατε ένα συνεκτικό και σημαντικό όραμα και ότι διατυπώσατε μια πρόκληση με αμέριστη προσωπική βεβαιότητα.
Ως βουλευτής, εκτιμώ βαθύτατα το γεγονός ότι επιλέξατε το Κοινοβούλιο για να αναγγείλετε το στρατηγικό αυτό όραμα.
(Χειροκροτήματα)
Ακούγοντας τις συζητήσεις των τελευταίων μηνών - τον υφέρποντα διακυβερνητισμό στον ευρύτερο ευρωπαϊκό διάλογο και τον προβληματισμό της Δανίας για όλα σχεδόν τα θέματα πλην του ευρώ - θυμήθηκα αυτό που είχε πει ο διάσημος νομπελίστας ιρλανδός ποιητής, William Butler Yeats, στο πλαίσιο ενός άλλου πολιτικού αγώνα: "Οι καλύτεροι στερούνται βεβαιότητας, ενώ οι χειρότεροι διακατέχονται από ένθερμη αποφασιστικότητα".
Σήμερα, Πρόεδρε Prodi, επιδείξατε απόλυτη βεβαιότητα και ένθερμη αποφασιστικότητα.
Σας παροτρύνω να συνεχίσετε στο δρόμο αυτό και να κινητοποιήσετε το Κοινοβούλιο να σας ακολουθήσει.
Όπως γνωρίζετε, θα σας υποστηρίξουμε.
Ενεργοποιείστε την Επιτροπή να μεταδώσει το μήνυμα αυτό, να το μεταφέρει στο Ecofin, στο Συμβούλιο Γενικών Υποθέσεων, στις πρωτεύουσες των κρατών μελών, στα μέσα μαζικής ενημέρωσης και στους πολίτες της Ευρώπης.
Η συζήτηση που ξεκίνησε αφορά την καρδιά και την ψυχή της Ένωσης που θέλουμε να δημιουργήσουμε.
Όσα μας αναγγείλατε σήμερα σχετικά με αυτό που εγώ αποκαλώ " παραδοσιακή κοινοτική μέθοδο " - η οποία δέχτηκε επικρίσεις κατά τις τελευταίες συζητήσεις - είναι η προσέγγιση που επιδιώκει να εξισορροπήσει και να αντισταθμίσει τις διαφορές και τα συμφέροντα των μεγάλων και των μικρών, και να προσδώσει στην ευρωπαϊκή οντότητα τα μέσα για την ολοκλήρωσή της.
Όταν κατά το παρελθόν είχαμε επιλέξει το διακυβερνητισμό, στη συμφωνία του Shengen για παράδειγμα, η έλλειψη μέσων μας υποχρέωσε να επανέλθουμε στην κοινοτική μέθοδο.
Οι παρατηρήσεις σας σχετικά με τον κ. Solana εμπεριέχουν μια σημαντική προοπτική.
Το Κοινοβούλιο είναι έτοιμο να σας στηρίξει μακροπρόθεσμα.
Βραχυπρόθεσμα όμως, η ομάδα μου αποδοκιμάζει τον αιφνιδιασμό που μας επεφύλαξαν οι τεχνοκράτες το φετινό καλοκαίρι με τη θέσπιση του κώδικα του απόρρητου έναντι του κώδικα της διαφάνειας, ο οποίος μας αφαιρεί το δικαίωμα της ενημέρωσης και βεβαίως το δικαίωμα της γνωμοδότησης.
Για το θέμα αυτό θα αγωνιστούμε και σας ζητούμε να συμπράξετε με εμάς στο όνομα της διαφάνειας.
(Χειροκροτήματα)
Εξ ονόματος της ομάδας μου καταλήγω στο ό,τι ο κ. Prodi εξέφρασε σήμερα τα πιστεύω μας.
Σε έναν άλλο αγώνα σε έναν άλλο τόπο ο Winston Churchill είπε κάποτε ότι η χώρα του δεν θα παραδοθεί ποτέ και μίλησε για θαλάσσιες και χερσαίες μάχες, για μάχες στους αγρούς και στους δρόμους.
Οφείλουμε να δώσουμε τη μάχη μας για την Ευρώπη.
Πρέπει να διατηρήσετε την ένθερμη αποφασιστικότητά σας και να μεταφέρετε το μήνυμα αυτό σε όλα τα επίπεδα επειδή αγωνιζόμαστε για την καρδιά και την ψυχή των πεποιθήσεών μας.
Κυρία Πρόεδρε, για μια φορά θα αρχίσω την ομιλία μου ευχαριστώντας τους δύο αγορητές, τόσο τον πρόεδρο του Συμβουλίου, όσο και τον πρόεδρο της Επιτροπής, για την ποιότητα των παρεμβάσεών τους.
Ευχαριστώ ιδιαιτέρως τον κ. Moscovici, για τη σαφήνεια και την ακρίβεια των λόγων του και, από περισσότερο πολιτική άποψη, για τη θέση που έλαβε υπέρ μιας συνταγματικής διαδικασίας.
Όσον αφορά τον κ. Prodi, νομίζω ότι πρέπει να του είμαστε ευγνώμονες διότι υπέδειξε με θάρρος ορισμένες δυσλειτουργίες των θεσμικών μας οργάνων και, κυρίως, διότι έθεσε σαφέστατα υπό αμφισβήτηση τη διακυβερνητική μέθοδο.
Πέραν τούτου, δεν θα πρέπει να καταληφθούμε από ευφορία.
Όπως είπαν και άλλοι ομιλητές πριν από εμένα, πρέπει να συνειδητοποιήσουμε ότι σε ολόκληρη την Ευρωπαϊκή Ένωση υπάρχει κρίση εμπιστοσύνης έναντι των ευρωπαϊκών θεσμικών οργάνων.
Αυτή η κρίση εμπιστοσύνης εκδηλώνεται ιδίως στη Δανία και, ακόμα και αν μπορούν να δοθούν πολλές ερμηνείες στην ψηφοφορία που διεξήχθη, είναι αναμφίβολο ότι ένα μέρος των Δανών εκλογέων θέλησε να πάρει κάποιες αποστάσεις από την Ένωση, ιδίως σχετικά με την ανικανότητά της, ή την έλλειψη πολιτικής βούλησης σε κοινωνικά θέματα, σε θέματα προστασίας του περιβάλλοντος, σε θέματα δημοκρατικής διαφάνειας.
(Χειροκροτήματα)
Σήμερα, απέχουμε τρεις μήνες από τη Σύνοδο κορυφής της Νίκαιας και νομίζω ότι η πρόκληση που αντιμετωπίζουμε είναι να αποκαταστήσουμε αυτή την εμπιστοσύνη.
Η απάντησή μας πρέπει να χαρακτηρίζεται από οραματισμό - και από την άποψη αυτή αρχίζω να έχω κάποιες ελπίδες - να είναι ισχυρή.
Πρέπει να εγκαταλείψουμε αυτό που δυστυχώς κυριάρχησε επί πολύ χρόνο στις συζητήσεις: ένα είδος μίζερου ρεαλισμού που συγγενεύει συνήθως με την ακινησία.
(Χειροκροτήματα)
Λίγα λόγια για το Χάρτη θεμελιωδών δικαιωμάτων, για τον οποίο θα μου επιτρέψετε να έχω διαφορετική γνώμη από τους προηγούμενους αγορητές.
Πρόκειται ασφαλώς για ένα σχέδιο που γεννά ενθουσιασμό.
Η δημιουργία της Συνέλευσης απετέλεσε σημαντικό βήμα προς μια Ευρώπη περισσότερο δημοκρατική, στο μέτρο που η διαδικασία γυρίζει την πλάτη στη διακυβερνητική διαδικασία.
Στο σημείο αυτό συμφωνώ.
Όσον αφορά το αποτέλεσμα, αντιθέτως, επιτρέψατέ μου να είμαι περισσότερο επικριτικός.
Πράγματι, από τη λεπτομερή ανάλυση του τελικού κειμένου αποδεικνύεται ότι υπάρχει μια κάποια ανισορροπία μεταξύ, αφενός, των οικονομικών δικαιωμάτων και των δικαιωμάτων κυριότητας και, αφετέρου, των κοινωνικών και των περιβαλλοντικών δικαιωμάτων.
Βρισκόμαστε λοιπόν μπροστά σε ένα παράδοξο με ένα Χάρτη, από τη μια, σχετικά ανίσχυρο στο πολιτικό επίπεδο και μια βούληση, από την άλλη, να μην του δοθεί ο απαραίτητος δεσμευτικός χαρακτήρας που θα τον καθιστούσε εργαλείο των πολιτών και θα επέτρεπε σε κάθε ευρωπαίο πολίτη να προσφύγει στο Δικαστήριο για την υπεράσπιση των δικαιωμάτων του.
Όσον αφορά τη ΔΔ, διαβλέπω μια ακτίνα ελπίδας μετά τη στασιμότητα των τελευταίων μηνών, αλλά είναι βέβαιο ότι αν τον προσεχή Δεκέμβριο - και ο κ. Moscovici το είπε σαφώς - η ΔΔ δεν απεμπλέξει την κατάσταση, ιδίως όσον αφορά την επέκταση της ειδικής πλειοψηφίας, πράγμα που προϋποθέτει εγκατάλειψη του δικαιώματος βέτο και γενίκευση της συναπόφασης, αυτό θα σημαίνει αποτυχία και θα πρέπει να συνεχίσουμε.
Νομίζω ότι η αναβολή θα ήταν η χειρότερη επιλογή που θα μπορούσαμε να κάνουμε, τόσο για τους ευρωπαίους πολίτες, όσο και για τους πολίτες των υποψηφίων χωρών.
Όσον αφορά τη διεύρυνση, δεν έχω το χρόνο να μπω σε λεπτομέρειες, αλλά θα ήθελα να ολοκληρώσω, κυρία Πρόεδρε, υπογραμμίζοντας μια άλλη πτυχή αυτής της διεύρυνσης: απαιτούμε από τις υποψήφιες χώρες να προσαρμόσουν τα θεσμικά τους όργανα, να προσαρμόσουν τις οικονομίες και τις νομοθεσίες τους, αλλά πρέπει κι εμείς να προσαρμόσουμε τις πολιτικές μας.
Ασφαλώς, η κυριότερη πρόκληση που αντιμετωπίζουμε είναι να μην καταστεί η Ευρωπαϊκή Ένωση απλώς μια μεγάλη αγορά 500 εκατομμυρίων καταναλωτών με μεγάλες διαρθρωτικές ανισορροπίες και για να το επιτύχουμε, νομίζω ότι θα πρέπει να κινήσουμε στη Νίκαια τη συνταγματική διαδικασία που θα επιτρέψει αυτή τη βαθιά μεταρρύθμιση των θεσμικών οργάνων, αυτή τη μεταρρύθμιση στην ιεράρχηση των αξιών, και θα απομακρύνει επιτέλους την ελευθερία των συναλλαγών από την πρώτη θέση.
(Χειροκροτήματα)
Κυρία Πρόεδρε, κύριε Πρόεδρε του Συμβουλίου, κύριε Πρόεδρε της Επιτροπής, συμφωνώ μαζί σας ευχαρίστως, κύριε Prodi, όταν υπογραμμίζετε τα όρια του ισχύοντος διακυβερνητικού μοντέλου.
Θα είμαι μάλιστα αυστηρότερος από σας.
Πρόκειται, από πολλές απόψεις, για ένα σύστημα κουρασμένο, αν όχι αρτηριοσκληρωτικό, που πρέπει να ξεπεραστεί.
Αλλά η οδός που πρέπει να ακολουθήσουμε δεν έγκειται, ασφαλώς, στη συγκέντρωση των εξουσιών στα χέρια της Επιτροπής.
Κατά τη δική μου γνώμη, πρέπει να τροποποιηθεί το θεσμικό σύστημα στο σύνολό του, συμπεριλαμβανομένης της Επιτροπής, και το νέο στοιχείο που πρέπει να βρίσκεται στο επίκεντρο αυτών των αλλαγών είναι οι παράγοντες του κοινωνικού κινήματος, είναι οι πολίτες, αυτοί οι μεγάλοι απόντες από την ομιλία σας.
Σας παρακαλώ να ακούσετε προσεκτικά τις φράσεις που ακολουθούν.
Οι πολίτες έχουν καταλάβει την εξάντληση, κατά κάποιο τρόπο, της οργάνωσης της πολιτικής δράσης.
Αυτή η κρίση διακυβέρνησης χτυπά την Ένωση κατά μέτωπο.
Η Ένωση γεννήθηκε και οικοδομείται σε κλειστό κύκλο και όχι στο φως της ημέρας.
Όμως, οι Ευρωπαίοι δέχονται όλο και λιγότερο το να τίθενται προ τετελεσμένων.
Ολόκληρη η διαδικασία, από τον προσδιορισμό των προβλημάτων έως την υλοποίηση και την αξιολόγηση των λύσεων πρέπει να καταστεί δημοκρατική.
Πρέπει να επιτραπεί ευρύτερη συμμετοχή των διαφόρων παραγόντων και αμέσως ενδιαφερομένων.
Αυτή είναι η πολιτική πρόκληση που αντιμετωπίζει σήμερα η Ευρώπη.
Οι φράσεις αυτές δεν μου ανήκουν.
Έχουν ληφθεί από έγγραφο που παρήγγειλε ο προκάτοχός σας πριν σχεδόν δύο χρόνια από την ομάδα προοπτικής της ίδιας της Επιτροπής, πριν τεθεί στο αρχείο χωρίς να δοθεί συνέχεια.
Το βρίσκω, ωστόσο, εξαιρετικά ειλικρινές.
Φιλοδοξία μας πρέπει να είναι να πείσουμε τους πολίτες να συνεργαστούν στη διαφορετικότητά τους για να χαλιναγωγήσουν την κοινή τους μοίρα και αυτό δεν θα επιτευχθεί με συγκρούσεις εξουσίας κεκλεισμένων των θυρών μεταξύ Επιτροπής και κυβερνήσεων, έστω και κολακεύοντας το Κοινοβούλιο.
Για να επιτύχουμε, είμαι πεπεισμένος ότι χρειαζόμαστε συμμετοχική δημοκρατία, κοινωνικές προόδους, δεσμούς αλληλεγγύης, σχέδια πολιτισμού, ηθική πνοή.
Δεν άκουσα τίποτε από αυτά σήμερα το πρωί.
Με μια λέξη, χρειαζόμαστε πολιτική με την ευγενή έννοια του όρου, διότι από κει νομίζω ότι περνά το μέλλον της Ευρώπης.
Κυρία Πρόεδρε, η απόφαση των Δανών της 28ης Σεπτεμβρίου σχετικά με τη συμμετοχή στο καθεστώς του Ευρωπαϊκού Νομίσματος θα συζητηθεί αναμφίβολα στη σύνοδο του Ευρωπαϊκού Συμβουλίου στο Μπιαρρίτς.
Οι κυβερνήσεις των κρατών μελών της ΕΕ πρέπει να σκεφτούν σοβαρά τι συνέβη στη Δανία.
Η απόφαση των Δανών έρχεται δύο μήνες πριν τη συνάντηση των αρχηγών της ΕΕ στη Νίκαια όπου θα επανεξετάσουν τις υφιστάμενες συνθήκες και πολιτικές της Ένωσης.
Υποστηρίζω τη διεύρυνση της Ευρωπαϊκής Ένωσης.
Η διεύρυνση θα συμβάλει στην εδραίωση των δημοκρατικών και πολιτικών δομών της Ανατολικής και Κεντρικής Ευρώπης, στην ανάπτυξη της οικονομίας της αγοράς και στην εξασφάλιση της ειρήνης στην ευρωπαϊκή ήπειρο.
Ωστόσο, οι κυβερνήσεις των κρατών μελών αντιμετωπίζουν δύσκολες επιλογές.
Δεν μπορούμε να αρνηθούμε το γεγονός ότι ο λαός της Δανίας χρησιμοποίησε το τελευταίο δημοψήφισμα ως ψήφο εμπιστοσύνης έναντι των διαρθρώσεων της Ευρωπαϊκής Ένωσης.
Το δημοψήφισμα στη Δανία αφορούσε περισσότερο την κατεύθυνση της Ευρωπαϊκής Ένωσης και τη μελλοντική πολιτική ολοκλήρωση παρά την ίδια τη συμμετοχή στο ευρώ.
Ανησυχίες εκφράστηκαν από Δανούς ψηφοφόρους ότι η κατάργηση του φορολογικού βέτο στην Ευρωπαϊκή Ένωση θα μπορεί να ζημιώσει τα μελλοντικά οφέλη της κοινωνικής ασφάλισης.
Δεν συμφωνώ απόλυτα με αυτό.
Ωστόσο, το ζήτημα παραμένει το ίδιο, ότι δηλαδή οι κυβερνήσεις των κρατών, η Ευρωπαϊκή Επιτροπή και το Ευρωπαϊκό Κοινοβούλιο πρέπει να δώσουν σκληρή μάχη για να πείσουν τα 370 εκατομμύρια των Ευρωπαίων ότι η πολιτική και οικονομική ολοκλήρωση είναι ο δρόμος της προόδου για την Ευρωπαϊκή Ένωση.
Αυτό είναι το κεντρικό ζήτημα.
Εάν οι κυβερνήσεις των κρατών μελών προωθήσουν αποφασιστικά την πολιτική ολοκλήρωσης στη Νίκαια, θα αντιμετωπίσουμε πραγματικές δυσκολίες για να εξασφαλίσουμε την έγκριση στα δημοψηφίσματα που θα πρέπει να διενεργηθούν σε διάφορες χώρες της Ευρωπαϊκής Ένωσης.
Οποιαδήποτε μεταρρύθμιση των συνθηκών της Ευρωπαϊκής Ένωσης πρέπει να είναι δίκαιη και ισορροπημένη.
Πρέπει να προστατεύσει τα συμφέροντα των μικρότερων κρατών μελών και να αποτρέψει στη δημιουργία μιας Ευρώπης δύο ταχυτήτων όπου τα μεγαλύτερα κράτη μέλη θα διαχειρίζονται την Ευρωπαϊκή Ένωση εις βάρος των μικρότερων.
Πρέπει επίσης να προστατεύσουμε την πολιτιστική και γλωσσική πολυμέρεια.
Κύριε Πρόεδρε, κύριε Πρόεδρε Prodi, κύριε Πρόεδρε Moscovici, στο Μπιαρρίτς, λύση στα θεσμικά προβλήματα θα δώσει ακριβώς ο Χάρτης των θεμελιωδών δικαιωμάτων.
Ασφαλώς, το κείμενο αυτό είναι κατά τα φαινόμενα κοινότυπο, αλλά αποκτά μεγάλη ισχύ υπό το φως των σημερινών γεγονότων.
Για παράδειγμα, στο προοίμιο, προστασία της ανθρώπινης αξιοπρέπειας και της ελευθερίας, αυτό αφορά την Παλαιστίνη.
Και στο άρθρο 21, ιδίως στις δεκαπέντε χώρες μας, η ανησυχία για τις διακρίσεις λόγω θρησκείας ή εθνοτικής προέλευσης, όταν αλλού μικρά παιδιά δώδεκα ετών τουφεκίζονται σαν λαγοί ακριβώς λόγω της θρησκείας τους, αποτελεί γλωσσική υπερβολή από πλευράς μας, αν όχι και ύβρη έναντι αυτών των εφήβων που αντιμετωπίζουν πραγματικά διακρίσεις και το θάνατο.
Πρέπει λοιπόν να έχει κανείς το αίσθημα του μέτρου, το αίσθημα της αναλογικότητας του άρθρου 48 του Χάρτη, πριν αρχίσει να μιλά απρόσεκτα, ως προνομιούχος για ανθρώπινα δικαιώματα.
Εξάλλου, αυτό το αίσθημα του μέτρου δίδει λύσεις στη Νίκαια, διότι σε τελευταία ανάλυση, μπορούμε να διευρύνουμε την Ένωση, για παράδειγμα με την Πολωνία του Κοπέρνικου ή του Ιωάννη Παύλου 2ου, ή ακόμα και αργότερα με την ορθόδοξη Ρωσία, ανατολικό φρουρό του χριστιανικού κόσμου, μπορούμε να το κάνουμε χωρίς να ανατρέψουμε τους κανόνες λειτουργίας.
Αρκεί να εφαρμόσουμε τις φιλοσοφικές αρχές του Χάρτη.
Έτσι, στο όνομα του σεβασμού της εθνικής ταυτότητας που αναφέρεται στο προοίμιο, χρειάζεται ένα Συμβούλιο Υπουργών που να αποφασίζει ομοφώνως για τη βασική ελευθερία των εθνών.
Στο όνομα του σεβασμού της ισότητας των ανθρώπων, οι οποίοι ομαδοποιούνται κατά κράτη, χρειάζεται τουλάχιστον ένας Επίτροπος ανά έθνος στην Επιτροπή.
Και τέλος, στο όνομα της απαγόρευσης των διακρίσεων που αναφέρεται στο άρθρο 21 του Χάρτη, δεν μπορεί να υπάρξει Ένωση δύο ή τριών ταχυτήτων, διότι τα μέλη της ίδιας οικογένειας, στο ευρωπαϊκό σπίτι, προχωρούν μαζί προς το μέλλον χωρίς να αφήνουν κανέναν πίσω τους.
Να τι απαιτεί ο Χάρτης.
Ας μην αρχίσουμε να τον παραβιάζουμε πριν καν τον εφαρμόσουμε.
Κύριε Πρόεδρε, ακούγοντας τα σχόλια των τελευταίων ημερών θα πίστευε κανείς ότι στις 28 Σεπτεμβρίου δεν συνέβη κάτι το ιδιαίτερα σημαντικό.
Ωστόσο, νομίζω ότι η Δανία μας έδωσε ένα μάθημα δημοκρατίας.
Ο δανικός λαός άρπαξε την ευκαιρία που του δόθηκε για να μας απευθύνει ένα δυνατό μήνυμα και πρέπει να τον ευχαριστήσουμε γι' αυτό.
Λέγοντας όχι, οι Δανοί απέδειξαν ότι η Ευρώπη δεν μπορεί να οικοδομηθεί χωρίς εκείνους, ή εναντίον εκείνων που τη ζουν κάθε ημέρα.
Απέδειξαν ότι η σημερινή Ευρώπη ακολουθεί λάθος κατεύθυνση.
Πράγματι, αντί να είναι μια Ευρώπη για όλους, η Ευρώπη τείνει να γίνει Ευρώπη των λίγων.
Ας μην κάνουμε όμως υπεραπλουστεύσεις.
Δεν είναι αντιευρωπαίος όποιος λέγει όχι σε ένα συγκεκριμένο ευρωπαϊκό μοντέλο.
Θα ήταν μεγάλο λάθος να το πιστέψει κανείς.
Οι ευρωπαίοι ιθύνοντες, στις παραμονές του Μπιαρρίτς, θα πρέπει να καταλάβουν καλά το μήνυμα που τους εστάλη.
Πέραν του δανικού όχι, έγινε μια έκκληση για μια πραγματική Ευρώπη των διαφορών, βασιζόμενη στο σεβασμό των λαών και της διαφορετικότητάς τους, και αυτός είναι ο πραγματικός πλούτος της Ευρώπης.
Αυτό το δικαίωμα στη διαφορά και στο σεβασμό πρέπει να βρίσκεται πίσω από κάθε θεσμική συζήτηση, και μάλιστα στο Μπιαρρίτς.
Αυτό είναι ζωτικό για να αποφευχθεί η σημερινή παρεκτροπή της Ευρώπης που αναζητά τον εαυτό της μεταξύ εναρμόνισης και ομοιομορφίας, την οποία δικαίως αντιμετωπίζουν τόσο άσχημα οι Ευρωπαίοι.
Αυτή είναι δυστυχώς η οδός την οποία φαίνεται ότι θέλει να ακολουθήσει η Διακυβερνητική διάσκεψη εστιάζοντας την προσοχή της στην επέκταση της ειδικής πλειοψηφίας.
Το περιβάλλον, για παράδειγμα, δεν προστατεύεται καλύτερα με την επιβολή πολιτικής που αγνοεί τις οικονομικές πραγματικότητες και τις ανάγκες των πληθυσμών.
Ας επωφεληθούμε λοιπόν των σημερινών συζητήσεων της ΔΔ για να επαναπροσδιορίσουμε επιτέλους ένα σύστημα που έχει φθάσει στα όριά του.
Η σημερινή βούληση επέκτασης των ψηφοφοριών με ειδική πλειοψηφία δεν θα φέρει την Ευρώπη πιο κοντά στους πολίτες.
Αντιθέτως, θα αφήσει στο περιθώριο όσους δεν βολεύονται με μια ενιαία σκέψη.
Αυτή η εσωτερική ένταση δεν θα ενισχύσει την Ευρώπη στις διεθνείς διαπραγματεύσεις.
Προς πόσων ταχυτήτων Ευρώπη θέλετε να μας παρασύρετε;
Υπάρχουν πολλές κατευθύνσεις προς διερευνήσει.
Ιδού μερικές από αυτές.
Θα πρέπει, για παράδειγμα, να γίνει αποδεκτή και να προωθηθεί η επικουρικότητα.
Η Ευρώπη πρέπει να περιορίσει τις αρμοδιότητές της σε όσες τα κράτη μέλη δεν μπορούν να ασκήσουν αποτελεσματικά μόνα.
Η αρχή της ελεύθερης κυκλοφορίας αγαθών και προσώπων πρέπει να ευνοεί τις ανταλλαγές και την ανακάλυψη άλλων πολιτισμών, άλλων τρόπων ζωής, και όχι να κάνει τα πάντα ομοιόμορφα.
Πρέπει να δοθεί και πάλι ο λόγος στην πολιτική.
Πρέπει να δοθεί και πάλι ο λόγος στο λαό.
Συμπερασματικά, πρέπει να ακούμε και να σεβόμεθα περισσότερο τους πληθυσμούς, να προσπαθήσουμε να κατανοήσουμε γιατί οι πολίτες γυρίζουν την πλάτη σε αυτή την Ευρώπη.
Μπορούμε έτσι να σημειώσουμε πρόοδο όλοι μαζί.
Κύριε Πρόεδρε, "nel decimo anniversario dell'unificazione tedesca", όπως είπατε κ. Prodi, η σύνοδος κορυφής της Ευρωπαϊκής Ένωσης θα πραγματοποιηθεί στη Χώρα των Βάσκων, η οποία είναι πολλαπλώς διηρημένη.
Το νότιο τμήμα, υπό ισπανικό καθεστώς, έχει διαιρεθεί σε δύο αυτόνομες περιοχές: τη Ναβάρα και την αποκαλούμενη Euskadi.
Το βόρειο τμήμα, υπό γαλλικό καθεστώς, δεν έχει αναγνωρισθεί επίσημα, παρά τη σαφή επιθυμία των δύο τρίτων των πολιτών και των εκλεγμένων εκπροσώπων να χαρακτηρισθεί ανεξάρτητο διαμέρισμα η περιοχή των Βάσκων.
Πώς είναι δυνατόν η Ευρωπαϊκή Ένωση να συνέλθει στο Μπιαρρίτς για να ανακοινώσει τη νέα δήλωση θεμελιωδών δικαιωμάτων για τους ευρωπαίους πολίτες τη στιγμή που τα πιο στοιχειώδη δικαιώματα των Βάσκων, όπως η γλώσσα και η αυτοδιοίκηση, αγνοούνται παντελώς;
Κύριε Prodi, μπορούμε εμείς οι Βάσκοι να συνεχίσουμε να ζούμε στην Ευρώπη χωρίς το εσωτερικό μας σιδηρούν παραπέτασμα;
Κύριε Πρόεδρε, θα ήθελα καταρχήν, όπως και οι άλλοι ομιλητές που προηγήθηκαν, να συγχαρώ τον Πρόεδρο Πρόντι για την παρέμβασή του.
Τα χειροκροτήματα που την επισφράγισαν αποδεικνύουν ξεκάθαρα ότι όταν υπάρχει ένας συγκεκριμένος πολιτικός στόχος, το Κοινοβούλιο αυτό μπορεί να προσφέρει την υποστήριξή του.
Θέλω επίσης να συγχαρώ τον κ. Moscovici.
Έκανε μία λαμπρή παρουσίαση του θέματος στο οποίο θα επικεντρωθώ, και κανείς δεν θα εκπλαγεί που θα αναφερθώ στο ζήτημα του Χάρτη των Θεμελιωδών Δικαιωμάτων.
Έκανε μία λαμπρή παρέμβαση μέχρι το τελευταίο λεπτό.
Το τελευταίο λεπτό δεν κατάλαβα τον κ. Moscovici.
Γιατί είπα ότι έκανε μία εξαίρετη παρέμβαση;
Διότι αναγνώρισε κάτι για το οποίο είμαστε όλοι ικανοποιημένοι.
Η μέθοδος της ειδικής συνέλευσης λειτούργησε και η αλήθεια είναι πως ότι επρόκειτο σχεδόν για θαύμα.
Εμένα με εξέπληξε λιγότερο, όμως ορισμένοι από εσάς θα πουν ότι ένας χριστιανοδημοκράτης που δεν πιστεύει στα θαύματα δεν είναι καλός χριστιανοδημοκράτης.
Επομένως, εγώ πιστεύω στα θαύματα και η ειδική συνέλευση ήταν ένα θαύμα.
Το γεγονός ότι, μέσα σε δέκα μήνες, προσωπικοί αντιπρόσωποι των κυβερνήσεων, ευρωβουλευτές και εθνικοί βουλευτές, από κοινού με την Επιτροπή, συμφωνήσαμε για ένα Χάρτη Θεμελιωδών Δικαιωμάτων της Ευρωπαϊκής Ένωσης, έμοιαζε με ανεπίτευκτο στόχο.
Ωστόσο τον επιτύχαμε, και πιστεύω ότι αυτή είναι μία θαυμάσια είδηση για την Ευρωπαϊκή Ένωση.
Θαυμάσια σήμερα που γιορτάζουμε τη δέκατη επέτειο της γερμανικής επανένωσης, θαυμάσια σήμερα που απέχουμε ελάχιστα χρόνια από μία μεγάλη διεύρυνση της Ένωσης.
Επομένως, η μέθοδος λειτούργησε, και επίσης το περιεχόμενο του Χάρτη.
Ο κ. Moscovici το είπε με πολύ εκφραστικά λόγια.
Το περιεχόμενο του Χάρτη είναι καλό.
Ο Πρόεδρος Guterres μας είπε στο Ευρωπαϊκό Συμβούλιο της Φέιρα: "Μην ανησυχείτε για τη νομική αξία, επικεντρωθείτε στο περιεχόμενο του Χάρτη, δημιουργείστε έναν καλό Χάρτη".
Το πράξαμε.
Δεν διάβασα επικρίσεις για το περιεχόμενο του Χάρτη.
Οι προλαλήσαντες μίλησαν με καλά λόγια για το Χάρτη διότι είναι ένας καλός Χάρτης που συνδυάζει τα κλασικά δικαιώματα του 19ου αιώνα με τα μοντέρνα δικαιώματα του 21ου αιώνα.
Είναι ένας Χάρτης για τους πολίτες, που έλαβαν πολύ δραστήρια μέρος στην εκπόνησή του.
Αναφέρθηκε εδώ, πρόκειται για ένα Χάρτη εικονικής πραγματικότητας.
Τώρα βρισκόμαστε σε μία κατάσταση όπου, με ένα Χάρτη που εκπονήθηκε με μία πρωτότυπη μέθοδο και του οποίου το περιεχόμενο είναι καλό - και φθάνω στο τελευταίο μέρος της παρέμβασης του κ. Moscovici-, μας λένε: ας τον αναγγείλουμε δημόσια και ας περιμένουμε να δούμε τι θα συμβεί στο μέλλον.
Το επιχείρημα που μας προβάλλει ο Προεδρεύων του Συμβουλίου είναι ότι υπάρχει κίνδυνος ο Χάρτης να μη γίνει αποδεκτός από όλα τα κράτη μέλη ως νομικά δεσμευτικό κείμενο.
Είναι αλήθεια, υπάρχει αυτός ο κίνδυνος.
Όμως πιστεύω ότι τα πράγματα αλλάζουν, κύριε Moscovici.
Πιστεύω ότι στην αρχή υπήρχαν πολλές κυβερνήσεις που είχαν σοβαρές αμφιβολίες, αλλά τώρα άλλαξαν.
Και υπάρχουν ορισμένες - η ισπανική κυβέρνηση ήταν πολύ σαφής αυτές τις μέρες - που είναι υπέρ της ενσωμάτωσης του Χάρτη στις Συνθήκες.
Όμως ακόμη κι αν παραδεχτούμε ότι αυτά που είπατε είναι ακριβής, ότι υπάρχουν κυβερνήσεις που δεν θέλουν αυτή την ενσωμάτωση, εγώ σας λέω εντελώς ξεκάθαρα ότι οι πολίτες της Ευρώπης και τα μέλη αυτού του Κοινοβουλίου έχουν δικαίωμα να ξέρουμε ποιες κυβερνήσεις δεν θέλουν να ενσωματωθεί ο Χάρτης στις Συνθήκες.
Έχουμε δικαίωμα να το μάθουμε, να μας πείτε ποιοι δεν θέλουν το Χάρτη στις Συνθήκες.
Γι' αυτό, κύριε Πρόεδρε του Συμβουλίου, σας παροτρύνω να ακολουθήσετε τους στόχους ενός προκατόχου σας σε μία άλλη σύμβαση και η γαλλική Προεδρία να έχει τόλμη, περισσότερη τόλμη και πάντα τόλμη.
Κύριε Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, αγαπητοί συνάδελφοι, ο πρόεδρος της Επιτροπής μας είπε προ ολίγου ότι δεν μπορεί να υπάρξει επικουρικότητα στη δημοκρατία.
Θα ήθελα να του απαντήσω: δεν μπορεί να υπάρξει επικουρικότητα ούτε στα ανθρώπινα δικαιώματα.
Όμως, από την άποψη αυτή, η Ένωσή μας ήταν κάπως ορφανή μέχρι χθες.
Διότι, για να ενστερνισθούμε την αξία των ανθρωπίνων δικαιωμάτων, που είναι και αξία της Ευρωπαϊκής Ένωσης, χρειάζεται να διαθέτουμε ένα κείμενο, ένα Χάρτη, για να επαληθεύουμε το περιεχόμενό τους.
Αυτός ο Χάρτης είναι κατ' αρχάς ο Χάρτης όσων ζουν στην Ευρωπαϊκή Ένωση, αλλά νομίζω ότι ανήκει και σε όλους όσους θέλουν να ενωθούν μαζί μας.
Είναι ένα εξαιρετικά ισχυρό πολιτικό μήνυμα του οποίου επιθυμώ να υπογραμμίσω τη σημασία.
Διότι όταν αναφέρουμε τα κριτήρια της Κοπεγχάγης, είναι καμία φορά κάπως περιορισμένα όταν πρόκειται για τα δικαιώματα του ατόμου.
Νομίζω ότι η δυσκολία αυτή ξεπεράστηκε πλέον.
Αυτός ο Χάρτης πρέπει να αποτελέσει τμήμα του κοινοτικού κεκτημένου.
Μας λένε ότι η Ευρώπη πηγαίνει άσχημα.
Ωστόσο, πώς μπορεί να απαντηθεί το ερώτημα "τι θέλουμε να κάνουμε μαζί;" αν δεν διαθέτουμε τουλάχιστον ένα Χάρτη αυτής της ποιότητας;
Νομίζω ότι είναι ένα σημαντικό βήμα.
Όταν 62 άτομα που προέρχονται από διαφορετικούς ορίζοντες, συχνά αντίπαλους, συντάσσουν σε εννέα μήνες ένα ενιαίο κείμενο, συναινετικά, κάτω από το πανταχού παρόν βλέμμα της κοινωνίας των πολιτών, νομίζω ότι πρόκειται μάλλον για σημάδι πολιτικής υγείας της Ένωσής μας, για το οποίο δεν μπορούμε παρά να χαιρόμεθα.
Η εντολή της Κολωνίας, όπως έχει ήδη λεχθεί, ήταν περιορισμένη.
Οι αρχηγοί κρατών και κυβερνήσεων δεν διευκόλυναν το έργο μας: μια εντολή στο πλαίσιο της οποίας δεν είχαμε δικαίωμα να εφεύρουμε νέα δικαιώματα, στο πλαίσιο της οποίας δεν έπρεπε να αναπτύξουμε καμία από τις αρμοδιότητες της Ένωσης και την οποία ορισμένοι θέλησαν να ερμηνεύσουν ως απλή εξουσιοδότηση αντιγραφής ορισμένων άρθρων της Ευρωπαϊκής Σύμβασης ανθρωπίνων δικαιωμάτων.
Νομίζω ότι, ως πιστοί θεράποντες του Σώματος, χρησιμοποιήσαμε την εντολή, ολόκληρη την εντολή, αλλά όχι ακριβώς μόνον την εντολή, και εκφράζω τη χαρά μου γι' αυτό.
Ο Χάρτης βρίσκεται σήμερα στη διάθεση όλων, είναι ευανάγνωστος και σαφής.
Αλλά νομίζω ότι περιέχει και σημαντικές προόδους, και σε σχέση με τα ισχύοντα κείμενα.
Αυτό δεν μπορεί παρά να μας χαροποιεί, να μας κάνει υπερήφανους και να μας κάνει να υπερασπιζόμαστε σήμερα το κείμενο αυτό.
Όσον αφορά το περιεχόμενο, παρόλο που γνωρίζω ότι θα έχουμε την ευκαιρία να επανέλθουμε κατά τη συζήτηση του Νοεμβρίου, θα ήθελα ήδη από τώρα να επιμείνω σε ορισμένα σημεία.
Για πρώτη φορά, αναγνωρίζεται σε διεθνές έγγραφο το αδιαίρετο των δικαιωμάτων: έχουμε σήμερα την απόδειξη ότι αυτό είναι δυνατόν, και αυτό στο επίπεδο της Ευρωπαϊκής Ένωσης, πράγμα που πρέπει για άλλη μια φορά να μας κάνει υπερήφανους.
Εξάλλου, για πρώτη φορά, έχουμε ένα κείμενο που αναγνωρίζει την ουδετερότητα των γενών.
Για ένα γαλλόφωνο, αυτή είναι πάντως αιτία μεγάλης ικανοποίησης, αλλά νομίζω ότι αυτό δεν ισχύει μόνον για τους γαλλόφωνους.
Όπως έλεγα πριν λίγο, αυτός ο Χάρτης αναγνωρίζει νέα δικαιώματα.
Από αυτή την άποψη, είναι ένα σύγχρονο κείμενο που αναγνωρίζει δικαιώματα στους τομείς της βιοτεχνολογίας, της προστασίας των δεδομένων, του περιβάλλοντος, της χρηστής διοίκησης.
Εξάλλου, νομίζω ότι η ίδια η δομή του κειμένου μας, όπως υπογραμμίσατε κύριε Υπουργέ, είναι πρωτότυπη, νέα.
Στο μέλλον δεν θα μιλάμε για τα δικαιώματα του προσώπου με τον ίδιο τρόπο, διότι πλέον το πρώτο δικαίωμα, το θεμελιακό δικαίωμα, είναι το δικαίωμα στην αξιοπρέπεια.
Ακολουθούν άλλα δικαιώματα με ωραία διάρθρωση για την οποία είμαι και πάλι υπερήφανος: αξιοπρέπεια, ελευθερία, ισότητα, αλληλεγγύη, ιθαγένεια, δικαιοσύνη.
Τα οικονομικά και κοινωνικά δικαιώματα βρίσκουν άνετα τη θέση τους, και όχι μόνον στο κεφάλαιο της αλληλεγγύης.
Τα ξαναβρίσκουμε σε ολόκληρο το κείμενο, στο κεφάλαιο για την ελευθερία, στο κεφάλαιο για την ισότητα, και αυτό είναι καλό διότι προωθεί πραγματικά τα οικονομικά και κοινωνικά αυτά δικαιώματα.
Τέλος, υπάρχει και το δικαίωμα χρηστής διακυβέρνησης.
Νομίζω, κύριε Πρόεδρε της Επιτροπής, ότι θα πρέπει να είσθε εξαιρετικά ευαίσθητος σε αυτό.
Πρόκειται για δικαίωμα που περιλάβαμε στο κεφάλαιο για την ιθαγένεια.
Δεν αφορά μόνον τους Ευρωπαίους πολίτες, αφορά κάθε άνθρωπο.
Κατά κάποιο τρόπο, διευρύναμε, αναπτύξαμε την έννοια της ιθαγένειας που περιλαμβάνεται στις Συνθήκες μας και που, μέχρι σήμερα, δεν έβρισκε καμία συγκεκριμένη έκφραση.
Νομίζω ότι η σύνταξη αυτού του Χάρτη αποτελεί σημαντική πρόοδο που θα πρέπει να υποστηρίξουμε και να εκμεταλλευθούμε.
Μια λέξη για τη μέθοδο.
Όπως είπαν πολλοί πριν από εμένα, προϋποθέτει ότι το σχέδιο Χάρτη που βρίσκεται σήμερα επί τάπητος θα παραμείνει ως έχει, ή θα ζητηθεί από τη Σύνοδο να το επεξεργασθεί εκ νέου.
Αλλά πριν την διακήρυξή του, νομίζω ότι μόνον η Σύνοδος θα πρέπει να μπορεί να τροποποιήσει κάποιο σημείο, αν παρ' ελπίδα κάτι τέτοιο θεωρηθεί απαραίτητο.
Θυμηθείτε ότι δεν έχουμε προσπαθήσει να θέσουμε σε κίνηση μια τόσο πρωτότυπη διαδικασία από τη θέσπιση της Συνθήκης της Ρώμης.
Αλλά η διαφορά είναι ότι αυτή τη φορά, κατά τη γνώμη μου, η μέθοδος λειτούργησε πλήρως.
Δεν απαγορεύει στους αρχηγούς κρατών και κυβερνήσεων να αποστείλουν μηνύματα, να βάλουν τους εκπροσώπους τους να δουλέψουν μεταξύ τους, αλλά το πράττουν με διαφάνεια, υπό το άγρυπνο βλέμμα όλων των εταίρων, οι οποίοι, με πρώτο το Σώμα, έχουν αποδείξει σε ποιο βαθμό επιτυγχάνουν, σε μια διαδικασία αυτού του τύπου, να ασκήσουν τις ευθύνες τους με βούληση ολοκλήρωσης και επιτυχίας ενός αποτελέσματος που ενδιαφέρει για όλους.
Μια λέξη τέλος για την ενσωμάτωση.
Πολλά έχουν λεχθεί σχετικά και ο Προεδρεύων του Συμβουλίου μας είπε μόλις μέχρι ποίου σημείου η Διακυβερνητική Διάσκεψη έχει δεσμευθεί για την τροποποίηση του άρθρου 7.
Νομίζω ότι είναι αδύνατον να μην ανοίξει αυτή η συζήτηση και να μην τεθούν ερωτηματικά σχετικά με το καθεστώς αυτού του Χάρτη.
Θα ήταν παράδοξο να καταστεί αντικείμενο χωρίς νομική υπόσταση, τη στιγμή που διαπιστώνουμε καθημερινά την ανάγκη να επικυρωθεί μια θεμελιώδης διαδικασία γύρω από τις αξίες μας.
Θα ήταν παράδοξο να συγκαλέσετε στη Νίκαια μια νέα διακυβερνητική με στόχο την απλούστευση των Συνθηκών μας, την ενδεχόμενη θέση σε κίνηση συνταγματικής διαδικασίας και την ενσωμάτωση αυτού του Χάρτη κάποια στιγμή στις Συνθήκες μας, αλλά περιμένοντας το αποτέλεσμα αυτής της υποθετικής ΔΔ, να παραμείνουμε στην υπάρχουσα κατάσταση με τη Συνθήκη.
Τι λέγει σήμερα η Συνθήκη μας;
Το άρθρο 6 θεσπίζει τις αρχές στις οποίες θεμελιώνεται η Ένωση: παραπέμπει στις συνταγματικές παραδόσεις μας και στην Ευρωπαϊκή Σύμβαση ανθρωπίνων δικαιωμάτων.
Μπορούμε να δεχθούμε, μέχρι την ενσωμάτωση του Χάρτη στη Συνθήκη, μια Συνθήκη που παραπέμπει μόνον στην Ευρωπαϊκή Σύμβαση ανθρωπίνων δικαιωμάτων, τη στιγμή που όλα τα θεσμικά όργανά αυτής της Ένωσης έχουν συμφωνήσει να εργαστούν για την εκπόνηση αυτού του Χάρτη που είναι ένας εξαιρετικός Χάρτης τον οποίο κανένας νομικός δεν μπορεί να αγνοήσει.
(Χειροκροτήματα)
Κύριε Πρόεδρε, τι θα αποφασισθεί στο Μπιαρρίτς σχετικά με τον Χάρτη;
Θα πρέπει να προσδιοριστεί τι σημαίνει διακήρυξη.
Τι σημαίνει διακήρυξη;
Ίσως είναι ένα ποτήρι σαμπάνιας και ένα κουαρτέτο, ίσως είναι το πρώτο θεμέλιο στο οικοδόμημα της Ευρώπης, αλλά όλα αυτά πρέπει να αποσαφηνιστούν.
Τα Κοινοβούλια δεν συνηθίζουν να διακηρύσσουν αόριστα πράγματα.
Δεύτερον, στο Μπιαρρίτς θα πρέπει να επανεξεταστεί το θέμα της προσχώρησης της Ευρωπαϊκής Ένωσης στην υφιστάμενη Ευρωπαϊκή Σύμβαση.
Τρίτον, θα πρέπει να εξεταστεί η μελλοντική αναθεώρηση και διαδικασία αναθεώρησης των διατάξεων του Χάρτη.
Τέλος, πρέπει να ζητηθεί από την Επιτροπή να ξεκινήσει εκστρατεία μεγάλης κλίμακας για την πληροφόρηση των πολιτών σχετικά με το μεγάλο αυτό σχέδιο.
Κύριε Πρόεδρε, θα ήθελα να απευθυνθώ στον Πρόεδρο της Επιτροπής, κ. Prodi.
Το μόνο που μπορώ να πω όσον αφορά το λόγο σας είναι: επιτέλους!
Όπως πολλοί εδώ, περίμενα από καιρό αυτή τη σαφή ομιλία.
Υπουργέ κύριε Moscovici, το Ευρωπαϊκό Κοινοβούλιο εξέφρασε από την αρχή την απαίτηση να συμπεριληφθεί ο Χάρτης των θεμελιωδών δικαιωμάτων στις Συνθήκες, να καταστεί δεσμευτικός από νομική άποψη και, σε περίπτωση παραβίασής του, να προβλεφθεί η δυνατότητα προσφυγής των ενδιαφερομένων στο Ευρωπαϊκό Δικαστήριο.
Η απαίτηση αυτή δεν αποτελεί μια οποιαδήποτε πολιτική θέση.
Απορρέει αναγκαστικά από τη φύση των πραγμάτων, από την ουσία των θεμελιωδών δικαιωμάτων, και ανταποκρίνεται στις προσδοκίες και τις αξιώσεις των ανθρώπων.
Είναι δυνατό να διακηρύσσονται στα σοβαρά δικαιώματα χωρίς να εδραιώνονται ως τέτοια;
Είναι δυνατό να διακηρύσσονται στα σοβαρά δικαιώματα και, ταυτόχρονα, να απορρίπτεται η θέσπισή τους σε διατάξεις του δικαίου;
Είναι δυνατό να αναγνωρίζονται θεμελιώδη δικαιώματα αλλά να μην διατίθενται στους ανθρώπους τα μέσα για την υπεράσπιση των δικαιωμάτων αυτών;
Τα άρθρα του εν λόγω Χάρτη είναι ήδη εδραιωμένα είτε σε διεθνείς συμβάσεις, είτε στα συντάγματα των κρατών μελών, είτε στο διεθνές δίκαιο, είτε σε συνθήκες και πρωτόκολλα της ΕΕ.
Δεν αποτελούν καινοτομία αλλά ένα σύνολο παραδοσιακών θεμελιωδών δικαιωμάτων διακοσίων ετών στην Ευρώπη.
Το μόνο ερώτημα που πρέπει να διευκρινισθεί είναι κατά πόσο η Ευρωπαϊκή Ένωση και τα θεσμικά όργανά της θα δεσμεύονται από τα παραδοσιακά αυτά δικαιώματα της Ευρώπης όπως τα κράτη μέλη.
Υπουργέ κύριε Moscovici, είναι δυνατόν να φοβούνται οι κυβερνήσεις να θεσπίσουν καθιερωμένα από χρόνια δικαιώματα σε ισχύον, δεκτικό αγωγής, εσωτερικό δίκαιο της Ευρωπαϊκής Ένωσης;
Δεν θα παραδέχονταν τότε το Ευρωπαϊκό Συμβούλιο και οι κυβερνήσεις των κρατών μελών ενώπιον της ανθρωπότητας ότι όλες αυτές οι διεθνείς συμβάσεις θεωρούνται από πολλές δεκαετίες ως ρητορικές διακηρύξεις χωρίς νομική αξία;
Δεν θα ενισχύονταν οι υποψίες των ανθρώπων ότι το Ευρωπαϊκό Συμβούλιο και οι κυβερνήσεις των κρατών μελών της ΕΕ επιδιώκουν να αποκλείσουν τον τομέα της διακυβερνητικής συνεργασίας από το Χάρτη των θεμελιωδών δικαιωμάτων και να προστατέψουν την ισχύ και την κυριαρχική εξουσία τους από τις αρχές του κράτους δικαίου, τους δικαστικούς ελέγχους και τις βασικές διατάξεις για τα θεμελιώδη δικαιώματα;
Αυτές είναι οι υποψίες που προκύπτουν!
Υπουργέ κύριε Moscovici, είναι ήδη λίγο περίεργο το γεγονός ότι οι αρχηγοί κρατών και κυβερνήσεων επιθυμούν να διακηρύξουν δικαιώματα αμύνης κατά του κράτους.
Η διακήρυξη θεμελιωδών δικαιωμάτων και η εδραίωσή τους με αυτή τη μορφή ανήκει στην αρμοδιότητα των κοινοβουλίων.
Ωστόσο, πιστεύω ότι οι κυβερνήσεις και το Ευρωπαϊκό Συμβούλιο θα ακολουθήσουν τη σωστή συμβουλή και θα θεωρήσουν στην περίπτωση αυτή την ψήφο του Κοινοβουλίου υπέρ του δεσμευτικού νομικού χαρακτήρα του εν λόγω Χάρτη και της ένταξής του στις Συνθήκες ως ένα εξαιρετικά σημαντικό επιχείρημα και θα υποκλιθούν στην απαίτηση αυτή.
(Χειροκροτήματα)
Κύριε Πρόεδρε, πρέπει να πω ότι ήταν μια συγκινητική στιγμή χθες στις Βρυξέλλες όταν κατέστη δυνατό να εγκρίνει η Συνέλευση το σχέδιο του Χάρτη.
Ως μέλος της Συνέλευσης, οφείλω να ομολογήσω ότι τους τελευταίους δέκα μήνες είχα μερικές φορές σοβαρές αμφιβολίες όσον αφορά την επιτυχία του εν λόγω σχεδίου.
Η εργασία μας όμως περατώθηκε και θα επιθυμούσα να ευχαριστήσω θερμά - αν μου επιτρέπετε - τον αρχηγό της αντιπροσωπείας μας, κ. Mιndez de Vigo, για την προσωπική συμβολή του.
Ο Χάρτης των θεμελιωδών δικαιωμάτων είναι πράγματι ένα σημαντικό πολιτικό σχέδιο για το μέλλον της Ευρωπαϊκής Ένωσης.
Καθιστά τα δικαιώματα των πολιτών έναντι των κοινοτικών οργάνων και οργανισμών διαφανή και καλύπτει ένα κενό στον τομέα της προστασίας των θεμελιωδών δικαιωμάτων του ανθρώπου.
Το κείμενο που παρουσιάζεται τώρα αποτελεί αναμφισβήτητα έναν ευαίσθητο πολιτικό συμβιβασμό μεταξύ των διαφόρων συμφερόντων των δεκαπέντε κρατών μελών και μεταξύ των διαφόρων πολιτικών κομμάτων και δυνάμεων στην Ένωση με τις διαφορετικές κοινωνικοπολιτικές αντιλήψεις και αξίες τους.
Το κείμενο του Χάρτη έχει τόσο ισχυρά όσο και αδύνατα σημεία.
Κατά τη γνώμη μου, υπάρχει μια έλλειψη ισορροπίας εις βάρος των θεμελιωδών κοινωνικών δικαιωμάτων.
Μάταια αναζητεί κανείς δικαίωμα δίκαιης αμοιβής της εργασίας, αν και το εν λόγω δικαίωμα έχει θεσπισθεί στον κοινωνικό χάρτη του 1961 από όλα τα κράτη.
Όσον αφορά την προστασία του περιβάλλοντος και του καταναλωτή, δεν συμπεριλαμβάνονται στο κείμενο ατομικά δικαιώματα για τους πολίτες ενώ είναι λυπηρό το γεγονός ότι το δικαίωμα ασύλου δεν έχει θεσπισθεί ως ατομικό δικαίωμα των υπηκόων τρίτων χωρών.
Από την άλλη πλευρά, παρατηρώ επίσης και τα ισχυρά σημεία του Χάρτη.
Η προάσπιση των θεμελιωδών δικαιωμάτων των πολιτών θα αντιστοιχεί με εκείνη που προβλέπεται στην Ευρωπαϊκή σύμβαση των ανθρωπίνων δικαιωμάτων και θα είναι μάλιστα πιο εκτεταμένη.
Ο Χάρτης συμπεριλαμβάνει το δικαίωμα της απεργίας και το δικαίωμα της άρνησης της εκπλήρωσης στρατιωτικής θητείας.
Εξάλλου, χαίρομαι ιδιαίτερα διότι η πλήρης ισότητα ανδρών και γυναικών έχει ενσωματωθεί στο Χάρτη.
Συμφωνώ με τους προηγούμενους ομιλητές.
Κατά τη γνώμη μου, η απόφαση της Κολωνίας πρέπει να τροποποιηθεί προς το καλύτερο.
Στο Μπιαρρίτς, το Ευρωπαϊκό Συμβούλιο οφείλει να μεταδώσει ένα διπλό πολιτικό μήνυμα: πρώτον, τη διεξαγωγή στην Ένωση μιας ευρείας δημόσιας συζήτησης για το Χάρτη, στην οποία θα συμμετάσχουν και οι πολίτες.
Δεύτερον, την απόφαση για ενσωμάτωση του Χάρτη στις Συνθήκες.
Πιστεύω όμως ότι το θέμα αυτό πρέπει να τεθεί και στην κρίση των πολιτών.
Για παράδειγμα, στις ευρωπαϊκές εκλογές του 2004 θα μπορούσε να διενεργηθεί ένα δημοψήφισμα σε όλα τα κράτη μέλη για να αποφασίσουν οι πολίτες αν ο Χάρτης θα πρέπει να αποτελέσει αναπόσπαστο μέρος των Συνθηκών ή όχι.
(Χειροκροτήματα)
Κύριε Πρόεδρε, με το δημοψήφισμα της προηγούμενης εβδομάδας για το ευρώ, οι Δανοί είπαν όχι στην Ευρώπη της ενοποίησης, όχι στην Ευρώπη του υπερκράτους, αλλά ναι σε μια Ευρώπη διαφοροποιημένη, μια Ευρώπη που να σέβεται τις εθνικές δημοκρατίες.
Το Συμβούλιο του Μπιαρρίτς, και σε τρεις μήνες το Συμβούλιο της Νίκαιας που θα συζητήσουν σχετικά με τα ευρωπαϊκά θεσμικά όργανα, πρέπει να εξαγάγουν ένα σημαντικό συμπέρασμα.
Η απάντηση στη διεύρυνση δεν είναι περισσότερη υπερεθνικότητα, περισσότερες εξαναγκαστικές εξουσίες στις Βρυξέλλες για όλα τα μέλη της Ένωσης ή ακόμα και για μερικά μόνον που θα αποτελέσουν ένα σκληρό πυρήνα.
Δεύτερο δίδαγμα τώρα, για τους Γάλλους αυτή τη φορά, και αναμφιβόλως και για άλλους λαούς.
Οι συμπατριώτες μου ενέκριναν το ενιαίο νόμισμα το 1992 διότι τους είχαν πει ότι μπορούσε να εφαρμοστεί χωρίς υπερκράτος.
Αυτό όμως είναι ψευδές.
Το βλέπουμε πολύ καλά σήμερα με την πτώση του ευρώ.
Συνεπώς, οι Γάλλοι αποφάσισαν το 1992 βάσει ψευδών πληροφοριών.
Ενόψει της εμπειρίας, πρέπει τώρα να αποφασίσουν και πάλι, αλλά αυτή τη φορά με έναν έντιμο και πλήρη φάκελο.
Κύριε Πρόεδρε, αξιότιμοι κύριοι συνάδελφοι, όπως θα θυμάται ο Πρόεδρος Prodi, οι ιταλοί ριζοσπάστες ψήφισαν εναντίον της ανάληψης των καθηκόντων του πέρυσι.
Δεν ξέρω αν θα είχαμε κάνει το ίδιο, κύριε Πρόεδρε, αν είχατε εκφωνήσει τότε την ομιλία που δώσατε σήμερα ενώπιον του Ευρωπαϊκού Κοινοβουλίου.
Αποκαλύψατε - και σας επαινώ γι' αυτό - όλες τις δυσλειτουργίες που έχουν συσσωρευτεί στη διαδικασία της ευρωπαϊκής οικοδόμησης και εκείνες που υπάρχει κίνδυνος να εμφανισθούν στη Νίκαια, αν επικρατήσει η μέθοδος και το πνεύμα που, δυστυχώς, χαρακτήρισαν τις τελευταίες διακυβερνητικές διασκέψεις.
Ο αξιότιμος κ. Enrique Barσn είχε δίκιο που σας υπενθύμισε ότι ήσαστε και εσείς ανάμεσα στους υπογράψαντες τη Συνθήκη του Αμστερνταμ, που καθιέρωσε τη μορφή του Mister ΚΕΠΠΑ, και εγώ προσθέτω ότι η δική σας ακριβώς κυβέρνηση ήταν από τους πλέον ένθερμους υποστηρικτές του νέου και ανώμαλου νομικού προσώπου, πέρα από τις προσωπικές του αρετές, του κυρίου Solana.
Γι' αυτό είναι ακόμη πιο αξιέπαινη η καταγγελία σήμερα από σας της διακυβερνητικής μεθόδου, την οποία το Ευρωπαϊκό Κοινοβούλιο δεν έπαψε ποτέ να θεωρεί από τις πρωταρχικές αιτίες της εξασθένισης της Ευρώπης όχι μόνο σε εσωτερικό επίπεδο, αλλά και σε διεθνές πλαίσιο.
Με τον ρυθμό αυτό, Πρόεδρε Moscovici, δεν θα επιτύχουμε τη διεύρυνση και στη Νίκαια το περισσότερο που θα μπορέσετε να κάνετε θα είναι να ξαναρχίσετε το εγχείρημα, ακόμη και αν συγκαλέσετε νέα διακυβερνητική διάσκεψη.
Όπως είπαν ήδη άλλοι ομιλητές, Πρόεδρε Prodi, διαπιστώνεται ότι η Επιτροπή αναλαμβάνει με νέο δυναμισμό τον ρόλο της ως κινητήρα της ευρωπαϊκής ολοκλήρωσης και εσείς, σήμερα, περιγράψατε τις γενικές γραμμές αυτού του ρόλου.
Συνεχίστε με αυτό το πνεύμα, κάντε τη φωνή σας να ακουστεί δυνατά, τόσο στο Mπιαρρίτς όσο και στη Νίκαια· εμπνευσθείτε από τις θέσεις του Ευρωπαϊκού Κοινοβουλίου, που είναι λογικές και συνετές επ' αυτού του σημείου, και είμαι βέβαιος ότι δεν θα σας λείψει η βοήθεια και η υποστήριξη αυτής της Συνέλευσης.
Κύριε Πρόεδρε, κύριε Πρόεδρε του Συμβουλίου, κύριε Πρόεδρε της Επιτροπής, οι ερωτήσεις που έθεσε ο συνάδελφος κ. Napolitano εξ ονόματος της Επιτροπής Θεσμικών Θεμάτων προς το Συμβούλιο και την Επιτροπή καταμαρτυρούν μία άποψη για το Χάρτη την οποία η πολιτική μας ομάδα δυστυχώς δεν μπορεί να συμμεριστεί.
Ο Χάρτης αυτός δεν είναι απαραίτητος για την καλύτερη προστασία των θεμελιωδών δικαιωμάτων στην Ευρώπη.
Αυτό το αναγνωρίζουν και εμπειρογνώμονες στον τομέα του ευρωπαϊκού συνταγματικού δικαίου.
Σε περίπτωση που ο Χάρτης ενσωματωθεί στις συνθήκες, θα υπονομευθούν οι εξουσίες του Συμβουλίου της Ευρώπης και η ευρωπαϊκή σύμβαση για τα δικαιώματα του ανθρώπου.
Μακροπρόθεσμα, είναι σχεδόν βέβαιο ότι η κατάσταση αυτή θα οδηγήσει σε ανταγωνισμό και σύγκρουση συμφερόντων μεταξύ Ευρωπαϊκής Ένωσης και Συμβουλίου της Ευρώπης.
Ένας νομικά δεσμευτικός χάρτης όχι μόνο δεν είναι απαραίτητος αλλά θα ήταν ακόμη και επιζήμιος για την τήρηση των θεμελιωδών δικαιωμάτων.
Για την αποτελεσματική προστασία των δικαιωμάτων αυτών στην Ευρώπη, αρκεί προς το παρόν αλλά και για το μέλλον να προσχωρήσει η Ευρωπαϊκή Ένωση στην ευρωπαϊκή σύμβαση για τα δικαιώματα του ανθρώπου.
Επιπλέον, κατ' αυτό τον τρόπο, θα υπάρξει πραγματικά εξωτερική επίβλεψη επί των θεσμικών οργάνων της Ευρωπαϊκής Ένωσης.
Συνεπώς, για εμάς, η προσχώρηση της Ευρωπαϊκής Ένωσης στην ευρωπαϊκή σύμβαση για τα δικαιώματα του ανθρώπου θα πρέπει να είναι ένα από τα θέματα τα οποία θα διαπραγματευθούν τα κράτη μέλη στα πλαίσια της Διακυβερνητικής Διάσκεψης.
Κατά τη γνώμη μας, δεν χρειάζεται να διεξαχθούν διαπραγματεύσεις για το Χάρτη.
Αυτό ισχύει ακόμη περισσότερο εάν κοιτάξουμε το κείμενό του, από το οποίο προκύπτει σαφώς ότι ο Χάρτης είναι κατάλληλος μόνο για ένα ενιαίο ευρωπαϊκό κράτος.
Ως ομάδα της Ευρώπης των δημοκρατών και των διαφορετικοτήτων, ελπίζουμε ότι ποτέ δεν θα συσταθεί ένα παρόμοιο ομοσπονδιακό κράτος.
Κύριε Πρόεδρε, προσωπικά, χαίρομαι διότι με την άρση των κυρώσεων στην Ευρωπαϊκή Ένωση η τάξη αποκαταστάθηκε, εκτός ίσως από ορισμένες περιπτώσεις όπου ορισμένα άτομα δεν δίνουν σημασία.
Μπορώ λοιπόν με ηρεμία να αφιερωθώ στο θέμα του Χάρτη των θεμελιωδών δικαιωμάτων.
Οι απόψεις σχετικά με το εκπονηθέν κείμενο μπορεί να ποικίλουν.
Μπορεί να κριθεί ικανοποιητικό ή λιγότερο ικανοποιητικό ή ακόμη σχετικά ανεπαρκές σε σύγκριση με τις τεράστιες προσπάθειες που καταβλήθηκαν.
Μια όμως αντικειμενική διαπίστωση είναι δυνατό να γίνει: ο επιδιωκόμενος στόχος δεν θα επιτευχθεί αν ο εν λόγω Χάρτης δεν καταστεί νομικά δεσμευτικός.
Στην αντίθετη περίπτωση, δεν θα αποτελεί παρά μια ρητορική δήλωση.
Επιπλέον, ο καιρός θα δείξει αν η σύσταση μιας περαιτέρω συνέλευσης αποτελεί ένα κατάλληλο μέσο για την εξέταση του σαφώς πιο πολύπλοκου θέματος της εκπόνησης ενός ευρωπαϊκού συντάγματος.
Η συμμετοχή των εθνικών βουλών στην εν λόγω διαδικασία επικροτείται βέβαια.
Εγώ προσωπικά αμφιβάλλω αν είναι δυνατό να επιτευχθεί ένα λογικό αποτέλεσμα σε τόσο ευρεία κλίμακα όσον αφορά το δύσκολο αυτό ζήτημα.
Όσον αφορά το Μπιαρρίτς επιτρέψτε μου να τονίσω ότι η Νίκαια δεν απέχει πολύ και ιδίως ότι το χρονικό διάστημα μέχρι την πραγματοποίηση της σχετικής Συνόδου δεν είναι πολύ μεγάλο.
Είναι λοιπόν εντελώς αβέβαιο ακόμη κατά πόσο τα κράτη μέλη θα μπορέσουν να συμφωνήσουν στη Νίκαια ως προς την υιοθέτηση μιας νέας συνθήκης.
Πιστεύω ότι η Γαλλική Προεδρία επιδεικνύει μια λογική στάση όταν αναφέρει ότι προτιμά τη μη επίτευξη συμφωνίας παρά μια κακή συνθήκη.
Ωστόσο, οι εκτιμήσεις όσον αφορά μια καλή ή μια κακή συνθήκη αποκλίνουν έντονα.
Επιπλέον, η Γαλλική Προεδρία δεν κατέστη δυνατό να προφυλαχθεί από τις κριτικές ορισμένων υψηλόβαθμων Ευρωπαίων διπλωματών λόγω του τρόπου με τον οποίο διεξάγει τις διαπραγματεύσεις.
Ωστόσο, από τη στάση της Γαλλικής Προεδρίας ιδίως θα εξαρτηθεί κατά πόσο ιδιαίτερα τα μικρά κράτη μέλη θα αποκομίσουν από τις διαπραγματεύσεις κατά τη Διακυβερνητική Διάσκεψη την εντύπωση ότι οι επιφυλάξεις και οι θέσεις τους έχουν μικρότερο βάρος από εκείνες των μεγαλύτερων κρατών μελών.
Κύριε Πρόεδρε, αυτός ο Χάρτης αποτελεί μια καλή επιτυχία για όλους, και κυρίως, νομίζω, για το Κοινοβούλιο.
Θεωρώ ότι διαθέτει τρία πλεονεκτήματα.
Το πρώτο είναι η επιλεγείσα μέθοδος η μέθοδος της Συνέλευσης, με αυτό το προσεκτικό μείγμα εθνικών και ευρωπαϊκών νομιμοτήτων, ακόμα και αν υπήρξε και τέταρτος κατεργάρης, όπως υπογράμμισε ο επίτροπος Vitorino.
Οι τρεις σωματοφύλακες ήσαν τέσσερις, αλλά επέτρεψαν πράγματι να δημιουργηθεί μια μέθοδος που θα πρέπει να χρησιμοποιηθεί και άλλες φορές για να προχωρούν τα πράγματα στο εσωτερικό της Ευρωπαϊκής Ένωσης.
Το δεύτερο πλεονέκτημα είναι η εργασία στο πλαίσιο της Επιτροπής.
Πρέπει να αποτίσουμε φόρο τιμής στον κ. Mendez de Vigo για την εργασία που εξετέλεσε.
Μπορέσαμε να δούμε ιδίως το κύριο βάρος που μπόρεσε να έχει εν πάση περιπτώσει η ευρωπαϊκή αντιπροσωπία σχετικά με τις τροπολογίες που έγιναν δεκτές.
Τρίτο πλεονέκτημα, πρόκειται για καλή κοινοβουλευτική εργασία, πράγμα το οποίο δεν μπορεί παρά να χαροποιεί ένα Κοινοβούλιο.
Η ποιότητα των παρεμβάσεων που προηγήθηκαν με αναγκάζει να μην επεκταθώ στο σημείο αυτό, αλλά είναι αλήθεια ότι υπάρχει πραγματικά προστιθεμένη αξία.
Υπήρξε πεδίο εφαρμογής της επικουρικότητας με σεβασμό, παρόλο που δεν ήταν τόσο εύκολο να συνταχθεί ένας Χάρτης που να στέκει από νομική άποψη παραμένοντας κάπως ελκυστικός και ευανάγνωστος από τους πολίτες.
Αυτά τα τρία πλεονεκτήματα συνοδεύονται από τριπλή ευθύνη.
Μία ευθύνη αφορά τα σχόλια.
Πιστεύω ότι πρέπει να παραβλέψουμε την εγγενή απογοήτευσή μας για κάθε συναίνεση, ούτως ώστε να σχολιάσουμε, εμείς οι βουλευτές, επαινετικά αυτόν το Χάρτη, αντί να ρίξουμε το βάρος σε ό,τι θα θέλαμε να περιλάβει ακόμη.
Η δεύτερη ευθύνη αφορά την έγκριση του Χάρτη.
Θα επιθυμούσα να εγκρίνει το Κοινοβούλιο το Νοέμβριο, με όλη την απαραίτητη επισημότητα, το Χάρτη των θεμελιωδών δικαιωμάτων, διότι παραδοσιακά, θεματοφύλακες των δημοσίων ελευθεριών είναι τα κοινοβούλια και το Ευρωπαϊκό Κοινοβούλιο πρέπει να εκμεταλλευτεί αυτή την ευκαιρία να το αποδείξει.
Τέλος, τρίτη ευθύνη, η οποία έγκειται στη συνέχεια που θα δοθεί σε αυτόν το Χάρτη, όπου θα πρέπει να δείξουμε επιμονή.
Εγκρίναμε με πολύ μεγάλη πλειοψηφία ένα ψήφισμα που ζητά την ενσωμάτωση αυτού του Χάρτη στις Συνθήκες.
Γνωρίζω καλά ότι στη Νίκαια η βάρκα είναι ήδη φορτωμένη και δεν είμαι πεπεισμένος ότι είναι σωστό από πολιτική άποψη να ζητάμε να γίνει αυτό στη Νίκαια.
Αυτό που μπορούμε να ζητήσουμε από τη Νίκαια είναι ένα πολύ συγκεκριμένο χρονοδιάγραμμα για τη μακροπρόθεσμη ενσωμάτωση αυτού του Χάρτη, ακόμα και αν, όπως επιβεβαιώνουν οι νομικοί, πιστεύω ότι θα έχει, αμέσως μόλις εγκριθεί από μας και ανακηρυχθεί από τους αρχηγούς κρατών και κυβερνήσεων, νομικές επιπτώσεις, διότι τίποτε δεν εμποδίζει το Δικαστήριο να αναφέρεται σε αυτόν.
Διαθέτουμε λοιπόν, κατόπιν όλων αυτών, ένα κείμενο με μεγάλη αξία στο εσωτερικό της Ευρώπης, όπως υπογράμμισαν πολλοί.
Αποτελεί πλεονέκτημα για τον πολίτη.
Προσωπικά, σκέπτομαι με ικανοποίηση ότι μπορεί να πρόκειται για το μελλοντικό προοίμιο ενός Συντάγματος που απομένει να υιοθετηθεί.
Τέλος, έναντι του έξω κόσμου, πιστεύω ότι τα ανθρώπινα δικαιώματα είναι το πραγματικό μήνυμα της Ευρώπης.
Διαθέτουμε πλέον ένα ευρωπαϊκό εγκόλπιο που μπορούμε να διαβιβάσουμε στους εταίρους μας σε ομόκεντρους κύκλους.
Πρώτον, σε όσους επιθυμούν να ενωθούν μαζί μας και, στη συνέχεια, σε εκείνους με τους οποίους διαπραγματευόμεθα.
Ευχαριστώ τον Πρόεδρο Prodi για τη σημαντική ομιλία του, η οποία αντικατοπτρίζει ένα μεγάλο όραμα που εν πολλοίς το συμμεριζόμαστε.
Συμμερίζομαι επίσης αυτά που ειπώθηκαν για την καινοτόμο αξία του Χάρτη των Δικαιωμάτων, που καθιερώνει τα θεμελιώδη δικαιώματα ως αδιαίρετο όλον, υπερβαίνοντας τις παραδοσιακές διακρίσεις μεταξύ πολιτικών δικαιωμάτων, οικονομικών και κοινωνικών δικαιωμάτων, δικαιωμάτων της νέας γενιάς κλπ., ενός Χάρτη που καθιερώνει την ισότητα μεταξύ ανδρών και γυναικών σε όλα τα πεδία της ανθρώπινης δράσης.
Σήμερα, όμως, ο Χάρτης είναι ουσιαστικά ένα σύμβολο, το σύμβολο της μετάβασης από την Ευρώπη της αγοράς στην πολιτική Ευρώπη, από την Ευρώπη των κρατών στην Ευρώπη των πολιτών.
Η Ευρωπαϊκή Ένωση, η οποία αποτελείται από διάφορους λαούς και έθνη που θέλουμε να παραμείνουν διαφορετικά ως προς τις παραδόσεις, τις γλώσσες και τις θρησκείες, βασίζει την ταυτότητά της όχι στο ότι οι πολίτες της ανήκουν στην ίδια εθνότητα, στην ίδια γη, στο ίδιο αίμα, αλλά στο ότι μοιράζονται τις ίδιες αρχές, τα ίδια θεμελιώδη δικαιώματα του ατόμου.
Αυτό είναι το πρότυπο του ευρωπαϊκού πολιτισμού, που μας εξασφάλισε, μετά από αιώνες αιματηρών συγκρούσεων, διαρκή ειρήνη μεταξύ των λαών μας, και αυτήν ακριβώς την ειρήνη και αυτό ακριβώς το πρότυπο προσφέρουμε στις υποψήφιες χώρες, από τις οποίες δεν ζητούμε να συμμεριστούν τις παραδόσεις ή τις πεποιθήσεις μας, αλλά να δεχθούν τους ίδιους κανόνες που διασφαλίζουν την ελευθερία και την αξιοπρέπεια κάθε ανθρώπου.
Η πρωτοτυπία της μεθόδου που ακολουθήθηκε για την κατάρτιση του Χάρτη - ορθώς ειπώθηκε - απέφερε γρήγορα τους καρπούς της, χάρη στη συμμετοχή εκπροσώπων των λαών και των κυβερνήσεων, στη συνεννόηση με όλες τις συνιστώσες της κοινωνίας των πολιτών που ήθελαν να ακουστεί η ιδιαίτερη φωνή τους, στη διαφάνεια και τη συλλογικότητα της εφαρμογής της, στην προθυμία για ακρόαση διάφορων θέσεων, στην αποδοχή αξιοπρεπών συμβιβασμών.
Οι εξαντλητικές ημιαπόρρητες ή κλειστές διαπραγματεύσεις, που χαρακτηρίζουν τη διακυβερνητική μέθοδο, δεν αποφέρουν τους ίδιους καρπούς.
Τώρα, αυτό το συμβολικό έγγραφο είναι ένα ορόσημο στη διαδικασία συνταγματοποίησης της Ευρωπαϊκής Ένωσης - διότι, κατά τη γνώμη μου, το Σύνταγμα της Ένωσης δεν θα προκύψει από μία μόνο πράξη σε μία μόνο στιγμή, αλλά από την προοδευτική παγίωση των κοινών οργάνων και από τον καθορισμό κοινών θεμελιωδών κανόνων - και πρέπει να καταστεί συγκεκριμένα εφαρμόσιμο Δίκαιο.
Οι Συνθήκες έχουν καταστήσει την Ένωση χώρο ελευθερίας, ασφάλειας και δικαιοσύνης.
Ο χώρος αυτός δεν μπορεί να μείνει χωρίς την υποχρέωση σεβασμού σαφώς προσδιορισμένων θεμελιωδών δικαιωμάτων.
Είναι χρέος των κρατών, των κυρίων των Συνθηκών, να θεσπίσουν αυτήν την υποχρέωση, αποδίδοντας στον Χάρτη νομική αξία με τον πλέον ενδεδειγμένο τρόπο.
Ο Χάρτης, που είναι η ψυχή της Ένωσης, δεν μπορεί να παραμείνει για πολύν καιρό μετέωρος μεταξύ ουρανού και γης, έστω και αν χρειαστεί να εκπέσει στο σώμα των ισχυόντων κανόνων.
Οι κυβερνήσεις πρέπει να πάρουν στα σοβαρά τα δικαιώματα του ατόμου, να τους δώσουν πραγματική ισχύ και σθένος, να δώσουν απτό περιεχόμενο στην ευρωπαϊκή ιθαγένεια.
Μόνο έτσι θα πάρουν οι πολίτες στα σοβαρά την Ευρώπη σαν κοινό τους Οίκο.
(Χειροκροτήματα)
Κύριε Πρόεδρε, η διάσκεψη στο Μπιαρρίτς γίνεται στο ημίχρονο του αγώνα για μία νέα συνθήκη.
Δυστυχώς ο αγώνας αυτός δεν ήταν ιδιαίτερα ενδιαφέρων μέχρι σήμερα και ούτε είχαμε γκολ.
Οι πολίτες της Ευρώπης περιμένουν ανυπόμονα να δουν κάποια αποτελέσματα.
Οι υποψήφιες χώρες περιμένουν κάποια θετικά μηνύματα που να τους δείχνουν ότι ο δρόμος για την ένταξη είναι όλο και πιο σύντομος, παρά τα διάφορα προβλήματα.
Στα κράτη μέλη προσδοκούμε όλοι μας να επιδείξει το Συμβούλιο πολιτική βούληση και αποφασιστικότητα προκειμένου να μεταρρυθμιστεί πραγματικά η σημερινή συνεργασία.
Σήμερα είναι δύσκολο να διαπιστώσουμε εάν υπάρχει αυτή η πολιτική βούληση.
Οι διαπραγματεύσεις για τη νέα συνθήκη διεξάγονται δυστυχώς κεκλεισμένων των θυρών.
Η γαλλική Προεδρία φέρει, επομένως, μία σημαντική ευθύνη προκειμένου να επιτευχθούν συγκεκριμένα και απτά αποτελέσματα στη Νίκαια και προκειμένου να υπάρξει μία νέα συνθήκη η οποία να δημιουργεί πραγματικά μία Ευρωπαϊκή Ένωση για τα νέα κράτη μέλη.
Θα πρέπει να επιλυθούν τα θεσμικά προβλήματα και να δοθεί μία σαφής εντολή για τη συνέχιση των εργασιών με στόχο ένα ευρωπαϊκό σύνταγμα το οποίο να είναι κατανοητό και φιλικό προς τον πολίτη.
Στο σύνταγμα αυτό θα πρέπει να περιληφθεί ο Χάρτης και ελπίζουμε να δοθεί ένα σχετικό μήνυμα προς αυτή την κατεύθυνση από το Μπιαρρίτς.
Είναι προφανές για εμάς τους φιλελευθέρους, και αυτό θα πρέπει να αποσαφηνιστεί μία για πάντα, ότι αυτή η διακυβερνητική διάσκεψη θα πρέπει να είναι η τελευταία πριν από την ένταξη νέων κρατών.
Τα ανεπίλυτα προβλήματα για το μέλλον της ευρωπαϊκής οικοδόμησης δεν μπορούν να αποτελέσουν ένα πρόσχημα προκειμένου να εξακολουθούμε να αναβάλλουμε την επιτέλεση του ιστορικού μας καθήκοντος, την ένωση της Ευρώπης.
Η ΕΕ αποτελεί ένα οικοδόμημα υπό διαρκή κατασκευή και στις μελλοντικές συζητήσεις θα πρέπει οι υποψήφιες χώρες να συμμετάσχουν δραστήρια.
Για το σκοπό αυτό θα πρέπει να βρούμε την πιο κατάλληλη μέθοδο, κάτι καλύτερο από όλες αυτές τις διακυβερνητικές διασκέψεις που είχαμε μέχρι σήμερα.
Οι προσδοκίες για το Μπιαρρίτς είναι υψηλές.
Προσβλέπουμε όλοι σε κάποιες ενδείξεις ότι πραγματοποιείται πρόοδος.
Είναι επιτέλους καιρός να βάλουμε κάποια γκολ προκειμένου να διατηρήσουμε την ελπίδα, να διατηρήσουμε το ενδιαφέρον μέχρι να σφυρίξει ο διαιτητής τη λήξη του αγώνα.
Κύριε Πρόεδρε, πιστεύω ότι η γλώσσα του σώματος είναι καμιά φορά πιο ισχυρή από τα λόγια, αλλά ελπίζω ότι η αφηρημένη και συγκαταβατική στάση με την οποία ο Υπουργός Moscovici παρακολούθησε τη συζήτησή μας δεν είναι αντιπροσωπευτική της στάσης του Συμβουλίου, του οποίου είναι σήμερα Πρόεδρος.
Γνωρίζω με βεβαιότητα ότι δεν συμβαίνει αυτό και ελπίζω ότι εκείνες οι χώρες που θα άκουσαν σήμερα με ανακούφιση και ενθουσιασμό την ομιλία του Προέδρου Prodi θα δράσουν, από τώρα ως τη Νίκαια, κατά τέτοιον τρόπο ώστε να μπορέσουν να την καταστήσουν πραγματική επιτυχία.
Θα ήθελα να πω δυο λόγια για την αξιολόγηση της μεθόδου της Συνέλευσης.
Είναι αλήθεια πως είναι καλύτερη από μια διακυβερνητική διάσκεψη, αλλά - προσοχή, συνάδελφοι! - ακόμη και η Συνέλευση ήταν υποχρεωμένη να επιτυγχάνει συναίνεση για κάθε της λέξη και τελικά, προπαντός στο συμπερασματικό της τμήμα, βρεθήκαμε ενώπιον ενός είδους διακυβερνητικής διάσκεψης ΙΙ, με το δικό μας Προεδρείο που έπρεπε να διαπραγματευθεί με τα κράτη και όχι με τους βουλευτές, ή όχι μόνο με τους βουλευτές.
Πιστεύω επομένως ότι, για άλλη μια φορά, το πρόβλημα της ομοφωνίας, όχι μόνο για το τελικό αποτέλεσμα, αλλά για κάθε τμήμα του Χάρτη, είναι ένα μεγάλο λάθος όσον αφορά την αξιολόγηση του περιεχομένου του Χάρτη αυτού καθαυτού.
Κύριε Πρόεδρε, ο πρόεδρος Prodi αναφέρθηκε στο δημοψήφισμα της Δανίας.
Πιστεύω ότι η ψηφοφορία αυτή εκφράζει μια δυσφορία που απλώνεται πολύ πέρα από την ίδια τη χώρα.
Πολλοί Ευρωπαίοι αναρωτιούνται σχετικά με την κατάσταση της Ένωσης, τους στόχους της, ακόμα και την έννοια της οικοδόμησής της.
Λέμε ότι υπάρχει κρίση εμπιστοσύνης έναντι των θεσμικών οργάνων, πιστεύω ότι υπάρχει κρίση εμπιστοσύνης που οφείλεται, μεταξύ άλλων, στη διάσταση μεταξύ των κοινωνικών προσδοκιών και την ανικανότητα ικανοποίησής τους.
Τη στιγμή που η ανάπτυξη αυξάνεται, οι ανισότητες έχουν γίνει όλο και περισσότερο αφόρητες.
Η απαίτηση δίκαιης κατανομής αυξήθηκε ακόμα περισσότερο.
Υπάρχει επίσης μια μεγάλη προσδοκία διαβούλευσης, διαφάνειας, δημόσιας συζήτησης.
Πρέπει να ακούμε περισσότερο.
Παρά τη μέθοδο, την οποία χαιρετίζω, ο Χάρτης θεμελιωδών δικαιωμάτων που θα έπρεπε να αποτελέσει το κοινωνικό υπόβαθρο της Ευρωπαϊκής Ένωσης δεν στέκεται, κατά τη γνώμη μου, στο ύψος ούτε των προσδοκιών, ούτε των διακηρυχθεισών φιλοδοξιών.
Παρά τις θετικές τροποποιήσεις οι οποίες έγιναν κατά την τελευταία εκδοχή που συνέταξε η Σύνοδος, συνεχίζει να υπάρχει μεγάλη διάσταση μεταξύ της συμβολής των οργανώσεων των πολιτών, των ελπίδων τους και των σημερινών αποτελεσμάτων.
Θα προσέθετα μάλιστα ότι αυτός ο Χάρτης περιέχει πολλές αμφισημίες.
Υπάρχει ακόμα καιρός για να εξελιχθεί, και για να γίνει αυτό, να λάβει περισσότερο υπόψη τις προτάσεις που έχουν υποβάλει πολλές ενώσεις, συνδικάτα, προοδευτικές δυνάμεις, καθώς και την προτεραιότητα στην απασχόληση, την κατάρτιση δια βίου, στόχοι που δηλώθηκε ότι είναι πολύ σημαντικοί, αλλά των οποίων η συγκεκριμενοποίηση σκοντάφτει στη λογική του συμφώνου σταθερότητας, στα δόγματα της απελευθέρωσης.
Μετά το συνάδελφό μου κ. Wurtz, θα ήθελα να τονίσω σε ποιο βαθμό η απαραίτητη μεταρρύθμιση των θεσμικών οργάνων πρέπει να αντιμετωπίσει το πρόβλημα του εκδημοκρατισμού της Ένωσης.
Σε όλες τις σκέψεις που εκφράστηκαν υπάρχει μια κραυγαλέα έλλειψη: πώς να δημιουργηθούν θεσμικά όργανα που να επιτρέπουν τη συμμετοχή των πολιτών;
Αυτή είναι η προϋπόθεση για να έχει διάρκεια η οικοδόμηση της Ευρώπης των λαών.
Κύριε Πρόεδρε, το σχόλιό μου για την ομιλία του Προέδρου της Επιτροπής συνοψίζεται σε μία μόνο λέξη: θαρραλέα.
Όμως εμείς γνωρίζουμε ότι τα πράγματα πηγαίνουν άσχημα, καλύτερα πάντως να το πούμε ευθέως.
Οι διαπραγματεύσεις έχουν μέχρι στιγμής απογοητευτική και αρνητική έκβαση: από ό,τι γνωρίζουμε, δεν υπάρχει ακόμα ούτε ένα σημείο των 75 περιπτώσεων ομοφωνίας για το οποίο να υπάρχει πλήρης συμφωνία και για πρώτη φορά, στην Ιταλία, μια πρόσφατη δημοσκόπηση δείχνει ότι σε μία από τις σημαντικότερες περιφέρειες, τη βορειοανατολική, η συναίνεση στην Ευρώπη μειώνεται.
Η αλήθεια είναι ότι η Ευρώπη είναι σαν ένα αεροπλάνο που απογειώνεται: ή επιταχύνει και υψώνεται ή πέφτει.
Λοιπόν, Πρόεδρε Prodi, εσείς που έχετε τη μεγαλύτερη ευθύνη, προχωρήστε μέχρι τέλους.
Είστε υποχρεωμένος όπως και εμείς σε απόλυτη συμφωνία, αλλά υπάρχουν δύο πράγματα που πρέπει να κάνετε: το πρώτο είναι να πείτε αμέσως πως, αν η Νίκαια πάει άσχημα, ανοίγει μια εσωτερική κρίση, με κόστος ακόμη και παραίτηση της Επιτροπής, αν είναι απαραίτητο· το δεύτερο είναι να πείτε εξίσου καθαρά ότι η διεύρυνση δεν μπορεί να γίνει, αν δεν υπάρξει πρώτα σοβαρή μεταρρύθμιση.
Η Ευρώπη κινδυνεύει να καταρρεύσει από συμβιβασμούς, όχι από κρίσεις.
Οι κρίσεις, όταν είναι αντιπαραθέσεις ιδεών, είναι σωτήριες.
Κύριε Πρόεδρε, όπως όλοι οι ποδηλάτες περιωπής, έτσι και ο Πρόεδρος Prodi επιταχύνει και αναλαμβάνει το τιμόνι την κατάλληλη στιγμή.
Αυτό είναι το νόημα της σημερινής του παρέμβασης, που έδωσε νέα ελπίδα.
Εστιάζω την προσοχή μου σε δύο γεγονότα που δημιουργούν δύο αποκλίνουσες ψυχικές διαθέσεις: ικανοποίηση για τη Συνέλευση και θλίψη για το αποτέλεσμα στη Δανία.
Δύο αποτελέσματα αποκλίνοντα, αλλά, κατά τη γνώμη μου, βαθιά συνδεδεμένα και πρόδρομοι νέων εποχών.
Η ψηφοφορία στη Δανία είχε συμμετοχή του 90% περίπου του πληθυσμού, ένα επίπεδο που μαρτυρεί καθαρά το ενδιαφέρον των πολιτών να συμμετέχουν στις ευρωπαϊκές αποφάσεις.
Το αποτέλεσμα, το οποίο σεβόμαστε πλήρως, δείχνει αντίθετα ότι οι πολίτες ίσως αισθάνονται ακόμη μακριά από το ευρωπαϊκό ιδεώδες.
Το πρόβλημα μάλλον είναι γενικό.
Πρέπει να παραδεχθούμε ότι, μετά από πενήντα χρόνια κοινοτικής ζωής, μάλλον λείπει η αίσθηση του ανήκειν σε μια Ευρώπη που δεν αποτελεί απλώς γεωγραφική έκφραση.
Βέβαια, σήμερα τα εσωτερικά σύνορα και αύριο η κυκλοφορία του ενιαίου νομίσματος θα είναι χρήσιμα και απαραίτητα εμβλήματα, τα οποία, με τις συγκεκριμένες συνέπειές τους στην καθημερινή ζωή, θα συμβάλουν στην ενίσχυση του ευρωπαϊκού ιδεώδους, αλλά δεν θα ικανοποιήσουν το αίτημα των πολιτών να ακούγεται περισσότερο η φωνή τους και να εκπροσωπούνται καλύτερα τα συμφέροντα και, προπαντός, οι προσδοκίες τους.
Γνωρίζουμε ότι οι στόχοι που έχουμε θέσει με την τρέχουσα Διακυβερνητική Διάσκεψη δεν ανταποκρίνονται πλήρως σ' αυτή την απαίτηση, αν και η μεταρρύθμιση της στάθμισης των ψήφων και η επέκταση της ειδικής πλειοψηφίας βαίνουν προς αυτή την κατεύθυνση.
Γίνεται εδώ και ώρα λόγος για μια "μετά τη Νίκαια" εποχή, για μια περίοδο κατά την οποία τα όργανα και οι κανόνες λειτουργίας θα πρέπει να μεταρρυθμιστούν ακόμη βαθύτερα, προπαντός ενόψει της διεύρυνσης.
Πιστεύω, όπως πολλοί, ότι η πείρα της Συνέλευσης δεν πρέπει να μείνει απομονωμένη και ότι η μέθοδος που επιλέχθηκε θα πρέπει να επαναληφθεί με εύστοχες προσαρμογές, ώστε οι μεταρρυθμιστικές διαδικασίες, όπως ευχήθηκε πρόσφατα ο Πρόεδρος Chirac, να ανταποκρίνονται όλο και περισσότερο στην απαίτηση να πλησιάσουν περισσότερο τους πολίτες τα όργανά μας.
Η Συνέλευση υπήρξε επιτυχία για όλη την Ευρώπη λόγω της μεθόδου που επιλέχθηκε, λόγω του σημαντικού αποτελέσματος που επιτεύχθηκε εντός των προθεσμιών και λόγω της αίσθησης ευθύνης όλων των συμμετεχόντων.
Ας προσπαθήσουμε να εξαγάγουμε το πρότυπο για ένα μέλλον που θα γνωρίσει την εκπλήρωση μιας ευρωπαϊκής ελπίδας.
Πρόεδρε, αισθάνομαι υπερηφάνεια για το κείμενο του Χάρτη που θα υποβληθεί στο Συμβούλιο του Μπιαρρίτς.
Είναι η πρώτη φορά που εκφράζεται απερίφραστα το αδιαίρετο των θεμελιωδών δικαιωμάτων, το οποίο αποτελεί αντικείμενο μιας διεθνούς συζήτησης που διεξάγεται από τη Διάσκεψη για τα Ανθρώπινα Δικαιώματα που πραγματοποιήθηκε στη Βιέννη το 1993.
Προσωπικά έχω ταχθεί υπέρ της ενσωμάτωσης των κοινωνικών, οικονομικών και πολιτιστικών δικαιωμάτων στα κλασικά θεμελιώδη δικαιώματα.
Αυτό έγινε.
Θα ήθελα την προσοχή σας για δύο λεπτά.
Το Προεδρείο δεν έδωσε συνέχεια στην επιθυμία που πρόβαλε η μεγάλη πλειοψηφία των μελών της Συνέλευσης να συμπεριληφθεί σαφής παραπομπή στον αναθεωρημένο κοινωνικό Χάρτη του Συμβουλίου της Ευρώπης.
Πιστεύω ότι αυτό δεν ήταν σωστό, υποθέτω όμως ότι αυτό θα επανορθώσει το Δικαστήριο των Ευρωπαϊκών Κοινοτήτων όταν θα δώσει την ερμηνεία του στα κοινωνικά δικαιώματα.
Την τελευταία στιγμή έγιναν κάποιες τροποποιήσεις στο κείμενο του άρθρου για τις συλλογικές δράσεις και το δικαίωμα απεργίας.
Δεν πρόκειται να υπεισέλθω σε λεπτομέρειες.
Ο Επίτροπος Vitorino γνωρίζει ακριβώς περί τίνος πρόκειται.
Περιμένω δε ότι στην αιτιολογική έκθεση θα συμπεριλάβει μια διόρθωση και μια διευκρίνιση των πραγμάτων.
Ως πρώην συνδικαλιστής έχω συνηθίσει να υπερασπίζομαι αποτελέσματα διαπραγματεύσεων.
Δεν πρόκειται συνεπώς να ακούσετε από μένα μια ολόκληρη λιτανεία από σημεία τα οποία λείπουν ή τα οποία δεν έχουν διατυπωθεί με όμορφο τρόπο.
Έχω τη γνώμη ότι ο Χάρτης είναι καλός.
Σκοπός του είναι να διασυνδέσει την ευρωπαϊκή πολιτική σε όλο της το εύρος στα πρότυπα και τις αρχές του κράτους δικαίου και του κοινωνικού κράτους.
Αυτή ήταν η εντολή που δόθηκε στην Κολωνία και αυτό μπορεί να κάνει ο Χάρτης, είτε είναι δεσμευτικός είτε όχι.
Βεβαίως, ο Χάρτης πρέπει να συμπεριληφθεί στη συνθήκη και να αποτελέσει τη βάση του μελλοντικού ευρωπαϊκού συντάγματος.
Ωστόσο, υπάρχουν ορισμένα κράτη μέλη τα οποία χρειάζονται περισσότερο χρόνο για να συνηθίσουν στην ιδέα.
Οι πιο αργοί απειλούν να καθορίσουν το ρυθμό μας, αυτό όμως δεν είναι λόγος για να πετάξουμε στο καλάθι των αχρήστων το Χάρτη γιατί δεν μπορεί να έχει αμέσως δεσμευτικό χαρακτήρα.
Αντιθέτως, είμαι της γνώμης ότι πρέπει να συγκεντρώσουμε την προσοχή μας στη συνέχεια.
Συνεπώς, δεν πρέπει να επαναπαυτούμε, κύριε Moscovici.
Ο Χάρτης πρέπει να αποτελέσει ένα αποτελεσματικό μέσο από νομική και πολιτική άποψη.
Από νομική άποψη υπάρχουν άλλοι τρόποι ελέγχου της εφαρμογής των διατάξεων που διαφέρουν από την άμεση και μεμονωμένη επιβολή τους από το Δικαστήριο των Ευρωπαϊκών Κοινοτήτων.
Για παράδειγμα, το Συμβούλιο της Ευρώπης και η ΔΟΕ διαθέτουν μεγάλη εμπειρία με διαδικασίες έκθεσης, επιτροπές εμπειρογνωμόνων και δικαιώματα συλλογικής προσφυγής εργατικών συνδικάτων και ΜΚΟ, και η εφαρμογή του Χάρτη μπορεί να ελεγχθεί νομικά κατ' αυτό τον τρόπο.
Εξίσου σημαντικό είναι να χρησιμεύσει ο Χάρτης ως πολιτική πρωτοβουλία η οποία μπορεί να φέρει τους πολίτες πλησιέστερα στην Ευρώπη.
Η συζήτηση η οποία ξεκίνησε μετά τις δηλώσεις Verheugen σχετικά με τη διεξαγωγή δημοψηφίσματος κατέστησε με οδυνηρό τρόπο σαφείς τις ελλείψεις που αφορούν την επικοινωνία μεταξύ Βρυξελλών και πολιτών.
Επίσης, το δημοψήφισμα στη Δανία μπορεί να εκληφθεί ως πρόταση μομφής.
Θα ήθελα να προβάλω το Χάρτη ως ένα μέσο για τη διεξαγωγή μιας πλατιάς κοινωνικής συζήτησης με αντικείμενο το ερώτημα ποια Ευρώπη θέλουμε.
Αυτό το πρότεινε αν ήδη το 1996 η κ. Pintassilgo και η επιτροπή εμπειρογνωμόνων.
Οι ΜΚΟ και το συνδικαλιστικό κίνημα έχουν προετοιμαστεί.
Μέχρι στιγμής, το ενδιαφέρον για τη διαδικασία ήταν τεράστιο.
Ας φροντίσουμε λοιπόν να το διατηρήσουμε και να το επεκτείνουμε.
Την περασμένη εβδομάδα, οι κυβερνήσεων των χωρών Μπενελούξ πρότειναν σε μνημόνιο της Διακυβερνητικής Διάσκεψης να καταρτισθεί του χρόνου, υπό τη βελγική Προεδρία, ένα σχέδιο προσανατολισμού για το μέλλον της Ευρώπης το οποίο θα συμπεριλαμβάνει αυτού του είδους τα σημεία, όπως η ενσωμάτωση του Χάρτη, αλλά θα αναφέρεται και στη συζήτηση για τη μεταρρύθμιση των θεσμικών οργάνων και τις αρμοδιότητες στις οποίες αναφέρθηκε ο κ. Prodi.
Θεωρώ ότι είναι ρεαλιστικό το χρονοδιάγραμμα σύμφωνα με το οποίο η πρωτοβουλία αυτή για το μέλλον της Ευρώπης θα πρέπει να υλοποιηθεί την περίοδο αυτής της Προεδρίας και πιστεύω ότι σ' αυτό εντάσσεται και ο Χάρτης.
Κύριε Πρόεδρε, κύριε Πρόεδρε της Επιτροπής, κύριε Πρόεδρε του Συμβουλίου, αξιότιμοι κύριοι συνάδελφοι, διερχόμαστε μια σημαντική εποχή της Ιστορίας της Ευρώπης, του πλανήτη, όχι μόνο της Ένωσης.
Η επεξεργασία και η έγκριση του Χάρτη των Δικαιωμάτων, ταυτόχρονα με μια Διακυβερνητική Διάσκεψη που θα μπορέσει να προωθήσει μια μεγάλη καμπή εκτός από τη διεύρυνση, είναι ιστορικά γεγονότα που σηματοδοτούν την αρχή αυτού του αιώνα.
Ο σημαντικός αυτός κόμβος της Ιστορίας ενδέχεται, ωστόσο, να μην εκφράσει όλες τις δυνατότητές του, αν ο Χάρτης δεν αποκτήσει νομική ισχύ, αν η Διακυβερνητική Διάσκεψη δεν προβεί στις μεταρρυθμίσεις, αν κατά συνέπεια η διεύρυνση κινδυνεύσει να μετατραπεί σε τροχοπέδη για την πολιτική ολοκλήρωση.
Το δίλημμα που αγγίζει σήμερα άμεσα τόσους και τόσους πολίτες, που θέλουν μια πολιτική Ευρώπη και όχι μόνο μια μεγάλη εμπορική οντότητα, είναι το εξής: αν η Διακυβερνητική Διάσκεψη δεν καταφέρει να καταλήξει στις επιθυμητές μεταρρυθμίσεις, θα μεταδώσει άραγε την ίδια πορεία και στη διεύρυνση;
Πραγματικά, αν προβούμε παρόλα αυτά στη διεύρυνση - πράγμα επιθυμητό - η μόνη ελπίδα θα είναι η ενισχυμένη συνεργασία.
Η έσχατη αυτή προοπτική, επομένως, δεν πρέπει να τεθεί με προκαθορισμένους περιορισμένους όρους, αλλά, παραμένοντας πάντως στο πεδίο ενός αποδεκτού νομικού και θεσμικού πλαισίου, πρέπει να επιτρέψει στα κράτη μέλη που είναι έτοιμα να πάρουν τον δρόμο μιας εντονότερης πολιτικής ολοκλήρωσης, αφήνοντας στα άλλα τη δυνατότητα να τα ακολουθήσουν όποτε θεωρούν σκόπιμο.
Πρέπει να επιτραπεί σε κάθε μέλος της Ένωσης να ακολουθήσει το δικό του πολιτικό σχέδιο, σε μια πολυμερή αρμονία, η οποία, σε τελική ανάλυση, έχει ήδη αποδειχθεί η καλύτερη λύση στην Ιστορία της Ευρωπαϊκής Ένωσης.
Κύριε Πρόεδρε, όπως και πολλοί άλλοι συνάδελφοι, χαιρετίζω όσα μας είπε ο κ. Prodi σήμερα το πρωί τόσο όσον αφορά τη διάρθρωση της Ένωσης και των θεσμικών οργάνων της, όσο και το Χάρτη των Δικαιωμάτων.
Συμπεριλαμβάνομαι σε εκείνους που πιστεύουν ότι η θέσπιση του Χάρτη, έστω και με τη μορφή μιας δήλωσης, θα αποτελέσει πρόοδο επειδή θα οδηγήσει σε εύθετο χρόνο σε ένα πλήρως δεσμευτικό από νομική άποψη Χάρτη.
Θα ήθελα να επιστήσω την προσοχή του Κοινοβουλίου και της Επιτροπής στο θέμα που θα συζητηθεί την Παρασκευή σχετικά με τα δικαιώματα των επιμελητών που διδάσκουν ξένες γλώσσες σε ιταλικά πανεπιστήμια.
Τα κεκτημένα δικαιώματα των πολιτών της Ένωσης δεν εφαρμόζονται για περισσότερο από 12 χρόνια στην περίπτωση αυτή.
Δεν ωφελεί να αποφασίζουμε για το Χάρτη των Δικαιωμάτων σε υψηλό επίπεδο εφόσον υπάρχουν πολίτες που θίγονται από ένα κράτος μέλος και δεν μπορούν να δικαιωθούν.
Για το λόγο αυτό, κρίνουμε αναγκαίο να δεσμευθεί η Επιτροπή για την προστασία των δικαιωμάτων των πολιτών της Ένωσης όπως δεσμεύθηκε σήμερα έναντι του Χάρτη των Δικαιωμάτων.
Κύριε Πρόεδρε, ο Χάρτης για τα θεμελιώδη δικαιώματα, ο οποίος έχει υποβληθεί, δεν συνεπάγεται την ενδυνάμωση των δικαιωμάτων των πολιτών της Ευρώπης.
Δεν προσθέτει τίποτα περισσότερο από ό,τι η πολιτική της ΕΕ, των κρατών μελών και του Συμβουλίου της Ευρώπης σήμερα.
Αυτό αναφέρεται μάλιστα σαφώς και στο άρθρο 50 του Χάρτη.
Το κείμενο του Χάρτη παρουσιάζει επιπλέον για εμάς τους αριστερούς μεγάλες ελλείψεις σε ζητήματα ουσίας.
Ο Χάρτης μπορεί γι' αυτό να θεωρηθεί απλώς ως μία απόπειρα να μεταφερθεί η ευθύνη για τα πολιτικά δικαιώματα από τα όργανα που φέρουν σήμερα την ευθύνη αυτή προς την Ευρωπαϊκή Ένωση.
Πρόκειται για μία εξέλιξη την οποία εμείς απορρίπτουμε.
Αποσκοπεί απλώς στην περαιτέρω ώθηση της ΕΕ προς μία ομοσπονδιακή δομή.
Θεωρούμε ότι υπάρχουν καλύτερες δυνατότητες, δηλαδή να υπογράψει η Ένωση, και άρα να δεσμευθεί ότι θα τηρήσει τη Σύμβαση του Συμβουλίου της Ευρώπης για τα Ανθρώπινα Δικαιώματα.
Κάτι τέτοιο θα ενίσχυε επιπλέον την πανευρωπαϊκή συνεργασία στον τομέα των ανθρωπίνων δικαιωμάτων αντί να την αποδυναμώνει, όπως φοβούμαι ότι θα κάνει ο Χάρτης της ΕΕ.
Κύριε Πρόεδρε, το αποτέλεσμα του δανικού δημοψηφίσματος πρέπει να γίνει κατανοητό χωρίς σφαλερές ερμηνείες.
Το δανικό "όχι" δεν εκφράζει ούτε τον απομονωτισμό ούτε τον εθνικισμό.
Δεν σημαίνει ότι οι Δανοί λένε όχι στην ευρωπαϊκή συνεργασία, ούτε ότι Δανοί δεν είναι καλά πληροφορημένοι για όλες τις σχέσεις και τα σχέδια ανάπτυξης της Ευρωπαϊκής Ένωσης.
Η πλειοψηφία των Δανών είπε, όπως το 1992 και το 1993, όχι στην περισσότερη ολοκλήρωση στην Ευρώπη, όχι στην εκχώρηση περισσότερης κυριαρχίας και όχι στα μέσα που εξυπηρετούν αυτούς τους στόχους - τουτέστιν όχι στο ευρώ, όχι στις αποφάσεις πλειοψηφίας και όχι στο ευρωπαϊκό σύνταγμα.
Επιτρέψτε μου να υπογραμμίσω ότι οι αρνητικές ψήφοι προέρχονταν από ψηφοφόρους όλου του πολιτικού φάσματος, ακόμη και οι ψηφοφόροι της σοσιαλδημοκρατικής κυβέρνησης είπαν κατά το ήμισυ όχι.
Όμως δεν πρέπει να φανταζόμαστε ότι το ευρωπαϊκό σχέδιο, όπως ακούσαμε τον πρόεδρο της Επιτροπής, κ. Prodi να το περιγράφει τόσο ξεκάθαρα, θα μπορούσε να πείσει τους Δανούς να ψηφίσουν ναι.
Η δανική κυβέρνηση και τα κόμματα που ήταν υπέρ του "ναι" επιχείρησαν με όλες τους τις δυνάμεις να δικαιολογήσουν την ολοκλήρωση και την εκχώρηση κυριαρχίας που δρομολογείται.
"Η Ένωση είναι πέρα για πέρα νεκρή," έλεγαν για να καθησυχάσουν έναν λαό που είναι ανεξάρτητος εδώ και χίλια χρόνια.
Εάν η δανική κυβέρνηση μιλούσε τόσο ξεκάθαρα όπως μίλησαν σήμερα ο κ. Prodi και ο κ. Poettering, οι αρνητικές ψήφοι θα ήταν πολύ περισσότερες.
Επιτρέψτε μου συνεπώς να πω σε όλους σας: όσοι επιθυμούν περισσότερη ένωση ας προχωρήσουν μόνοι τους.
Η Δανία και όλοι οι ελεύθεροι Ευρωπαίοι που τους επιτρέπεται να διεξάγουν δημοψηφίσματα θα πουν όχι Ευχαριστώ.
Πρόεδρε, η άτυπη σύνοδος του Μπιαρρίτς είναι βέβαιο ότι δεν πρόκειται να αποφέρει σπουδαία πράγματα.
Όντως, αυτό θα πρέπει να γίνει στη Νίκαια.
Αυτό όμως που μπορεί να κάνει η άτυπη Σύνοδος Κορυφής είναι να δημιουργήσει μια βάση για τη σύνοδο της Νίκαιας, πράγμα που σημαίνει ότι η συζήτηση αυτή είναι πραγματικά σημαντική για να μπορέσει το Κοινοβούλιο να απευθύνει το μήνυμά του.
Ελπίζω ολόθερμα ότι τα υπόλοιπα του Αμστερνταμ θα μπορέσουν σύντομα να ρυθμιστούν στο Μπιαρρίτς.
Πιστεύουμε ότι ένας Επίτροπος ανά κράτος μέλος αρκεί.
Το Κοινοβούλιο καλύπτεται με ένα μέγιστο αριθμό 700 μελών.
Εκτός αυτού, και αυτό είναι το σημαντικότερο σημείο, όλες οι νομοθετικές αποφάσεις της Ευρωπαϊκής Ένωσης πρέπει να λαμβάνονται με ειδική πλειοψηφία μέσω - και αυτό είναι ένα σημαντικό σημείο - της διαδικασίας συναπόφασης με τη συμμετοχή του Κοινοβουλίου, και το λέω αυτό επειδή ακούω εδώ και εκεί να λέγεται ότι αυτά τα δύο θέματα δεν συμπίπτουν αυτομάτως.
Πρόεδρε, αυτό που πρέπει να γίνει στο Μπιαρρίτς είναι να κοιτάξουμε λίγο πιο μακριά.
Γνωρίζουμε πάρα πολύ καλά ότι οι σημερινές συνθήκες δεν επαρκούν και ότι στο μέλλον πρέπει να δοθεί μια καλύτερη διάρθρωση στην Ευρωπαϊκή Ένωση, μια πιο συνταγματική διάρθρωση, η οποία θα καθιστά σαφές ποιες είναι οι αρμοδιότητες των κρατών μελών και ποιες είναι οι αρμοδιότητες της Ευρωπαϊκής Ένωσης.
Επί του σημείου αυτού ο Πρόεδρος Prodi έκανε νομίζω μια καλή πρόταση.
Πρόεδρε, θα ήθελα να πω κάτι ακόμα για το Χάρτη.
Είχα την τιμή να συνεργαστώ στην κατάρτισή του.
Θα ήθελα καταρχάς να ευχαριστήσω τους Roman Herzog και Inigo Mendez de Vigo για την πάρα πολύ καλή δουλειά που έγινε και για τον τρόπο με τον οποίο επιτυγχάνονταν διαρκώς διάφοροι συμβιβασμοί.
Ιδιαίτερα θετικός ήταν και ο ρόλος του Επιτρόπου Vitorino ενώ το ίδιο ισχύει και για το αποτέλεσμα.
Η αξιοπρέπεια των πολιτών, η απαγόρευση της θανατικής ποινής, οι ελευθερίες των πολιτών, η παιδεία, η εργασία και οι επιχειρηματικές δραστηριότητες σε όλα τα κράτη μέλη, το ιδιαίτερα εκτενές άρθρο κατά των διακρίσεων, ακόμη πιο εκτενές απ' ό,τι στη συνθήκη του Αμστερνταμ, και η ίση μεταχείριση ανδρών και γυναικών, όχι μόνο στους παραδοσιακούς τομείς της εργασίας, της αμοιβής και της κοινωνικής ασφάλισης, αλλά σε όλους τους τομείς της Ευρωπαϊκής Ένωσης, όλα αυτά συμπεριλαμβάνονται στο Χάρτη και αυτό σημαίνει σημαντική πρόοδο.
Θα ήθελα να τονίσω ιδιαιτέρως ότι ελπίζω ότι θα υπάρξει η δυνατότητα να ενσωματωθεί κάποτε το κείμενο αυτό στις Συνθήκες.
Πρόεδρε, τελειώνοντας θα ήθελα να κάνω μια παρατήρηση για το μήνυμα του καθηγητή Prodi.
Πρέπει να πω ότι η προειδοποίησή του, η καλώς εννοούμενη προειδοποίησή του να σταματήσουμε να επικυρώνουμε και να διευρύνουμε διαρκώς τις διακυβερνητικές τάσεις με βρίσκει απολύτως σύμφωνη.
Οι πράξεις αυτές διευρύνουν ακόμη περισσότερο τον αντιδημοκρατικό χαρακτήρα της Ευρωπαϊκής Ένωσης και ο κ. Prodi προσπάθησε σήμερα να εγείρει ένα πραγματικό τείχος κατά των δράσεων αυτών και ελπίζω ότι το κατάλαβε αυτό ο κ. Moscovici καθώς επίσης και ότι η τάση αυτή θα αντιστραφεί πραγματικά από το Συμβούλιο στη Νίκαια και το Μπιαρρίτς.
Θα ήθελα καταρχήν να εκφράσω την ελπίδα μου ότι οι αρχηγοί των κρατών και κυβερνήσεων στη Νίκαια θα μετατρέψουν το Χάρτη για τα Ανθρώπινα Δικαιώματα, δηλαδή ολόκληρο το πακέτο στο σύνολό του, σε ένα όργανο για την άμεση προστασία των δικαιωμάτων του πολίτη.
Η δήλωσή μας για τα ανθρώπινα δικαιώματα είναι η πρώτη αυτής της χιλιετίας.
Πρόκειται για την πλέον σύγχρονη στον κόσμο και περιλαμβάνει το μεγαλύτερο φάσμα ανθρωπίνων δικαιωμάτων στον κόσμο.
Περιλαμβάνει ένα πραγματικό μήνυμα προς τους πολίτες και τη διεθνή κοινότητα σχετικά με τις νομικές αρχές στις οποίες στηρίζονται οι χώρες μας.
Για πρώτη φορά αντιπρόσωποι των πολιτών μπόρεσαν να συμμετάσχουν δραστήρια στο λεπτομερή καθορισμό του τρόπου ανάπτυξης της ΕΕ.
Ένα δημοκρατικό και αποτελεσματικό πρότυπο αντικατέστησε το παλαιό, βραδύ και μονομερές που υπήρχε ως τώρα.
Η ευρωπαϊκή μας ταυτότητα και κοινότητα αξιών θα ενισχυθεί.
Ο Χάρτης θα έχει μάλιστα και θετικά αποτελέσματα στη φιλελευθεροποίηση της ευρωπαϊκής οικονομίας.
Οι δυνατότητες του ατόμου να δημιουργεί επιχειρήσεις και να καθίσταται ανεξάρτητο αυξάνονται τώρα.
Προστατεύεται τώρα ακόμη πιο αποφασιστικά η ατομική ιδιοκτησία, περιλαμβανομένης και της πνευματικής.
Αυτή η ατομική προστασία αποτελεί μία σημαντική βάση για τη διεύρυνση των προτεραιοτήτων της ΕΕ κατά τα επόμενα χρόνια.
Αλλά και οι πολίτες των υποψηφίων κρατών θα ευεργετηθούν από τις ελευθερίες και τα δικαιώματα των οποίων απολαύουν οι πολίτες της ΕΕ.
Καθιερώνεται εδώ και τώρα η ευρωπαϊκή ιθαγένεια, η οποία προσδίδει στους πολίτες των μικρών χωρών τα πλεονεκτήματα των πολιτών μίας μεγάλης χώρας.
Κύριε Πρόεδρε, κύριε Πρόεδρε του Συμβουλίου, κύριε Πρόεδρε της Επιτροπής, αγαπητοί συνάδελφοι, σπανίως προεδρία της Ευρωπαϊκής Ένωσης είχε να αντιμετωπίσει τόσες πολλές προκλήσεις και σημαδεύτηκε από τόσα γεγονότα.
Οι προκλήσεις είναι βασικά η Διακυβερνητική Διάσκεψη, η προετοιμασία της διεύρυνσης, οι οποίες ασφαλώς συνδέονται μεταξύ τους.
Όσον αφορά τα γεγονότα, είναι οι δυσκολίες τις οποίες περνά το ευρώ, η ραγδαία άνοδος των τιμών του πετρελαίου και, σε ένα άλλο επίπεδο, η ελπίδα του εκδημοκρατισμού της Γιουγκοσλαβίας.
Με άλλα λόγια, το έργο της γαλλικής προεδρίας δεν είναι εύκολο.
Καθήκον δικό μας, ως εκλεγμένων εκπροσώπων, είναι τόσο να την ενθαρρύνουμε να προχωρήσει, παρά τις αντιξοότητες, όσο και να διαβιβάζουμε τα μηνύματα που λαμβάνουμε από την κοινή γνώμη σε κάθε μια από τις χώρες μας.
Μηνύματα ανησυχίας κατ' αρχάς μπροστά στις οικονομικές και κοινωνικές δυσχέρειες που περνάμε, παρά την ενισχυμένη ανάπτυξη, καρπό ετών προσπάθειας εκ μέρους όλων των συμπολιτών μας.
Αναμένουμε από τη γαλλική προεδρία της Ένωσης να ακουστεί μια αποφασιστική και ενωμένη αντίδραση των Δεκαπέντε για τα θέματα αυτά που ενδιαφέρουν κατά πρώτο λόγο τους συμπολίτες μας, η οποία θα επιτρέψει πολύ γρήγορα να αντιστραφούν οι τάσεις.
Διαφορετικά, πώς να εκπλαγεί κανείς για το σκεπτικισμό, ή ακόμα και την απόρριψη της Ευρώπης από την κοινή γνώμη.
Μηνύματα ενθάρρυνσης στη συνέχεια όσον αφορά τις διαπραγματεύσεις της ΔΔ που προηγούνται των διευρύνσεων της Ένωσης.
Γνωρίζουμε ότι οι διαπραγματεύσεις αυτές είναι πολύ δύσκολες και γεννούν φόβους αποτυχίας ή συμφωνίας a minima στη Νίκαια, πράγμα που θα ήταν ακόμα σοβαρότερο, όπως πιστεύετε και εσείς, κύριε Υπουργέ.
Το Ευρωπαϊκό Κοινοβούλιο και, μέσω αυτού, οι λαοί της Ευρώπης, αναμένουν από το έκτακτο Ευρωπαϊκό Συμβούλιο του Μπιαρρίτς να αποτελέσει την ευκαιρία ενός άλματος, ενός πολιτικού ξυπνήματος των ιθυνόντων των χωρών μας.
Η πολιτική των μικρών βημάτων δεν ανταποκρίνεται πλέον στη διάσταση των προκλήσεων που αντιμετωπίζουμε, αλλά' αισθάνθηκα την αποφασιστικότητα και των δύο σας στις δηλώσεις σας.
Ας ξαναδώσουμε στην Ευρώπη την ανθρώπινη διάστασή της και από την άποψη αυτή, η ενσωμάτωση του Χάρτη θεμελιωδών δικαιωμάτων στις συνθήκες θα αποτελέσει σημαντικό βήμα.
Ας καταφέρουμε να οργανωθούμε και οι Δεκαπέντε, ούτως ώστε να μπορέσουμε να υποδεχθούμε με καλές συνθήκες τις χώρες που κτυπούν την πόρτα μας.
Ας αποκτήσουμε, τέλος, καθαρό βλέμμα για να προσδιορίσουμε τα σύνορα της Ευρώπης.
Στην αρχή της ομιλίας μου ανέφερα τα γεγονότα της Γιουγκοσλαβίας.
Αν μπορούσαμε να εμπνευσθούμε από το θάρρος και την επιμονή των Σέρβων φίλων μας στις αντιξοότητες, η Ευρώπη θα προόδευε περισσότερο και οι λαοί μας θα την κατανοούσαν και θα την υποστήριζαν περισσότερο.
Κύριε Πρόεδρε, Κύριε Πρόεδρε της Επιτροπής, Κύριε Προεδρεύοντα του Συμβουλίου, αγαπητοί συνάδελφοι, το Ευρωπαϊκό Κοινοβούλιο βιώνει με την έγκριση του Χάρτη των θεμελιωδών δικαιωμάτων μια ιστορική στιγμή.
Η ολοκλήρωση του έργου αυτού είναι ιδίως για τους πολίτες ένα σημαντικό ορόσημο στην ιστορία της Ευρωπαϊκής Ένωσης.
Οι εργασίες της Συνέλευσης υπό τη διεύθυνση του πρώην Ομοσπονδιακού Προέδρου Roman Herzog είναι αξιόλογες.
Θα ήθελα εδώ να ευχαριστήσω το Δρ.
Ingo Friedrich, ο οποίος, εξ ονόματος της πολιτικής μας ομάδας, διαδραμάτισε σημαντικό ρόλο στις εργασίες της Συνέλευσης.
Θα ήθελα όμως να θέσω εκ νέου με σαφή τρόπο την εξής ερώτηση: Θέλουμε ένα Χάρτη που θα περιλαμβάνει όλα τα αμετάβλητα και αναπαλλοτρίωτα ανθρώπινα δικαιώματα ή ένα κατάλογο με όλα τα δικαιώματα που επιθυμούμε;
Τα δικαιώματα στη δωρεάν παιδεία ή στη δωρεάν πρόσβαση στα γραφεία απασχόλησης είναι ισότιμα με το δικαίωμα της ζωής ή της αξιοπρέπειας του ανθρώπου;
Στη Γερμανία, το σύνταγμα της Βαϊμάρης συμπεριλάμβανε έναν εκτεταμένο κατάλογο θεμελιωδών δικαιωμάτων.
Λόγω όμως της έκτασής του, ο εν λόγω κατάλογος δεν αποτέλεσε παρά μια δήλωση των επιδιωκόμενων στόχων χωρίς νομική ισχύ.
Τούτο δεν επιτρέπεται να επαναληφθεί σήμερα, στη συγκεκριμένη περίπτωση.
Θέλουμε να επιτύχουμε μια πραγματική προστασία των θεμελιωδών δικαιωμάτων των πολιτών μας στην Ευρώπη.
Ενόψει των γεγονότων που συντελέσθηκαν τον τελευταίο καιρό, το θέμα των τιμών των καυσίμων είναι κατά τη γνώμη μου επίσης άξιο προσοχής.
Η σημερινή κατάσταση, η οποία είναι ιδιαίτερα αφόρητη για πολλές ανεξάρτητες επιχειρήσεις μεταφορών καθώς και για τον τομέα της γεωργίας, πρέπει οπωσδήποτε να βελτιωθεί.
Δεν αρκεί να ορκίζονται οι Υπουργοί Οικονομικών στις Βερσαλλίες ότι δεν θα μειώσουν τους φόρους και, στη συνέχεια να υποχωρούν, τα κράτη όπου οι διαμαρτυρίες είναι πιο έντονες.
Η Διακυβερνητική Διάσκεψη για τη μεταρρύθμιση των ευρωπαϊκών θεσμικών οργάνων - για να θίξω κι ένα τρίτο θέμα - έχει επίσης καθοριστική σημασία για εμάς ως Κοινοβούλιο.
Εάν αποφασισθεί η επέκταση της λήψης αποφάσεων κατά πλειοψηφία στο Συμβούλιο, θα πρέπει ταυτόχρονα να επεκταθεί και το δικαίωμα συναπόφασης του Ευρωπαϊκού Κοινοβουλίου.
Οποιαδήποτε άλλη διαδικασία θα προκαλούσε ένα τεράστιο δημοκρατικό έλλειμμα.
Οι αρμοδιότητες πρέπει να προσδιορισθούν με σαφή τρόπο.
Στο άρθρο 87 πρέπει να συμπεριληφθεί ο τομέας των υπηρεσιών κοινής ωφέλειας που καλύπτει τα κοινωνικά, πολιτισμικά και φιλανθρωπικά ιδρύματα, ώστε να καταστεί δυνατή η μόνιμη προάσπιση και αυτών των αξιόλογων ιδρυμάτων.
Κυρία Πρόεδρε, κύριε Prodi, Πρόεδρε της Επιτροπής, όπως έχουμε πει πολλές φορές στην αίθουσα αυτή, ο Χάρτης των Θεμελιωδών Δικαιωμάτων είναι το τελικό αποτέλεσμα μιας αληθινής δημοκρατικής συνεργασίας.
Καταρτίσθηκε από τους εκπροσώπους του Κοινοβουλίου μας και των εθνικών κοινοβουλίων και κυβερνήσεων.
Αυτή η συνεργασία έδωσε ένα έξοχο αποτέλεσμα, παρά τις αμφιβολίες.
Μπορούμε λοιπόν να αναρωτηθούμε μήπως πρέπει να συνεχιστεί και στο μέλλον αυτό το επιτυχές πρότυπο συνεργασίας.
Πολλοί πολίτες θεωρούν την Ευρωπαϊκή Ένωση απόμακρη και γραφειοκρατική.
Η δυσπιστία τους πρέπει να ληφθεί σοβαρά υπόψη.
Πρέπει να δώσουμε ιδιαίτερη προσοχή στις σχέσεις μεταξύ των πολιτών και των οργάνων της Ένωσης.
Γι' αυτό χαίρομαι πολύ που στον Χάρτη των Θεμελιωδών Δικαιωμάτων τονίζεται η αρχή της διαφάνειας, αν και αυτό θα μπορούσε να γίνει με ακόμα πιο αποφασιστικό τρόπο.
Παρά τις απαιτήσεις που παρουσιάστηκαν σήμερα στην αίθουσα, φαίνεται ότι ο Χάρτης των Θεμελιωδών Δικαιωμάτων δεν πρέπει να είναι νομικά δεσμευτικός, αλλά να αποτελεί μόνο πολιτική δήλωση.
Η έκφραση μου 'μόνο' μπορεί να αμφισβητηθεί, διότι πιστεύω ότι, παρά τον χαρακτήρα της δήλωσης, το Ευρωπαϊκό Δικαστήριο θα χρησιμοποιήσει στη νομολογία του τα άρθρα του Χάρτη των Θεμελιωδών Δικαιωμάτων ως δεσμευτικές αρχές,, με τις οποίες η ερμηνεία του θα πρέπει φυσικά να εναρμονισθεί.
Κατ' αυτόν τον τρόπο, θα καταστούν προοδευτικά κανόνες δικαίου και οι κανόνες αυτοί θα είναι εκ των πραγμάτων δεσμευτικοί.
Ο Χάρτης των Θεμελιωδών Δικαιωμάτων είναι η απόδειξη της υπευθυνότητας και της προσοχής της Ένωσης για τα ανθρώπινα δικαιώματα.
Για να μπορεί να ελέγχει τον σεβασμό των ανθρωπίνων δικαιωμάτων και στην πράξη, η Ένωση πρέπει να διαθέτει έναν σαφή κανονισμό σχετικά με τους μηχανισμούς κυρώσεων κατά των κρατών μελών.
Αυτή τη στιγμή το Συμβούλιο εξετάζει τη συμπερίληψη τέτοιων μηχανισμών στο άρθρο 7.
Είναι καλό να συμφωνήσουμε για τις διαδικασίες αυτές, αλλά πρέπει να εξασφαλίσουμε ότι αυτό το σύστημα δεν θα μπορέσει να χρησιμοποιηθεί ως πολιτικό όπλο.
Όπως λεει μια παλιά φινλανδική παροιμία, πρέπει να εξετάσουμε πρώτα καλά τα πράγματα πριν φτάσουμε στα μαχαίρια.
Τώρα που πρόκειται να υιοθετηθεί η πρόταση της βελγικής κυβέρνησης για αυτούς τους μηχανισμούς κυρώσεων, διατρέχουμε κατά τη γνώμη μου τον κίνδυνο να χτυπήσουμε προτού να εξετάσουμε.
Ελπίζω να μελετηθούν και άλλο αυτοί οι μηχανισμοί κυρώσεων πριν από τις Συνόδους Κορυφής του Μπιαρρίτς και της Νίκαιας.
Κύριε Πρόεδρε, κύριε Πρόεδρε της Επιτροπής, κύριε Προεδρεύοντα του Συμβουλίου, αγαπητοί συνάδελφοι, ευχαριστώ την αντιπροσωπεία του Ευρωπαϊκού Κοινοβουλίου στη Συνέλευση, καθώς και τον Πρόεδρο της τελευταίας, κ. Roman Herzog, για τη συνεπή εργασία τους.
Η εκπόνηση ενός Χάρτη των θεμελιωδών δικαιωμάτων αποτελεί ένα σημαντικό βήμα για να πλησιάσουν οι πολίτες την Ευρώπη.
Ορισμένοι πιστεύουν ότι είναι δυνατό να δημιουργηθεί μια ενιαία αγορά στην Ευρώπη χωρίς να υπάρχει συναίνεση σχετικά με τις βασικές αξίες και αρχές.
Η πλειοψηφία των μελών του Ευρωπαϊκού Κοινοβουλίου δεν υποστήριξε ποτέ αυτή την άποψη.
Για παράδειγμα, μεριμνήσαμε ώστε η οδηγία για την απονομή ευρεσιτεχνίας στις βιοτεχνολογικές εφευρέσεις, η οποία αποτελούσε κατά πρώτο λόγο μια οδηγία της ενιαίας αγοράς, να μην υιοθετηθεί χωρίς την ενσωμάτωση σε αυτή βασικών, ηθικών αρχών και με τον αποκλεισμό ορισμένων τεχνικών που προσβάλλουν την ανθρώπινη αξιοπρέπεια.
Στον τομέα της σύγχρονης γενετικής τεχνολογίας ιδίως, τούτο αποτέλεσε ένα πρώτο βήμα προς την καθιέρωση κοινών αξιών στην Ευρώπη.
Ο Χάρτης είναι ένα πρόσθετο και ασφαλώς πολύ πιο σημαντικό επίτευγμα.
Πολλά μέρη του υποβληθέντος σχεδίου είναι εξαιρετικά.
Εν τούτοις, ιδίως όσον αφορά την προστασία της ανθρώπινης αξιοπρέπειας και την προστασία από την καταχρηστική χρησιμοποίηση σύγχρονων τεχνολογιών, το σχέδιο του Χάρτη επιβάλλεται να βελτιωθεί.
Σε ορισμένα σημεία η διατύπωση είναι ασαφής και εκφράζω ιδιαίτερα την ανησυχία μου για το γεγονός ότι, βάσει του άρθρου 3, απαγορεύεται μόνο η αναπαραγωγική κλωνοποίηση του ανθρώπου.
Τούτο ερμηνεύεται ως οπισθοδρόμηση έναντι της σημερινής ευρωπαϊκής νομοθεσίας.
Κύριε Prodi, η ανθρώπινη κλωνοποίηση δεν περιλαμβάνεται στην οδηγία για την απονομή ευρεσιτεχνίας στις βιοτεχνολογικές εφευρέσεις, δεδομένου ότι όχι μόνο το δίπλωμα ευρεσιτεχνίας αλλά και η ίδια η τεχνική προσβάλλουν χρηστά ήθη και τη δημόσια τάξη.
Τούτο επιβεβαιώνεται εκ νέου και από τον Επίτροπο, κ. Busquin, σε επιστολή που είχε την καλωσύνη να μου αποστείλει αυτή την εβδομάδα.
Για το λόγο αυτό είναι επικίνδυνο να επιδείξουμε μικρότερη αυστηρότητα στην περίπτωση του Χάρτη από αυτή που επιδείξαμε για τη μέχρι σήμερα υιοθετηθείσα νομοθεσία της Ευρωπαϊκής Ένωσης.
Τούτο δεν εξαρτάται από την αντιπροσωπεία μας ή από τον κ. Roman Herzog αλλά από τις κυβερνήσεις των κρατών μελών.
Επομένως, πρέπει να ασκηθεί πίεση στις τελευταίες, προκειμένου να επιφέρουν μια νέα βελτίωση στο σχετικό σημείο του κειμένου.
Κύριε Πρόεδρε, αγαπητοί συνάδελφοι, με την επιδοκιμασία των Δικαστηρίων στο Λουξεμβούργο και το Στρασβούργο η Συνέλευση εκπόνησε το εξαιρετικά ισορροπημένο σχέδιο ενός Χάρτη των θεμελιωδών δικαιωμάτων και το υπέβαλε προς έγκριση από το Συμβούλιο.
Ποια είναι η προστιθέμενη αξία του εν λόγω Χάρτη;
Πρώτον, από 30 και περισσότερες έγκυρες νομικές πηγές ενσωματώθηκε στο κείμενο η ουσία των θεμελιωδών δικαιωμάτων.
Δεύτερον, εξασφαλίζεται η διαφάνεια τόσο για τους πολίτες, οι οποίοι γνωρίζουν τώρα ποια είναι τα δικαιώματά τους έναντι εκείνων που θεσπίζουν και εφαρμόζουν το ευρωπαϊκό δίκαιο, όσο και για τα άτομα που πράττουν ακριβώς αυτό, δηλαδή θεσπίζουν ή εφαρμόζουν το ευρωπαϊκό δίκαιο.
Τα τελευταία γνωρίζουν τώρα και αυτά τα δικαιώματα που οφείλουν να σέβονται.
Τρίτον, η Συνέλευση δεν αρκέστηκε στην αντιγραφή παλαιών δικαιωμάτων - ακόμη και το Συμβούλιο της Ευρώπης το αναγνώρισε αυτό - αλλά αντιμετώπισε και προσδιόρισε νέους κινδύνους, όσον αφορά τα παλαιά δικαιώματα, στους τομείς της εγκληματικότητας, της βιοτεχνολογίας, της προστασίας των δεδομένων και της διοίκησης.
Έτσι ο Χάρτης εξασφαλίζει εντονότερη προστασία από την Ευρωπαϊκή Σύμβαση των ανθρωπίνων δικαιωμάτων - και αυτό πρέπει να το εξηγήσουμε σε όλους εκείνους στην Ολομέλεια που ισχυρίζονται το αντίθετο - καθώς και την ισορροπία μεταξύ των πολιτικών και των κοινωνικών δικαιωμάτων.
Πρόκειται για την πρώτη διακήρυξη των ανθρωπίνων δικαιωμάτων του νέου αιώνα και για τον πιο σύγχρονο Χάρτη θεμελιωδών δικαιωμάτων που υπάρχει στον κόσμο.
Καθιστά στους ανθρώπους σαφές ότι η Ευρωπαϊκή Ένωση εξακολουθεί να αποτελεί μια κοινότητα αξιών.
Ωστόσο, πολλά πρέπει να γίνουν ακόμη για να παραμείνει η ΕΕ μια παρόμοια κοινότητα.
Κύριε Moscovici, Προεδρεύοντα του Συμβουλίου, σας ζητώ με κάθε σοβαρότητα να αναλογισθείτε τα εξής: Αν επιστρέψετε στο στάδιο της απόφασης που ελήφθη στην Κολωνία και εξακολουθήσετε να εξετάζετε επ' αόριστον κατά πόσο ο Χάρτης πρέπει να ενσωματωθεί στη Συνθήκη, δεν ενθαρρύνετε με τους δισταγμούς σας τα άτομα που παραβιάζουν τα ανθρώπινα δικαιώματα;
Είναι ορθό αυτό που διατύπωσε ο κ. Barσn Crespo: γιατί να χάσουμε χρόνο;
Σε τελευταία ανάλυση, στόχος είναι να καταστεί απλά το ισχύον δίκαιο πιο εμφανές.
.
Κύριε Πρόεδρε, διεξήχθη μια συζήτηση πλούσια, αλλά συγχρόνως και ενδιαφέρουσα.
Θα ήθελα να χαιρετίσω, με τη σειρά μου, τη σθεναρή και ουσιαστική παρέμβαση του προέδρου Prodi.
Σημειώνω ασφαλώς - και το σημείο αυτό είναι ιδιαιτέρως ικανοποιητικό - ότι το Ευρωπαϊκό Κοινοβούλιο, σχεδόν ομόφωνα, είναι ικανοποιημένο από το Χάρτη.
Αυτό δεν πρέπει να μας εκπλήσσει, εφόσον το Κοινοβούλιο συνέβαλε σε αυτόν, εφόσον ο Χάρτης ανταποκρίνεται και σε ορισμένες από τις αξίες του.
Αυτό δίνει μεγάλη δύναμη στο κείμενο, αλλά και στο Ευρωπαϊκό Συμβούλιο για να το προωθήσει.
Σημείωσα τις εκκλήσεις σας και την ενθάρρυνση να προχωρήσουμε περισσότερο, να εκμεταλλευθούμε τη συγκυρία για να το φέρουμε έως τη Νίκαια και πέρα από τη Νίκαια.
Στο πλαίσιο αυτό, θα προσπαθήσω να απαντήσω συνοπτικά στις παρεμβάσεις σας.
Ο κ. Prodi, Πρόεδρος της Επιτροπής, συνηγόρησε υπέρ της διατήρησης του κοινοτικού μοντέλου, το οποίο έγινε ευρύτατα αποδεκτό από όλες τις πλευρές της αίθουσας και θα ήθελα, με τη σειρά μου, να χαιρετίσω αυτή την ομιλία που παραμένει χωρίς καμία αμφιβολία σημαντική.
Συμφωνώ μαζί του όσον αφορά την ανάγκη διατήρησης της θεσμικής ισορροπίας ενισχύοντας πολιτικά τη θέση τόσο της Επιτροπής, όσο και του Συμβουλίου.
Συμφωνώ μαζί του σχετικά με τον κεντρικό ρόλο που πρέπει να διατηρήσει στο μέλλον η Επιτροπή ως θεματοφύλακας του κοινοτικού γενικού συμφέροντος.
Συμφωνώ με την προειδοποίησή του όσον αφορά την επιστροφή στις διακυβερνητικές μεθόδους, όπως προσπαθούν μερικοί.
Αλλά χωρίς να θέλω να ανοίξω εδώ διάλογο μαζί του για ένα θέμα που αξίζει να συζητηθεί και πάλι, θα ήθελα να του γνωστοποιήσω ορισμένες αντιδράσεις του Συμβουλίου.
Θα πρέπει να δώσουμε προσοχή στο κοινοτικό όλον.
Η πρωτοτυπία του ευρωπαϊκού θεσμικού μοντέλου έγκειται ακριβώς στον καταμερισμό των αρμοδιοτήτων, στις συχνά μικρές λεπτομέρειες, που όπως πιστεύω έχουν αποδείξει την αξία τους.
Δεν είναι καλύτερο να διευκρινισθούν οι αρμοδιότητες κάθε επιπέδου λήψης αποφάσεων, αντί να εμπλακούμε σε ένα νομικό καταμερισμό σύμφωνα με ένα κλασικό ομοσπονδιακό μοντέλο;
Δεν θα είμαστε έτσι πιο κοντά στο μοντέλο που θέλησαν οι ιδρυτές;
Δεύτερη παρατήρηση.
Υπάρχουν τομείς στους οποίους η κυριαρχία των κρατών μελών δεν θα μπορούσε να τεθεί υπό αμφισβήτηση χωρίς να δημιουργηθεί σύγκρουση με το πνεύμα της ευρωπαϊκής οικοδόμησης.
Αλλά στο σημείο αυτό θα ήθελα να εκφράσω αν όχι τη διαφωνία, τουλάχιστον τη διαφοροποίησή μου σε δύο σημεία.
Το πρώτο σημείο αφορά την κοινή εξωτερική πολιτική και πολιτική ασφάλειας, την πρόταση που υποβλήθηκε να ενταχθεί ο εκπρόσωπος για την ΚΕΠΠΑ στην Επιτροπή.
Γνωρίζετε ότι στο Αμστερνταμ έγινε η συνειδητή επιλογή να διαχωριστούν οι δύο λειτουργίες, δεδομένου ότι ο ύπατος εκπρόσωπος, αντιθέτως προς την Επιτροπή, δεν εκφράζεται ανεξαρτήτως, αλλά έχει ως αποστολή να συντονίζει τις κοινές εξωτερικές πολιτικές και πολιτικές ασφάλειας που εμπίπτουν στην αρμοδιότητα των κρατών μελών και στον τομέα αυτό πρέπει να δώσουμε ίσως σημαντική θέση στη διακυβερνητική διάσταση.
Η ΚΕΠΠΑ, για λόγους που προκύπτουν τόσο από την ιστορία, όσο και από τη φύση του θέματος, θα πρέπει ασφαλώς να υπόκειται για πολύ καιρό ακόμα σε συντονισμό μεταξύ των κρατών μελών.
Ίσως μια μέρα να χρειαστεί να καταργήσουμε αυτή τη λειτουργία, αλλά νομίζω ότι η ημέρα αυτή δεν έχει φθάσει.
Αντιθέτως, αυτή τη στιγμή, η λειτουργία αυτή πρέπει να παγιωθεί.
Η δεύτερη διαφοροποίησή μου αφορά το ευρώ.
Οι πρόσφατες διακυμάνσεις αυτού του νομίσματος έκαναν αισθητή την ανάγκη μιας διακυβέρνησης, μιας διαχείρισης περισσότερο πολιτικής.
Έτσι, νομίζω ότι οι λύσεις δεν πρέπει να αποφεύγουν το στενό διακυβερνητικό συντονισμό, τη συνεργασία των οικονομικών πολιτικών.
Πρέπει, κατά τη γνώμη μου, μιλώντας από άποψη διακυβέρνησης, το Συμβούλιο και η Επιτροπή να κρατούν μαζί σταθερά το τιμόνι και όχι να ωθούν και εδώ προς το κοινοτικό όλον.
Γι' αυτό νομίζω ότι είναι πολύ σημαντικό ο πρόεδρος της ζώνης του ευρώ - που θελήσαμε να δημιουργήσουμε - να διατηρήσει πλήρη το ρόλο του στο θέμα.
Πολλοί επιθυμούμε μια ομοσπονδία εθνικών κρατών.
Αυτό σημαίνει και ότι κάθε ένας πρέπει να βρει ακριβώς τη θέση του, στοιχεία τα οποία προορίζονται να εμπλουτίσουν τη συζήτηση, διότι νομίζω ότι συμμετείχαμε πραγματικά σε μια εξαιρετικά σημαντική συζήτηση.
Κύριε πρόεδρε Napolitano, με χαρά άκουσα ότι συμφωνούμε για το ότι δεν πρέπει να προχωρήσουμε πάρα πολύ γρήγορα, να μην θέσουμε σε κίνδυνο το Χάρτη.
Προτείνετε να αποτελέσει ο Χάρτης αφετηρία ενός μελλοντικού συντάγματος, γιατί όχι.
Αλλά πρέπει να συμφωνήσουμε σχετικά με το τι θα βάλουμε σε αυτό το σύνταγμα.
Θα ήθελα να καθησυχάσω τον κ. Poettering, σχετικά με την ικανότητά μου να μασώ τσίχλα ακούγοντάς τον συγχρόνως με προσοχή.
Είχε δίκιο να υπογραμμίσει το δρόμο που διανύσαμε από την πτώση του τείχους και τη γερμανική επανένωση, δέκα χρόνια πριν.
Ελπίζω τώρα ότι η δημοκρατία έχει τεθεί σε κίνηση στη Σερβία.
Ευχήθηκε να χαράξει η Προεδρία στη Νίκαια το δρόμο του μέλλοντος.
Ασφαλώς, η Προεδρία γνωρίζει ότι τα πράγματα δεν θα σταματήσουν στη Νίκαια, ότι πρέπει να σκεφθούμε το μέλλον και να δώσουμε τη μαρτυρία μας.
Για άλλη μια φορά, ας μην χρησιμοποιήσουμε ως πρόφαση τις μελλοντικές συζητήσεις για να μην λάβουμε - δεν είναι αυτή η γνώμη σας - τις αποφάσεις που επιβάλλονται σήμερα ήδη από τη ΔΔ και ασφαλώς στόχος του Μπιαρρίτς είναι να συμβάλει σε αυτές, να τις προετοιμάσει.
Ο κ. Enrique Barσn Crespo υπογράμμισε σχετικά με το Χάρτη ότι πρόκειται για εξαιρετικό κείμενο για το οποίο μπορούμε να είμαστε υπερήφανοι.
Γιατί λοιπόν θέλει να το βάλει στη γυάλα;
Νομίζω ότι δεν πρέπει να ξεχνάμε απλώς ότι ορισμένα κράτη μέλη - δεν βρίσκομαι εδώ για να τα καταγγείλω - χρειάστηκε ήδη να ξεπεράσουν ισχυρότερες αντιστάσεις και αντιδράσεις για να δεχθούν αυτό το κείμενο, εξ ού και, αν όχι η διστακτικότητά μου, τουλάχιστον η υπομονή μου, η οποία νομίζω είναι απαραίτητη.
Όσον αφορά τη ΔΔ, δεν συμμερίζομαι απολύτως τη γνώμη του.
Δεν νομίζω ότι βρισκόμαστε σε σημείο εμπλοκής, αλλά αντιθέτως σε ένα σημείο όπου αναδύονται κάποιες κινήσεις, οι οποίες ελπίζω, εξάλλου, ότι θα είναι ισχυρότερες από εκείνες του Μπιαρρίτς.
Όσον αφορά το μέλλον, θα πρέπει ίσως πραγματικά να επανεξετάσουμε τη μέθοδο, ίσως συνέλευση αντί για ΔΔ, ακόμα κι αν αυτό δεν πρέπει να γίνεται συστηματικά.
Ο κ. Lannoye εξέφρασε ικανοποίηση για τη θέση που έλαβα σχετικά με ενδεχόμενη συνταγματοποίηση.
Δεν γνωρίζω αν, όπως είπε μια ομιλήτρια, οι απόψεις μου είναι αντιπροσωπευτικές του οργάνου μου, αλλά θα ήθελα να πω ότι πρόκειται για προσωπική άποψη.
Σήμερα, κατά την άποψή μου, η πλειοψηφία των κρατών μελών δεν επιθυμεί να εργαστούμε στο άμεσο μέλλον προς τέτοια κατεύθυνση.
Αντιθέτως, στο Εβιάν παρατηρήσαμε αρκετά ισχυρή αντίσταση.
Ο κ. Wurtz εξέφρασε τη λύπη του για το ότι δεν λαμβάνονται περισσότερο υπόψη οι πολίτες, ότι δεν αναζητείται τρόπος για να ζητείται ευρύτερα η γνώμη τους.
Από πλευράς μου, νομίζω ότι αυτός ακριβώς είναι ο λόγος για τον οποίο η μέθοδος της συνέλευσης είναι καλή και πρέπει να χρησιμοποιείται συχνά στο μέλλον.
Οι εισηγητές υπογράμμισαν την ποιότητα της συζήτησης, καθώς και την ανάγκη να προχωρήσουμε περισσότερο.
Ασφαλώς, δεν μπορώ παρά να συμφωνήσω μαζί τους.
Έρχομαι τώρα στις απαντήσεις προς τον κ. Mιndez de Vigo.
Δεν είμαι χριστιανοδημοκράτης, συνεπώς δεν πιστεύω στα θαύματα.
Αλλά θέλω να χαιρετίσω το Ευρωπαϊκό Κοινοβούλιο ως έχει, διότι συνέβαλε ενεργά σε αυτή την εργασία.
Δεν πρόκειται για θαύμα, πρόκειται για τον καρπό μιας εργασίας.
Πρέπει να προβούμε στην ανακήρυξη και να περιμένουμε, με κίνδυνο το κείμενο αυτό να μην γίνει παντού αποδεκτό ως νομικά δεσμευτικό;
Με ερωτά ποιος αρνείται.
Δεν βρίσκομαι εδώ, για άλλη μια φορά, για να καταγγείλω.
Ο πρόεδρος του Συμβουλίου δεν βρίσκεται εδώ για να αναζητήσει αποδιοπομπαίους τράγους, αλλά αντιθέτως για να αναζητήσει συναινέσεις και συμβιβασμούς.
Έτσι, θα ήθελα να του πω: ας περιμένουμε ίσως τη συζήτηση στο Συμβούλιο και θα δούμε αν μπορούμε να προχωρήσουμε περισσότερο, γρηγορότερα με αυτό το Χάρτη.
Στο ίδιο πνεύμα απαντώ στην Pervenche Berθs.
Eξέφρασε την ευχή να μην αλλάξει ούτε μία τελεία από το κείμενο του Χάρτη και αυτή που θα αποφανθεί σε τελευταίο βαθμό να είναι η συνέλευση.
Θα διαφοροποιηθώ κάπως από την άποψή της, διότι η συνέλευση δεν είναι όργανο που υπερισχύει των υπολοίπων. αλλά' εύχομαι πράγματι στο Μπιαρρίτς να εγκριθεί ολόκληρο το πακέτο, διότι διαφορετικά φοβάμαι πολύ ότι αρχίζουν συζητήσεις που είναι επικίνδυνες.
Έκανε επίσης μια εξαιρετικά ενδιαφέρουσα πρόταση όσον αφορά το σύνδεσμο μεταξύ του Χάρτη και της συζήτησης για ένα ενδεχόμενο άρθρο 7.
Την υποστηρίζω και θα πρότεινα να εξετάσουμε αυτή την ιδέα αναφοράς στο Χάρτη, για παράδειγμα στο άρθρο 6, πρόταση η οποία νομίζω ότι θα μας επέτρεπε να προχωρήσουμε χωρίς να φθάσουμε μέχρι την ενσωμάτωση, και να αποκτήσουμε ένα ισχυρό σημείο αναφοράς.
Θα πρέπει όμως, και απευθύνομαι στους βουλευτές μέλη της Διάσκεψης, να πεισθούν γι' αυτό τα μέλη του Ευρωπαϊκού Συμβουλίου και αυτό δεν είναι αυτονόητο.
Δεν επιθυμώ να απαντήσω λεπτομερώς στις παρεμβάσεις των ομιλητών.
Εξάλλου, δεν έχω το χρόνο.
Θέλω απλώς να υπογραμμίσω ότι φροντίσαμε να λάβουμε περισσότερο υπόψη τις προσδοκίες των ενώσεων.
Πράγματι, μπορεί κανείς να επιθυμεί περισσότερα και καλύτερα, αλλά πιστεύω ειλικρινέστατα ότι κάναμε μια καλή αρχή.
Η ικανοποίηση που εκφράστηκε σε αυτά τα έδρανα σε σχέση με το σχέδιο Χάρτη αποτελεί ισχυρή μαρτυρία για το ότι υπήρξε διαφάνεια, άνοιγμα, ότι η μέθοδος υπόσχεται πολλά και ότι ανταποκριθήκαμε επίσης στις προσδοκίες των πολιτών που εκφράστηκαν κατ' αυτόν τον τρόπο.
Η κ. Margie Sudre μετέφερε την ανησυχία των συμπολιτών μας μπροστά στις οικονομικές και κοινωνικές δυσκολίες η οποία γεννά έναν ευρωπαϊκό σκεπτικισμό.
Δεν είναι αυτό το θέμα μας σήμερα, αλλά δεν μπορώ παρά να της υπενθυμίσω ότι η γαλλική Προεδρία έχει πράγματι σοβαρές θεσμικές αποστολές, αλλά συγχρόνως έχει και σοβαρές προτεραιότητες όσον αφορά τους πολίτες.
Δεν θα ήθελα οι προτεραιότητες αυτές να εξαφανιστούν πίσω από τις θεσμικές προτεραιότητες.
Θα αναφέρω, για παράδειγμα, την κοινωνική ατζέντα που αποτελεί προτεραιότητα για μας, ή ακόμα και την εγκαθίδρυση αυτού που δεν θα αποκαλούσα οικονομική κυβέρνηση, αλλά' οικονομική διακυβέρνηση, για να αντιμετωπιστούν αυτές οι δυσκολίες.
Ολοκληρώνω λέγοντας ότι η γαλλική Προεδρία - μην έχετε καμία αμφιβολία - προτίθεται να δώσει στο Ευρωπαϊκό Κοινοβούλιο όλη την προσοχή που αξίζει και θα έλθω να κάνω απολογισμό του Μπιαρρίτς στις 24 Οκτωβρίου σε αυτή την αίθουσα.
Προσθέτω ότι θέλουμε να εργασθούμε με πλήρη διαφάνεια, όπως το επιθυμείτε, και να συνεχίσουμε τις τακτικές ανταλλαγές απόψεων που έχουμε μαζί σας από τον Ιούλιο.
Το θεωρώ απαραίτητο αν θέλουμε να σημειώσει το Ευρωπαϊκό Συμβούλιο του Μπιαρρίτς επιτυχία, δηλαδή να προετοιμάσει υπό καλές προϋποθέσεις μια επιτυχία στη Νίκαια, γιατί από την επιτυχία της Νίκαιας θα εξαρτηθεί ο χαρακτήρας αλλά και η επιτυχία της μετά τη Νίκαια εποχής.
Γι' αυτό σας καλώ, παρόλα ταύτα, να μην προχωρήσετε υπερβολικά νωρίς σε αυτό το μέλλον, διότι αυτό το μέλλον οικοδομείται βήμα βήμα και πέτρα πέτρα.
Κύριε Πρόεδρε, κύριε Πρόεδρε του Συμβουλίου, αξιότιμοι κύριοι βουλευτές, σας ευχαριστώ για την ευγένεια με την οποία ακούσατε την ομιλία μου και ευχαριστώ ακόμη και εκείνους που με επέπληξαν ευγενικά που δεν είχα κάνει αυτή την ομιλία νωρίτερα.
Σε αυτούς λέω ότι, πριν εκφωνήσει κανείς έναν λόγο, χρειάζεται να μάθει, να γνωρίσει, να ζυγίσει τις δυνάμεις που ασκούνται στο πεδίο, διότι ένας πολιτικός λόγος πρέπει να είναι πάντα ρεαλιστικός και πάντα συνδεδεμένος με την πραγματικότητα των δυνάμεων και των στόχων που επιδιώκουμε όλοι μας.
Τον εκφώνησα σήμερα επειδή βλέπω ότι οι κίνδυνοι, που έχουν πυκνώσει τους τελευταίους μήνες πάνω από την Ευρώπη, έχουν δημιουργήσει ανάμεσά μας μια κοινή βούληση που θα μπορέσει να μας αποφέρει συγκεκριμένους καρπούς στο μέλλον.
Στη σημερινή συζήτηση συμφωνώ με αυτά που ειπώθηκαν από όλους - τον Moscovici, τον Napolitano, τους προέδρους ομάδων που παρενέβησαν - σχετικά με τη σημασία του Χάρτη των Θεμελιωδών Δικαιωμάτων: είναι κάτι το νέο και, μεταξύ των άλλων, το απροσδόκητο.
Δεν μπορούμε να σταματήσουμε όμως σ' αυτό το σημείο: πέρα από την επίσημη πολιτική διακήρυξη του Χάρτη, είναι απαραίτητο να λάβουμε σαφή θέση σχετικά με την ενσωμάτωσή του στη Συνθήκη για την Ένωση.
Όμως πρέπει επίσης να αναρωτηθούμε: σε ποια Συνθήκη;
Η Επιτροπή, όπως γνωρίζετε, πρότεινε να αρχίσει να εργάζεται για μια σαφέστερη θεμελιώδη Συνθήκη, στην οποία τα δικαιώματα των πολιτών θα είναι ισχυρότερα, οι αρμοδιότητες της Ένωσης και των κρατών μελών θα είναι επακριβώς καθορισμένες κι ακόμη και αν σε πολλές περιπτώσεις διατηρηθούν οι σημερινές αρμοδιότητες, η Συνθήκη αυτή θα είναι κατανοητή.
Αυτή η εργασία είναι δυνατή και η μελέτη του Πανεπιστημιακού Ιδρύματος της Φλωρεντίας αποτελεί μια άριστη βάση για να την αποτελεσματική της θεμελίωση.
Η εργασία αυτή - επαναλαμβάνω - δεν είναι μόνο νομικά δυνατή, αλλά είναι και πολιτικά απαραίτητη.
Εύχομαι λοιπόν να συμφωνήσει το Ευρωπαϊκό Συμβούλιο της Νίκαιας με αυτό το σχέδιο και να αποφασίσει να το ξεκινήσει ακριβώς ως σχέδιο, όχι ως ήδη τελειωμένο γεγονός, αφού φυσικά υιοθετήσει τις μεταρρυθμίσεις που χρειαζόμαστε τώρα.
Για τις μεταρρυθμίσεις αυτές δεν θέλω να μακρηγορήσω και σήμερα επικεντρώθηκα προπαντός στη μέθοδο: την κοινοτική μέθοδο, το θεσμικό τρίγωνο, την αμοιβαία αρμοδιότητα.
Θα ήθελα να υπογραμμίσω επίσης με κάθε σαφήνεια πως ούτε υπερέβαλα ούτε διόγκωσα κανένα σημείο, επανέλαβα με προσεκτική ανάλυση ποιες είναι οι δυνάμεις που ασκούνται σήμερα και μόνο όταν υπήρχαν προτάσεις, τις διαχώρισα και τις παρουσίασα ως προτάσεις.
Παρουσίασα, επομένως, όχι μόνο τον σπουδαίο ρόλο της Επιτροπής, αλλά τον ρόλο όλων των οργάνων και υπογράμμισα μάλιστα - και θα το ξανακάνω, γιατί είναι ακόμη πιο σημαντικό - την ανάγκη κινητοποίησης των ανθρώπων και των συνειδήσεων.
Υπάρχει μια συνέχεια προς αυτή την κατεύθυνση στο έγγραφο για τις μορφές διακυβέρνησης που έχουμε καταρτίσει και που θα παρουσιάσουμε, επειδή με αυτόν τον τρόπο θα κινητοποιηθούν όργανα και συνειδήσεις μαζί και αυτό είναι ένα καθήκον κεφαλαιώδους σημασίας.
Στη συνέχεια πρέπει να πάμε στη Νίκαια, να θέσουμε σε εφαρμογή το πρόγραμμα που έχουμε χαράξει.
Έπ' αυτού - το επαναλαμβάνω - δεν μπορούμε να αρκεστούμε σε μινιμαλιστικές λύσεις.
Συμφωνώ απόλυτα με αυτό που είπε ο κ. Moscovici: μια μικρή Νίκαια είναι απαράδεκτη.
Μετά τη Νίκαια, όμως, έχουμε την υποχρέωση να προχωρήσουμε αποφασιστικά προς τη διεύρυνση, να ορίσουμε το χρονοδιάγραμμα, να προσδιορίσουμε τις μεθόδους του benchmarking, να καθορίσουμε τους στόχους, και όλα αυτά πρέπει να τα κάνουμε με την κοινοτική μέθοδο, που επιτρέπει τη συνύπαρξη διάφορων χωρών, διάφορων τρόπων αντίληψης, αλλά επιτρέπει επίσης τη συμμετοχή στην ενιαία ευρωπαϊκή μας πραγματικότητα.
Θα πρέπει να εργαστούμε επί της ενισχυμένης συνεργασίας, για να την καταστήσουμε πιο ευέλικτη και αποτελεσματική προκειμένου να επιτύχουμε τούτο: μια ενισχυμένη συνεργασία που είναι ο άμεσος, ο απλούστερος τρόπος για να μπορέσουμε να κάνουμε το βήμα προς την τελική ολοκλήρωση, η αναγκαιότητα της οποίας επιβεβαιώθηκε σε πλείστες αξιόλογες παρεμβάσεις που άκουσα σήμερα.
Θα ήθελα να αρχίσουμε από αυτήν την ενισχυμένη συνεργασία για να δώσω μερικά παραδείγματα των νέων ευρωπαϊκών δυνατοτήτων.
Αν είμαστε σύμφωνοι Έπ'' αυτού, θα πρέπει να είμαστε αυστηροί στην καταπολέμηση κάθε τάσης για εξατομίκευση των ευθυνών, για κατατεμαχισμό των κέντρων λήψης αποφάσεων.
Αυτό δεν σημαίνει οπωσδήποτε όλα και αμέσως.
Εκφώνησα ένα λόγο συνεκτικό, έντονο, αλλά επίσης ρεαλιστικό, σκιαγραφώντας τα βήματα για αυτά που μπορούμε να επιτύχουμε σήμερα και εκείνα που θα μπορέσουμε να επιτύχουμε αύριο.
Παρόλα αυτά, Υπουργέ Moscovici, δεν έχω καμία ιδέα για το τι πρέπει να γίνει με το κοινοτικό σύνολο.
Έχω μια αντίληψη της επικουρικότητας εξαιρετικά έντονη και εξαιρετικά ριζωμένη στη δική μου ζωή και θα τη σεβαστώ ανά πάσα στιγμή.
Ακόμη και όταν επεσήμανα τις απαραίτητες αλλαγές, πάντα για το μέλλον, ακόμη και σε αυτό που θεωρήθηκε από εσάς εδώ ομιλία για την ΚΕΠΠΑ, διευκρίνισα ότι πρέπει να γίνει με ειδικό καθεστώς και υπέδειξα μια μελλοντική οδό για την επίτευξη αυτού του στόχου, χωρίς να σκεφτώ ούτε στο ελάχιστο ότι μπορούν να παραβιαστούν οι ισχύοντες κανόνες.
Όμως, επεσήμανα επίσης συγκεκριμένα ότι στη σημερινή κατάσταση μπορούμε να επιτύχουμε εξαιρετικά σημαντικούς στόχους με τον κοινοτικό τρόπο, όπως κάνουμε σήμερα, για παράδειγμα, για μια καλύτερη δράση στα Βαλκάνια.
Πιστεύω ότι είναι πρόβλημα στη συνείδησή μας να βλέπουμε πόση προσπάθεια καταβάλλουμε στα Βαλκάνια, αλλά και πόσο κατατεμαχισμένη είναι αυτή η προσπάθεια και πόσο πενιχρά ήταν τα αποτελέσματα τουλάχιστον στην πρώτη της φάση εξαιτίας του κατατεμαχισμού μας.
Μπορούμε να δώσουμε άλλο ένα παράδειγμα για την ενεργειακή πολιτική, όπως είπα: πόσο μεγάλη είναι η επιθυμία και η ανάγκη μιας κοινής ενεργειακής πολιτικής, ιδίως τώρα που δεν έχουμε πια τις εθνικές πετρελαϊκές εταιρείες, αλλά μια πραγματική και σωστή αγορά, η διαχείριση της οποίας θα αποτελεί επομένως αντικείμενο καθολικού συντονισμού σε ολόκληρη την αγορά.
Έδωσα ρεαλιστικά και σοβαρά παραδείγματα και περιέγραψα ένα δρόμο για το μέλλον·δεν θέλησα να πετάξω προς την ουτοπία.
Δεν είπα καμία λέξη αυτού του τύπου.
Μπορώ να σας πω, όμως, ότι δεν θα επιτρέψω ποτέ μα ποτέ να ακουστεί από εδώ και μπρος η φράση: "Ούτε το Κοινοβούλιο ούτε η Επιτροπή έχουν δημοκρατική νομιμότητα";, όπως έχει ειπωθεί πολλές φορές τους τελευταίους μήνες.
(Χειροκροτήματα) Έπ'' αυτού έχουμε κάνει πάρα πολλή υπομονή, και εσείς και εμείς: εσείς επειδή είστε οι νόμιμοι εκλεγμένοι του ευρωπαϊκού λαού και εμείς επειδή έχουμε διπλή νομιμοποίηση, αφενός των λαών διαμέσου εσάς και της εμπιστοσύνης σας και αφετέρου των κρατών μελών διαμέσου του Συμβουλίου.
Πρόκειται για ένα σημείο αφετηρίας που μας δίνει δύναμη και νομιμότητα.
Σας ευχαριστώ για την ευγένεια με την οποία με παρακολουθήσατε.
Επιτρέψτε μου, ωστόσο, να τελειώσω με μία παρατήρηση πιο ελαφρού τόνου, που μου ήρθε καθώς διάβαζα τις αθλητικές εφημερίδες αυτές τις μέρες, με τη σκέψη ότι ο αθλητισμός εμπίπτει στο πεδίο της επικουρικότητας.
Δεν θέλω σε καμία περίπτωση να μακρηγορήσω Έπ'' αυτού, αλλά χαίρομαι που διαπιστώνω ότι στην Ολυμπιάδα του Σίδνεϋ, την πρώτη Ολυμπιάδα - μου είπαν - της μετά-ντόπινγκ εποχής, μια Ολυμπιάδα επομένως που την ορίζουμε με το πνεύμα του De Coubertin, οι δεκαπέντε χώρες της Ένωσης έλαβαν 239 μετάλλια και οι ΗΠΑ 97.
Αν κάναμε, στη συνέχεια, μια αντιπαραβολή μεταξύ των δώδεκα χωρών του ευρώ και της επικράτειας του δολαρίου, θα προέκυπτε πάραυτα μια συντριπτική πλειοψηφία.
Ευχαριστώντας τους αθλητές για τις επιδόσεις τους, που πιστεύω ότι είναι ένα ευοίωνο γεγονός για όλους μας!
(Ζωηρά και παρατεταμένα χειροκροτήματα)
Ευχαριστώ πολύ, κύριε Πρόεδρε της Επιτροπής.
Σύμφωνα με το άρθρο 42, παράγραφος 5 του Κανονισμού, έλαβα μία πρόταση ψηφίσματος για την περάτωση της παρούσας συζήτησης.
Η συζήτηση έληξε.
Η ψηφοφορία θα διεξαχθεί σήμερα, στις 12.30.
(Η συνεδρίαση διακόπτεται στις 12.15 και συνεχίζεται στις 12.30)
ΨΗΦΟΦΟΡIΕΣ
Κύριε Πρόεδρε, το Κοινοβούλιο ανέβαλε την ψηφοφορία σχετικά με την παρούσα έκθεση με την αιτιολογία ότι στην Τσετσενία παραβιάζονται τα ανθρώπινα δικαιώματα και δεν τηρούνται τα διεθνή πρότυπα και εν γνώσει του γεγονότος ότι διεξάγεται πόλεμος κατά του λαού της χώρας αυτής.
Τώρα η έκθεση αυτή έχει ενσωματωθεί στην ημερήσια διάταξη χωρίς να έχει εξετασθεί η κατάσταση των ανθρωπίνων δικαιωμάτων στην Τσετσενία.
Τούτο είναι περίεργο διότι, το Σεπτέμβριο, το θέμα της Τσετσενίας είχε συμπεριληφθεί στην ημερήσια διάταξη του ΟΗΕ και το αποτέλεσμα της συζήτησης δεν ήταν ικανοποιητικό.
Την προηγούμενη εβδομάδα πραγματοποιήθηκε στο Συμβούλιο της Ευρώπης μια συζήτηση με τη ρωσική αντιπροσωπεία, η ψηφοφορία επί μιας έκθεσης του Λόρδου Hewitt ήταν αδύνατο να διεξαχθεί και αναβλήθηκε.
Γιατί το Ευρωπαϊκό Κοινοβούλιο συμπεριλαμβάνει ξαφνικά το θέμα αυτό στην ημερήσια διάταξη, σαν να μην συμβαίνει τίποτε στην Τσετσενία;
Ζητώ την αναβολή της ψηφοφορίας επί της έκθεσης αυτής.
Κύριε Πρόεδρε, πράγματι, η ψηφοφορία αναβλήθηκε πριν από λίγους μήνες κατόπιν αιτήσεώς μου.
Ωστόσο, η αναβολή αφορά μόνο την ψηφοφορία, όχι ολόκληρη η έκθεση.
Εξάλλου, η τελευταία δεν αναπέμφθηκε στην κοινοβουλευτική επιτροπή.
Θέλαμε απλώς να την ψηφίσουμε αργότερα.
Γιατί;
Διότι, τότε, η κρίση ήταν οξεία.
Σήμερα όμως παρατηρούμε ότι ο Πρόεδρος Πούτιν εφαρμόζει μια πολιτική ανοικτής επικοινωνίας με τη Δύση.
Δεν θέλουμε οι ερευνητές να αντιμετωπίσουν δυσχέρειες επειδή στην Τσετσενία τα ανθρώπινα δικαιώματα δεν λαμβάνονται επαρκώς υπόψη.
Θα παρακαλούσα να στείλουμε ένα μήνυμα, ένα μήνυμα βούλησης για επικοινωνία και συνεργασία με τη Ρωσία.
Μόνο αν συνδεθεί η Ρωσία με τη Δύση και την Ευρωπαϊκή Ένωση θα μπορούμε να επηρεάσουμε την πολιτική της και να διατηρήσουμε επαφές μαζί της.
Παρακαλώ να εγκρίνουμε την έκθεση.
(Χειροκροτήματα)
(Το Σώμα αποφασίζει την μη παραπομπή της έκθεσης σε επιτροπή)
(Το Σώμα εγκρίνει το νομοθετικό ψήφισμα)
Σύσταση για δεύτερη ανάγνωση (A5-0230/2000) του κ. Knφr Borrΰs της Επιτροπής Οικονομικής και Νομισματικής Πολιτικής σχετικά με την κοινή θέση του Συμβουλίου ενόψει της έγκρισης κανονισμού του Ευρωπαϊκού Κοινοβουλίου και του Συμβουλίου για την τροποποίηση των κοινών αρχών του Ευρωπαϊκού Συστήματος Εθνικών και Περιφερειακών Λογαριασμών της Κοινότητας (EΣΟΛ 95) όσον αφορά τους φόρους και κοινωνικές εισφορές και την τροποποίηση του κανονισμού (ΕΚ) 2223/1996 του Συμβουλίου (8276/2/2000 - C5-0328/2000 - 1999/0200(COD))
(Ο Πρόεδρος αναγγέλλει την έγκριση της κοινής θέσης)
Σύσταση για δεύτερη ανάγνωση (A5-0232/2000) του κ. Piecyk, εξ ονόματος της Επιτροπής Περιφερειακής Πολιτικής, Μεταφορών και Τουρισμού σχετικά με την κοινή θέση του Συμβουλίου ενόψει της έκδοσης απόφασης του Ευρωπαϊκού Κοινοβουλίου και του Συμβουλίου για την τροποποίηση της απόφασης αριθ.
1692/96/ΕΚ όσον αφορά τους θαλάσσιους λιμένες και τους λιμένες εσωτερικής ναυσιπλοΐας, καθώς και το σχέδιο αριθ.
8 του παραρτήματος ΙΙ (6658/1/2000 - C5-0271/2000 - 1997/0358(COD))
Χθες το απόγευμα ο συνάδελφός μου κ. Solbes, ανακοίνωσε στο Κοινοβούλιο ότι η Επιτροπή δέχεται τις τροπολογίες αριθ.
1, 2, 3, 4, 6, 7, 13 και 14.
Η Επιτροπή δέχεται εν μέρει τις τροπολογίες αριθ.
5, 8 και 9.
Οι τροπολογίες αριθ.
10, 11 και 15 είναι αποδεκτές επί της αρχής.
Η Επιτροπή δεν δέχεται την τροπολογία αριθ.
12.
(Ο Πρόεδρος αναγγέλλει την έγκριση της κοινής θέσης όπως τροποποιήθηκε)
Έκθεση Χατζιδάκη (A5-0231/2000) της Επιτροπής Περιφερειακής Πολιτικής, Μεταφορών και Τουρισμού σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου για την τροποποίηση της οδηγίας του Συμβουλίου 96/53/ΕΚ σχετικά με τον καθορισμό, για ορισμένα οδικά οχήματα που κυκλοφορούν στην Κοινότητα, των μέγιστων επιτρεπόμενων διαστάσεων στις εθνικές και διεθνείς μεταφορές και των μέγιστων επιτρεπόμενων βαρών στις διεθνείς μεταφορές (COM(2000) 137 - C5-0164/2000 - 2000/0060(COD))
(Το Σώμα εγκρίνει το νομοθετικό ψήφισμα)
Έκθεση Skinner (A5-0235/2000) της Επιτροπής Οικονομικής και Νομισματικής Πολιτικής σχετικά με την ανακοίνωση της Επιτροπής "Επιχειρησιακά κεφάλαια: Εφαρμογή του προγράμματος δράσης - Προτάσεις για την πρόοδο" (COM(1999) 493 - C5-0320/1999 - 1999/2208(COS))
(Το Σώμα εγκρίνει το ψήφισμα)
Πρόταση ψηφίσματος (B5-0767/00) του κ. Napolitano της Επιτροπής Θεσμικών Θεμάτων της Ευρωπαϊκή Ένωσης - Χάρτης Θεμελιωδών Δικαιωμάτων
Κύριε Πρόεδρε, πρέπει να παρουσιάσω προφορικά μια συμβιβαστική τροπολογία που προτείνεται από τον κ. Berθs και τον κ. Mιndez de Vigo και η οποία συνίσταται στην αντικατάσταση των τροπολογιών αριθ.
2 και αριθ.
3 αντιστοίχως.
Τη διαβάζω: "Το Ευρωπαϊκό Κοινοβούλιο προτείνει, σύμφωνα με τη θέση που εξέφρασε κατά την έναρξη των εργασιών της Σύμβασης, όπως το Ευρωπαϊκό Συμβούλιο, κατά τη συνεδρίασή του στο Μπιαρρίτς, ζητήσει από τη Διακυβερνητική Διάσκεψη να εξετάσει το κείμενο του Χάρτη που ενέκρινε η Σύμβαση, και τον τρόπο με τον οποίο θα ενσωματωθεί στη Συνθήκη ενόψει της λήψεως σχετικής αποφάσεως κατά το Ευρωπαϊκό Συμβούλιο της Νίκαιας";.
(Το Σώμα εγκρίνει το ψήφισμα)
Συστάσεις του κ. Bodrato (A5-0263 και 0262/2000)
.
(ΕΝ) Το σχέδιο κανονισμών της ΟΕΕ/ΟΗΕ για την έγκριση προβολέων για αυτοκίνητα οχήματα και άλλα ειδικά εξαρτήματα αφορά τη συμμετοχή του Κοινοβουλίου ως προς το σχεδιασμό της κοινοτικής νομοθεσίας για την εναρμόνιση των προτύπων για αυτοκίνητα οχήματα σε ολόκληρη την Ευρώπη.
Τα πρότυπα αυτά έχουν σχεδιαστεί βάσει της αναθεωρημένης συμφωνίας της Οικονομικής Επιτροπής των Ηνωμένων Εθνών για την Ευρώπη στην οποία η Κοινότητα προσχώρησε το Μάρτιο του 1988.
Οι προτάσεις υποβάλλονται, συνεπώς, στο Κοινοβούλιο με τη διαδικασία της σύμφωνης γνώμης, πράγμα που σημαίνει ότι το Κοινοβούλιο δεν μπορεί να υποβάλει τροποποιήσεις εφόσον οι οδηγίες στον τομέα αυτό θεσπίζονται ως νομοθεσία της ενιαίας αγοράς με τη διαδικασία της συναπόφασης, βάσει του άρθρου 100α της Συνθήκης.
Ωστόσο, η περιορισμένη συμμετοχή του Κοινοβουλίου είναι αποδεκτή λόγω της τεχνικής φύσης των θεμάτων αυτών και της προσπάθειας της Επιτροπής να ενημερώνει το Κοινοβούλιο εγκαίρως για τον ενδεχόμενο σχεδιασμό νέων κανονισμών μέσω των αρμόδιων μόνιμων επιτροπών.
Ψηφίζω την έγκριση του σχεδίου κανονισμού.
Έκθεση Quisthoudt-Rowohl (A5-0048/1999/REV 1)
.
(ΕΝ) Η τεχνική συνεργασία με τη Ρωσία τη στιγμή που οι Τσετσένοι υφίστανται γενοκτονία ευρείας κλίμακας αποτελεί ντροπή για την Ευρωπαϊκή Ένωση, ιδίως τώρα που το Σώμα επιδοκίμασε την τελική έκδοση του Χάρτη των Θεμελιωδών Δικαιωμάτων.
Πώς είναι δυνατόν να αγνοούμε τι συμβαίνει στην Τσετσενία, και ταυτόχρονα να καταδικάζουμε ομόφωνα τις δολοφονίες των Παλαιστινίων;
Αποφασίζουμε λοιπόν με δύο μέτρα και σταθμά;
- (DE) Ψήφισα κατά της έκθεσης αυτής, όχι διότι αντιτίθεμαι στην επιστημονική συνεργασία αλλά λόγω της αιτιολογικής έκθεσης.
Ο κ. Πούτιν οφείλει την εκλογική νίκη του στον αιματηρό πόλεμο για την εξόντωση του λαού της Τσετσενίας.
Συνεχίζει τώρα αυτή τη γενοκτονία και επιδιώκει, επιπλέον, να καταργήσει εντελώς την ελευθερία του τύπου και το κράτος δικαίου στη Ρωσία - που ούτως ή άλλως είναι σχεδόν ανύπαρκτοι θεσμοί.
.
(ΙΤ) Απείχα από την ψηφοφορία για την πρόταση απόφασης σχετικά με τη Συμφωνία μεταξύ της Ευρωπαϊκής Κοινότητας και της Ρωσικής Ομοσπονδίας, επειδή αγνοήθηκε ένας εξαιρετικά σημαντικός τομέας όπως αυτός που αφορά τη συνεργασία για την απομάκρυνση των ναρκών κατά προσωπικού και τον αναπροσανατολισμό των παραγωγικών επιχειρήσεων.
Είναι ένα θέμα ιδιαίτερα σημαντικό, μεταξύ άλλων επειδή υπάρχουν οι παλαιότερες διασυνδέσεις μεταξύ ρωσικών και ιταλικών επιχειρήσεων, όπως για παράδειγμα εκείνη που διαχειριζόταν ο πρώην Γερουσιαστής Claudio Regis, γνωστός παραγωγός τέτοιων εγκληματικών μέσων.
Μια σοβαρή και πλήρης συμφωνία έπρεπε να περιλαμβάνει και μια αναφορά σ' αυτόν τον τομέα· σ' αυτό, σ' αυτήν την παράλειψη, οφείλεται η αποχή μου.
Σύσταση για δεύτερη ανάγνωση Knφrr-Borrΰs (A5-0230/2000)
.
(FR) Η εθνική λογιστική είναι μαγική.
Με μερικά ποσά, ΑΕγχΠ, ΑΕΠ, κατανάλωση, εισοδήματα, δημιουργία κεφαλαίου κλπ..., δίνει ένα μοντέλο της οικονομικής ζωής μιας χώρας σε μικρή κλίμακα.
Χάρη σε αυτή, μπορεί κανείς να υπολογίσει τις φορολογικές πιέσεις, τα ποσοστά δημοσίων ελλειμμάτων ή χρέους.
Με άλλα λόγια, αποτελεί σημαντικό εργαλείο για την καθοδήγηση της οικονομικής, δημοσιονομικής και φορολογικής πολιτικής.
Μέσω αυτής βρίσκουν εφαρμογή τα κριτήρια του Μάαστριχτ, και ιδίως, η Ευρωπαϊκή Κοινότητα αποκτά τους πόρους της από το ΦΠΑ και κυρίως τον 4ο πόρο της που υπολογίζεται βάσει του ΑΕΠ.
Πρέπει όμως, ωστόσο, οι διαδικασίες κατάρτισης αυτών των εθνικών λογαριασμών να είναι ταυτόσημες από χώρα σε χώρα, τόσο όσον αφορά τις περιγραφόμενες πράξεις, όσο και τους συνοψιζόμενους θεσμικούς τομείς.
Διαφορετικά, είναι πρόδηλο ότι η σύγκριση καθίσταται αδύνατη.
Εξού η ανάγκη θέσπισης κοινών αρχών για την καταχώρηση των φόρων και των εισφορών κοινωνικής ασφάλισης μεταξύ των Δεκαπέντε.
Ακριβώς αυτό είναι το αντικείμενο του κανονισμού τον οποίο συζητούμε εδώ.
Καθιστά ομοιογενή τη μηχανική των ενοποιημένων οικονομικών λογαριασμών στο πλαίσιο του ευρωπαϊκού συστήματος λογαριασμών.
Αυτό το ευρωπαϊκό σύστημα λογαριασμών, το οποίο χρονολογείται από το 1970, τροποποιήθηκε το 1995.
Τίθενται αρκετά προβλήματα.
Για παράδειγμα, για να εκτιμηθούν τα έσοδα, πρέπει να ξεκινήσουμε από το γενεσιουργό της φορολογικής υποχρέωσης γεγονός ή από την είσπραξη.
Γνωρίζουμε, για παράδειγμα, ότι στη Γαλλία, το ύψος των φορολογικών εσόδων κυμαίνεται ανάλογα με το αν χρησιμοποιήσει κανείς τις στατιστικές της Γενικής Διεύθυνσης δημοσίων λογαριασμών ή του Γενικού Λογιστηρίου του Κράτους.
Εύκολα λοιπόν φαντάζεται κανείς a fortiori τις διακυμάνσεις από χώρα σε χώρα.
Πολύ περισσότερο που τα κράτη έχουν συμφέρον να κάνουν "ζαβολιές" για να υποεκτιμάται η φορολογική βάση του ΦΠΑ ή της εισφοράς επί του ΑΕΠ.
Οι εκθέσεις του Ελεγκτικού Συνεδρίου, εξάλλου, υπογραμμίζουν διαρκώς αυτές τις υποεκτιμήσεις, από την Ελλάδα έως την Πορτογαλία.
Στη συγκεκριμένη περίπτωση της τροποποίησης του κανονισμού του 1996 που μας ενδιαφέρει, η Επιτροπή προτείνει να καταγράφονται οι φόροι και οι εισφορές λαμβάνοντας κατά πρώτον υπόψη τα έσοδα που εισέρευσαν πραγματικά, αντί των δικαιωμάτων είσπραξης εσόδων όπως αναγνωρίζονται βάσει του γενεσιουργού της υποχρέωσης γεγονότος.
Η Επιτροπή προτείνει επίσης να εφαρμοστεί συντελεστής στο ποσοστό "μη καλυπτομένου" για να μην υποεκτιμάται η πραγματικότητα του ελλείμματος σε σχέση με τις απαιτήσεις του Μάαστριχτ.
Το όλο θέμα μοιάζει καθαρά τεχνικό, αλλά' οι πολιτικές συνέπειές του είναι σημαντικές.
Σύσταση για δεύτερη ανάγνωση Piecyk (A5-0232/2000)
- (ΙΤ) Κύριε Πρόεδρε, πριν αναχωρήσω για το Στρασβούργο για την παρούσα σύνοδο, ένας συνταξιούχος από την Κρεμόνα, μια πόλη της πεδιάδας του Πάδου, στις όχθες του ποταμού, μου ζήτησε να τον πληροφορήσω σχετικά με την ημερομηνία κατά την οποία θα μπορέσουμε επιτέλους να πλεύσουμε στον Πάδο.
Ακριβώς για να προσπαθήσω να ανταποκριθώ στις προσδοκίες αυτού του συνταξιούχου, που λέγεται Giuseppe Italia, ζει στην Κρεμόνα και θα τον ευχαριστούσε να πλεύσει στον Πάδο, ψήφισα υπέρ της έκθεσης Piecyk, που αφορά την ενίσχυση και την ανάπτυξη των θαλάσσιων λιμένων, των λιμένων εσωτερικής ναυσιπλοΐας και των τερματικών σταθμών συνδυασμένων μεταφορών.
Πιστεύω πως είναι πολύ σημαντικό που αποφασίζουμε να υλοποιήσουμε την εσωτερική ναυσιπλοΐα, η οποία θα καταστήσει πολύ, μα πολύ λιγότερο πυκνή και επιζήμια την κυκλοφορία στους δρόμους και στους αυτοκινητόδρομους κατά τους μήνες αιχμής.
Έκθεση Χατζιδάκη (A5-0231/2000)
Κύριε Πρόεδρε, όσον αφορά αυτή την έκθεση, έδωσα την ευνοϊκή μου ψήφο όχι μόνο λόγω της πολύ αξιόλογης ικανότητας του αξιότιμου κ. Χατζηδάκι ως προέδρου επιτροπής και γνώστη της νομοθεσίας της Ευρωπαϊκής Ένωσης στα θέματα των μεταφορών, αλλά και επειδή, ως εκλεγμένος με το Κόμμα των Συνταξιούχων στην Ιταλία, σημειώνω με ευχαρίστηση ότι, επιτρέποντας την κυκλοφορία στην Ευρώπη λεωφορείων 15 μέτρων, που μπορούν να μεταφέρουν 67 επιβάτες αντί για 50, θα μειωνόταν και θα μειωθεί το κόστος των ταξιδιών για τους ηλικιωμένους που χρησιμοποιούν τα υπεραστικά λεωφορεία, όχι μόνο για να έρχονται εδώ στο Στρασβούργο, αλλά και για να κυκλοφορούν σε όλη την Ευρωπαϊκή Ένωση, εφαρμόζοντας εκείνον τον τουρισμό της τρίτης ηλικίας, τον οποίο ενθαρρύνουμε ήδη, αλλά θα πρέπει να τον ενθαρρύνουμε περαιτέρω.
.
(FR) Δεν είχαμε καμία αντίρρηση για την εκπεφρασμένη βούληση της έκθεσης να εξομοιωθούν οι διάφορες εθνικές νομοθεσίες σχετικά με το μέγιστο επιτρεπόμενο μήκος των οχημάτων που προορίζονται για μεταφορά επιβατών, αντιθέτως.
Ωστόσο, πρέπει να υπογραμμιστεί ότι τα προτεινόμενα μέτρα δεν δικαιολογούνται ούτε από την ασφάλεια των ταξιδιωτών, ούτε από την ορθολογική οργάνωση των μεταφορών, αλλά' από "εμπορικούς λόγους", δηλαδή κέρδη για τις επιχειρήσεις οδικών μεταφορών.
Η εξομοίωση θα γίνει λοιπόν με ευθυγράμμιση του ευρωπαϊκού επιτρεπομένου μήκους προς το ανώτατο μήκος των κατ' ιδίαν νομοθεσιών.
Τα ευρωπαϊκά θεσμικά όργανα συμβάλλουν, μαζί με τα εθνικά κράτη, στην προώθηση των οδικών μεταφορών σε σχέση με τις σιδηροδρομικές.
Η προτίμηση αυτή είναι ωστόσο βλαπτική από οικολογική άποψη και αντιπροσωπεύει κοινωνική σπατάλη.
Μια πολιτική προς την κατεύθυνση ορθολογικής, αποτελεσματικής και ασφαλούς οργάνωσης θα έπρεπε να δίδει προτεραιότητα στις επενδύσεις για μια δημόσια υπηρεσία ευρωπαϊκών σιδηροδρόμων, αντί να αρκείται στην εξομοίωση των συνθηκών ανταγωνισμού μεταξύ οδικών μεταφορέων, κύριο μέλημα των οποίων είναι να αυξήσουν τα ιδιωτικά κέρδη τους.
Συνεπώς, δεν υπερψηφίσαμε την έκθεση.
.
(FR) Η παρούσα έκθεση αναφέρεται σε πρόταση τροποποίησης της οδηγίας 96/53/ΕΚ με στόχο να επιτραπεί η κυκλοφορία στην Ευρωπαϊκή Ένωση λεωφορείων μήκους 15 μέτρων.
Εκφράζω την ικανοποίησή μου γι' αυτή την πρόταση.
Πράγματι, σήμερα, το μέγιστο επιτρεπόμενο μήκος των οχημάτων που προορίζονται για μεταφορά επιβατών κυμαίνεται σημαντικά από ένα κράτος μέλος της Ευρωπαϊκής Ένωσης σε άλλο: σε 7 χώρες (Ηνωμένο Βασίλειο, Ιρλανδία, Γαλλία, Ισπανία, Ιταλία Πορτογαλία και Ελλάδα), το όριο είναι 12 μέτρα.
Σε μία χώρα (Δανία) είναι 13,7 μέτρα.
Σε δύο άλλες χώρες (Σουηδία και Φινλανδία) είναι 14,5 μέτρα και σε πέντε άλλες (Λουξεμβούργο, Κάτω Χώρες και Αυστρία: περιορισμένη μόνον χρήση, και Βέλγιο και Γερμανία: απεριόριστη χρήση) είναι 15 μέτρα.
Αυτό το επιτρεπόμενο όριο δεν εναρμονίστηκε ρητώς σε ευρωπαϊκή κλίμακα, εφόσον δεν περιελήφθη στην οδηγία 96/53/ΕΚ.
Μέχρι σήμερα, μόνον τα λεωφορεία 12 μέτρων μπορούν να κυκλοφορούν ελεύθερα σε ολόκληρο το κοινοτικό έδαφος.
Μετά από αίτημα του Συμβουλίου Υπουργών, η Επιτροπή κατήρτισε πρόταση με στόχο να περιληφθούν τα οχήματα που προορίζονται για τη μεταφορά επιβατών στην οδηγία 96/53/ΕΚ, ούτως ώστε όχι μόνον να εναρμονιστεί το μήκος των άκαμπτων λεωφορείων, αλλά και να διευκρινισθεί η κατάσταση των προσθαφαιρουμένων εξαρτημάτων λεωφορείων και των ρυμουλκούμενων.
Ακόμα και στις χώρες όπου τα λεωφορεία 15 μέτρων δεν επιτρέπονται επισήμως, στην πραγματικότητα, δεν απαγορεύονται ούτε αποστέλλονται στα σύνορα.
Υπ' αυτή την έννοια, μπορεί κανείς να πει ότι η πρόταση αυτή επισημοποιεί μια υπάρχουσα κατάσταση.
Η επιμήκυνση των λεωφορείων οφείλεται σε εμπορικούς λόγους.
Ένα λεωφορείο 15 μέτρων έχει χωρητικότητα περίπου 67 επιβατών, ήτοι 16 περισσοτέρων από ένα λεωφορείο 12 μέτρων.
Προφανώς, ο ανταγωνισμός είναι εκείνος που ωθεί ορισμένους μεταφορείς να προσφεύγουν σε μακρύτερα λεωφορεία.
Εντούτοις, πρέπει να υπογραμμιστεί ότι ένας άλλος τρόπος αύξησης του αριθμού καθισμάτων είναι η εκμετάλλευση διώροφων λεωφορείων και πούλμαν.
Συγχρόνως, η εισαγωγή λεωφορείων μεγαλύτερων διαστάσεων θα επιτρέψει τη μείωση του αριθμού των κυκλοφορούντων λεωφορείων, πράγμα που θα επέφερε μικρότερη ζημία στο περιβάλλον.
Για να εξασφαλιστεί η ασφάλεια των ευάλωτων χρηστών των δρόμων και να αποφευχθούν στο μέτρο του δυνατού τα προβλήματα που συνδέονται με την υπάρχουσα οδική υποδομή, η πρόταση προβλέπει όρια, εφαρμοστέα σε όλα τα λεωφορεία, για τον επιτρεπόμενο πρόβολο κατά τη διάρκεια ελιγμών.
Είναι προφανές ότι οι προσαρμογές αυτές θα απαιτήσουν χρόνο.
Γι' αυτό, θεωρώ σκόπιμο να προβλεφθούν εύλογες μεταβατικές περίοδοι που θα πρέπει να επιτρέψουν στο παραγωγικό δυναμικό των 15 κρατών μελών να προσαρμοστεί στα νέα κριτήρια και να αποφευχθούν έτσι οι στρεβλώσεις του ανταγωνισμού.
Ψήφισα λοιπόν προσπαθώντας να συμφιλιώσω το σεβασμό του περιβάλλοντος, την απαραίτητη υλοποίηση της εσωτερικής αγοράς και τη συνεκτίμηση των νέων περιορισμών που επιβάλλονται στους κατασκευαστές.
- (DE) Το αποτέλεσμα της ψηφοφορίας του Σώματος καθιστά ανέφικτο το στόχο της οδηγίας, ο οποίος είχε αναγνωρισθεί και υποστηριχθεί από όλους τους ομιλητές και την Επιτροπή.
Με την απόρριψη της τροπολογίας 3 το μέγιστο επιτρεπόμενο μήκος ρυθμίζεται ασφαλώς από την οδηγία αλλά δεν επιτυγχάνεται η εναρμόνιση του μέγιστου επιτρεπόμενου πλάτους και ύψους για προσθαφαιρούμενα εξαρτήματα όπως τα κουτιά των σκι.
Ακόμη πιο αποφασιστικής σημασίας είναι όμως το γεγονός ότι οι διατάξεις για τον έλεγχο της ικανότητας ελιγμών δεν προσαρμόζονται στο σημερινό κείμενο του κανονισμού 36.03 της Οικονομικής Επιτροπής του ΟΗΕ για την Ευρώπη (ΟΕΕ), ο οποίος εφαρμόζεται από το 1996.
Αντ' αυτού χρησιμοποιείται ως κείμενο αναφοράς η οδηγία 97/27/ΕΚ, η οποία βασίζεται σε μια πεπαλαιωμένη απόδοση του Κανονισμού 36.03 της ΟΕΕ και βρίσκεται στο στάδιο της επανεξέτασης από την Επιτροπή.
Τούτο ισοδυναμεί με μη προσαρμογή στην επιστημονική και τεχνολογική πρόοδο και έχει ως αποτέλεσμα να πρέπει να χρησιμοποιηθεί μια παλαιά και μη ικανοποιητική στην πράξη μέθοδος ελέγχου.
Η τελευταία δεν καθιστά δυνατή τη χορήγηση άδειας κυκλοφορίας σε άκαμπτα λεωφορεία μήκους 15 μέτρων!
Αποδέχθηκα την έκθεση ελπίζοντας ότι η οδηγία 96/53/ΕΚ θα προσαρμοσθεί αμέσως στην τροποποιημένη οδηγία 97/27/ΕΚ (μόλις η τελευταία προσαρμοσθεί στην επικαιρότητα).
Η δήλωση του εκπροσώπου της Επιτροπής στο τέλος της συζήτησης ότι θα απορρίψει όλες τις τροπολογίες εκτός από μια με δυσαρεστεί.
Καταδεικνύει πόσο περιττή είναι μια συζήτηση όταν η Επιτροπή δεν προτίθεται ή δεν είναι σε θέση να σκεφτεί ή να αντιδράσει.
Δύο λεωφορεία ή ένα αρθρωτό λεωφορείο είναι ακριβότερα απ' ό,τι ένα μακρύ άκαμπτο λεωφορείο.
Τέτοια λεωφορεία είδα να κυκλοφορούν ήδη στη φινλανδική πόλη Tampere.
Οι δρόμοι εκεί είναι φαρδιοί και εντελώς ήσυχοι.
Σε αστικές περιοχές με λίγα αυτοκίνητα και σε προαστιακούς δρόμους με πολλές στροφές τα οχήματα αυτά μπορούν να αποτελέσουν κίνδυνο για τους ποδηλάτες και τους πεζούς.
Χωρίς έναν υποχρεωτικό δεύτερο άξονα πίσω, μπορούν επίσης να καταστρέψουν δρόμους που ευρίσκονται σε σαθρό υπέδαφος, όπως συμβαίνει με τις ζώνες με τύρφη στις Κάτω Χώρες.
Συνεπώς, στέκει η πρόταση να υπάρξουν ορισμένα κράτη μέλη της Ευρωπαϊκής Ένωσης τα οποία επιτρέπουν την κυκλοφορία λεωφορείων μήκους έως 12 μέτρων.
Εάν οι χώρες αυτές υποχρεωθούν να επιτρέψουν την κυκλοφορία λεωφορείων μήκους 15 μέτρων, θα πρέπει να τοποθετήσουν παντού στην επικράτειά τους απαγορευτικές πινακίδες.
Στην περίπτωση αυτή τα λεωφορεία αυτού του είδους θα έχουν πρόσβαση στη χώρα, στην πράξη όμως δεν θα έχουν πρόσβαση σε πολλές περιοχές.
Σύμφωνα με τους υπερασπιστές τους, τα λεωφορεία αυτού του είδους όχι μόνο είναι φθηνότερα και μπορούν να χρησιμοποιηθούν σε διεθνείς μεταφορές αλλά είναι και περισσότερο φιλικά προς το περιβάλλον επειδή χρησιμοποιούν λιγότερα καύσιμα ανά επιβάτη.
Αυτός ήταν ένας από τους λόγους για τους οποίους η πολιτική μου ομάδα δεν αντιτάχθηκε καταρχάς στην Επιτροπή Περιφερειακής Πολιτικής, Μεταφορών και Τουρισμού.
Στο τέλος όμως προκύπτει ότι το ζητούμενο είναι κυρίως ο περιορισμός των δαπανών σε βάρος της ασφάλειας.
Αυτό είναι για μένα λόγος να απορρίψω τις προτάσεις.
Έκθεση Skinner (A5-0235/2000)
Κύριε Πρόεδρε, πιστεύω ότι αυτό που έχει σημασία κατά πρώτο λόγο - και αυτό κατέστη σαφές και από το αποτέλεσμα της ψηφοφορίας - είναι ότι η φορολογική αναγνώριση των ζημιών αποτελεί βασική προϋπόθεση κυρίως για τις μικρομεσαίες επιχειρήσεις, διότι οι τελευταίες διακινδυνεύουν ιδιωτικά κεφάλαια σε μεγάλο βαθμό.
Η διακινδύνευση ιδίων κεφαλαίων είναι μια ιδιαίτερα επικίνδυνη δραστηριότητα.
Για το λόγο αυτό, η μεταφορά ζημίας και ο συμψηφισμός ζημιών έχουν τεράστια σημασία.
Κύριε Πρόεδρε, ψήφισα υπέρ της έκθεσης Skinner, όπως δήλωσα και στην πορεία της συζήτησης, πριν από την ψηφοφορία, επειδή πιστεύω ότι το κεφάλαιο κινδύνου είναι σημαντικό.
Θα ήθελα όμως να το ονομάσω κεφάλαιο ελπίδας: δεν μου φαίνεται καλό να ονομάζουμε κεφάλαιο κινδύνου μια χρηματοδοτική πρωτοβουλία που αναμένεται να βελτιώσει τη μοίρα των ηλικιωμένων και των συνταξιούχων δίνοντάς τους ασφαλέστερη σύνταξη.
Ας το ονομάσουμε, αντίθετα, κεφάλαιο ελπίδας, όπως είχα προτείνει στην αξιότιμη κ. Kauppi, η οποία είχε δηλώσει σύμφωνη.
Ελπίζω στο μέλλον να μπορέσει να αλλάξει και η ονομασία αυτής της χρηματοδοτικής πρωτοβουλίας για την επένδυση συνταξιοδοτικών πόρων προς όφελος των ηλικιωμένων, αλλά και των μικρών και μεσαίων επιχειρήσεων.
.
(ΕΝ) Χαιρετίζω την εξαιρετική έκθεση του συναδέλφου μου κ. Skinner.
Το Ευρωπαϊκό Συμβούλιο της Λισαβόνας δήλωσε ότι "οι αποτελεσματικές αγορές επιχειρηματικών κεφαλαίων διαδραματίζουν σημαντικό ρόλο στην καινοτόμο ανάπτυξη των ΜΜΕ και στη δημιουργία νέων και σταθερών θέσεων εργασίας".
Οι αρχηγοί κρατών και κυβερνήσεων συμφώνησαν για το λόγο αυτό ορισμένα μέτρα, προκειμένου να προωθηθεί η ανάπτυξη των επιχειρηματικών κεφαλαίων στην Ευρωπαϊκή Ένωση και όρισαν προθεσμία έως το 2003 για την εφαρμογή του σχεδίου δράσης για τα επιχειρηματικά κεφάλαια.
Η ανακοίνωση της Επιτροπής αναγνωρίζει ότι πρέπει να ληφθούν συγκεκριμένα μέτρα ώστε να δημιουργηθεί μια γνήσια ευρωπαϊκή αγορά επιχειρηματικών κεφαλαίων υψηλής ρευστότητας.
Η έκθεση στηρίζει την προσέγγιση του Συμβουλίου και της Επιτροπής και τονίζει ότι πρέπει να ληφθούν ορισμένα ρυθμιστικά μέτρα, ιδίως σχετικά με τις συντάξεις, τις διασυνοριακές ενημερωτικές εκδόσεις και τα δικαιώματα ευρεσιτεχνίας.
Η έκθεση συστήνει επίσης την εφαρμογή της συγκριτικής αξιολόγησης των επιχειρήσεων προκειμένου να διαδίδονται οι βέλτιστες πρακτικές στην ΕΕ.
Η πρόταση στηρίζεται στην υπόθεση ότι η οικονομική ανάπτυξη είναι σημαντικότερη από την ισότητα των ανθρώπων.
Η Αμερική χρησιμεύει ως παράδειγμα και εξυμνούνται το επιχειρηματικό κεφάλαιο και τα κέρδη.
Το ελπιδοφόρο παράδειγμα αποτελούν οι πολυεθνικές επιχειρήσεις στον τομέα της βιοτεχνολογίας και της προστασίας της υγείας.
Η επιλογή υπέρ των άμεσων κρατικών ενισχύσεων για την ανεύρεση επιχειρηματικού κεφαλαίου εκ μέρους καινοτόμων επιχειρήσεων έχει ως αποτέλεσμα οι ενισχύσεις αυτές να πληρώνονται από τους φόρους και τις κοινωνικές εισφορές των πολιτών.
Στην πρόταση αυτή οι επιχειρηματίες είναι κατ' αρχήν ευεργέτες, οι οποίοι αποσκοπούν στην ευημερία της κοινωνίας ως σύνολο και πρέπει, συνεπώς, να ανταμειφθούν γι' αυτό.
Στην πραγματικότητα η συμπεριφορά που τους χαρακτηρίζει είναι περισσότερο αυτή ενός χαρτοπαίκτη που ελπίζει να χτυπήσει μια φλέβα χρυσού.
Στην περίπτωση αυτή θεωρώ αυτονόητο να αναλαμβάνουν και τον επιχειρηματικό κίνδυνο αντί να μεταθέτουν ένα μέρος αυτού στην κοινωνία.
Η συνάδελφός μου στην πολιτική μας ομάδα Armonie Bordes δήλωσε εχθές σαφέστατα ότι υπάρχει μόνο μία μειοψηφία η οποία εξυπηρετείται από τη χρήση πόρων που προέρχονται από φόρους και κοινωνικές εισφορές για την κάλυψη των επιχειρηματικών κινδύνων.
Αυτοί που θα βρεθούν στη δυσμενέστερη θέση είναι οι άνθρωποι με τα χαμηλότερα εισοδήματα.
Για μένα αυτό αποτελεί λόγο για να διαφωνήσω.
Ψήφισμα "Χάρτης των Θεμελιωδών Δικαιωμάτων" (B5-0767/2000)
Κύριε Πρόεδρε, εξ ονόματος της ομάδας μου επιθυμώ να δηλώσω ότι η εφαρμογή ενός νέου Χάρτη Θεμελιωδών Δικαιωμάτων θα αναβαθμίσει σίγουρα το καθεστώς και τη σημασία των ανθρωπίνων δικαιωμάτων στην Ευρωπαϊκή Ένωση.
Το άρθρο 6 της Συνθήκης του Αμστερνταμ αναφέρει ότι τα θεμελιώδη δικαιώματα έχουν κατοχυρωθεί στην Ένωση και πρέπει να γίνουν σεβαστά.
Οι πολίτες των υποψηφίων χωρών της Κεντρικής και Ανατολικής Ευρώπης μπορούν επίσης να εμπνευστούν από το Χάρτη αυτό.
Εντούτοις, υπενθυμίζεται ότι η Ευρωπαϊκή Σύμβαση Ανθρωπίνων Δικαιωμάτων, την οποία όλα τα κράτη μέλη έχουν υπογράψει και μεταφέρει στην εθνική τους νομοθεσία, εφαρμόζεται σχεδόν 50 χρόνια τώρα σε στενή συνεργασία με τη Δήλωση των Ανθρωπίνων Δικαιωμάτων του ΟΗΕ.
Το Ευρωπαϊκό Δικαστήριο Ανθρωπίνων Δικαιωμάτων του Στρασβούργου εκδικάζει πιθανές παραβιάσεις των ανθρωπίνων δικαιωμάτων των συμβαλλομένων χωρών.
Η Ευρωπαϊκή Σύμβαση Ανθρωπίνων Δικαιωμάτων έχει αποδείξει την επιτυχία της.
Οι πολίτες των συμβαλλομένων κρατών μελών της ΕΣΑΔ έχουν εμπιστοσύνη στη σύμβαση αυτή και η νομολογία έχει αναπτυχθεί ικανοποιητικά.
Βασικό μας μέλημα όσον αφορά το Χάρτη Ανθρωπίνων Δικαιωμάτων είναι να συνάδει με την Ευρωπαϊκή Σύμβαση.
Στην αντίθετη περίπτωση θα δημιουργηθεί νομική αβεβαιότητα, η οποία είναι απολύτως ανεπιθύμητη.
Οι διαχωριστικές γραμμές μεταξύ του Ευρωπαϊκού Δικαστηρίου Ανθρωπίνων Δικαιωμάτων του Στρασβούργου και του Δικαστηρίου του Λουξεμβούργου πρέπει να είναι σαφείς.
Το κυριότερο πρόβλημα σε σχέση με το νέο αυτό Χάρτη δεν είναι το περιεχόμενό του, αλλά το νομικό του καθεστώς.
Ένας δεσμευτικός και καθολικός Χάρτης με πλήρη νομική ισχύ μπορεί να δημιουργήσει δυσκολίες σε μεταγενέστερα στάδια.
Εάν ορισμένες διατάξεις του σχεδίου Χάρτη καταστούν νομικά εκτελεστέες η Ιρλανδία θα πρέπει να προβεί σε συνταγματικές τροποποιήσεις.
Η διεξαγωγή δημοψηφίσματος μπορεί επίσης να είναι αναγκαία σε άλλα κράτη μέλη.
Αυτό μπορεί να εντείνει την αβεβαιότητα και να διακυβεύσει την επικύρωση σε επίπεδο κράτους μέλους.
Δεν καταψηφίσαμε το εν λόγω ψήφισμα για να μην αναμιχθούν οι ψήφοι μας με τις ψήφους της άκρας δεξιάς, η οποία αντιτάσσεται στο ότι ορισμένα θεμελιώδη δικαιώματα μπορούν έστω και να επιβεβαιωθούν ή και να αντιταχθούν στην κρατική κυριαρχία.
Αλλά δεν έχουμε κατ' ουδένα τρόπο την πρόθεση να επικυρώσουμε τον ίδιο το Χάρτη, ο οποίος παραμένει ασαφής όσον αφορά ανθρώπινα δικαιώματα τόσο στοιχειώδη όσο το δικαίωμα σε εργασία, αξιοπρεπή μισθό ή κατοικία, δικαιώματα που αφορούν την πλειοψηφία του πληθυσμού, όπως παραμένει και εξαιρετικά ασαφής σχετικά με την κοινωνική προστασία, την ελευθερία κυκλοφορίας και διαμονής των πολιτών τρίτων χωρών.
Αντιθέτως, είναι σαφής σχετικά με το δικαίωμα ιδιοκτησίας, την επιχειρηματική ελευθερία, που αφορούν κυρίως τη μειοψηφία η οποία διαθέτει κεφάλαια, το δικαίωμα χρήσης και κατάχρησής τους.
Η αναγνώριση των ανθρωπίνων ελευθεριών και δικαιωμάτων είναι απλώς μια σύσταση αρχής χωρίς να είναι νομικά δεσμευτική, δηλαδή χωρίς να επιβάλλεται στα κράτη μέλη.
Τα ευρωπαϊκά θεσμικά όργανα γνωρίζουν, ωστόσο, να λαμβάνουν αποφάσεις αναγκαστικού δικαίου, όπως για παράδειγμα η νομιμοποίηση της νυκτερινής εργασίας για τις γυναίκες, όταν οι αποφάσεις αυτές είναι βλαπτικές ή όταν έχουν ως αποτέλεσμα άχρηστες παρενοχλήσεις. αλλά' αυτό δεν συμβαίνει για στοιχειώδη δικαιώματα, όπως το δικαίωμα απεργίας ή συνδικαλισμού για όλους τους εργαζομένους.
Συνεπώς, ο Χάρτης θα χρησιμεύσει περισσότερο για την επικύρωση των σημερινών πρακτικών, συμπεριλαμβανομένων και των οπισθοδρομικών, των κρατών μελών και δεν αντιπροσωπεύει καμία πρόοδο.
Κύριε Πρόεδρε, εκφράζω και εγώ την ικανοποίησή μου για το Χάρτη αυτό, ιδίως για το ό,τι προστέθηκε η "κοινωνική πτυχή" και "τα δικαιώματα των ηλικιωμένων" στο Χάρτη.
Είναι σημαντικό ότι ο Χάρτης απευθύνεται σε τρία ακροατήρια.
Πρώτον, απευθύνεται στους πολίτες μας και τους εξηγεί ότι δεν πρόκειται για μία Ευρώπη που απλώς τους επηρεάζει, αλλά για μία Ευρώπη που τους εξυπηρετεί και σέβεται τα δικαιώματά τους κατά την εκτέλεση των δραστηριοτήτων της.
Δεύτερον, στέλνει το μήνυμα στα υποψήφια κράτη ότι πρόκειται να προσχωρήσουν σε μία Κοινότητα αξιών.
Αυτό είναι σημαντικό μήνυμα, δεδομένης της ιστορίας ορισμένων χωρών που επιθυμούν να προσχωρήσουν στην Ένωση.
Τρίτον, στέλνει το μήνυμα στα θεσμικά όργανα της Ευρωπαϊκής Ένωσης ότι κατά την εκτέλεση των καθηκόντων τους, τα οποία δεν θίγονται από το Χάρτη αυτό, θα πρέπει να λάβουν υπόψη τους ένα ευρύτερο φάσμα υποχρεώσεων.
Καθιστά σαφή τα καθήκοντα που πρέπει να σεβαστούν κατά την άσκηση των υφιστάμενων εξουσιών τους.
Ελπίζω ότι οι αρχηγοί κρατών και κυβερνήσεων που θα συναντηθούν στο Μπιαρρίτς θα δώσουν την απαραίτητη προσοχή και θα καταστήσουν το έγγραφο αυτό δεσμευτικό ή τουλάχιστον θα εξασφαλίσουν στη Νίκαια ότι θα προσαρτηθεί με τη μορφή δήλωσης στη Συνθήκη της Ευρωπαϊκής Ένωσης.
Κύριε Πρόεδρε, ψήφισα υπέρ του Χάρτη αυτού ιδίως λόγω της επιρροής που άσκησαν ο συνάδελφός μας κ. Ingo Frierich και ο καθηγητής κ. Roman Herzog στη σύνταξη του περιεχομένου του.
Τους ευχαριστώ και τους δυο για την έξοχη συμβολή τους.
Υπάρχουν βέβαια ορισμένες ελλείψεις που μπορεί να αποτελέσουν αντικείμενο κριτικής.
Στο προοίμιο δεν γίνεται αναφορά στο Θεό, οι θεσμοί "γάμος" και "οικογένεια" δεν προσδιορίζονται σαφώς, δεν απορρίπτονται όλες οι μορφές κλωνοποίησης των ανθρώπων και δεν αναφέρονται το δικαίωμα ιθαγένειας και το δικαίωμα ομογένειας.
Πάντως, πρέπει να ειπωθεί ότι ο Χάρτης αυτός αποτελεί ένα βήμα προς τη σωστή κατεύθυνση.
Οι συνάδελφοι που ανέφερα προηγουμένως και άλλα άτομα που μετείχαν στις εργασίες επιτέλεσαν ένα εξαιρετικό έργο.
Γι' αυτό και υποστηρίζουμε το Χάρτη, ελπίζοντας ότι τούτο θα είναι μόνο ένα πρώτο βήμα και ότι στο κείμενο θα επέλθουν βελτιώσεις τα επόμενα χρόνια.
Κύριε Πρόεδρε, απείχα κατά την ψηφοφορία για ψήφισμα σχετικά με το Χάρτη των Θεμελιωδών Δικαιωμάτων της Ευρωπαϊκής Ένωσης, διότι θεωρώ ότι αυτός ο Χάρτης συνεχίζει να μην είναι καθόλου ικανοποιητικός, παρά κάποιες προόδους.
Μεταξύ άλλων, εκφράζω τη δυσαρέσκειά μου για το ότι τα κοινωνικά δικαιώματα εκφράζονται κατά τρόπο πολύ λιγότερο σθεναρό από τα οικονομικά δικαιώματα.
Δεδομένου ότι θεωρώ ότι ο Χάρτης αυτός δεν είναι ικανοποιητικός στο σύνολό του, αντιτάσσομαι στην ενσωμάτωσή του στις συνθήκες, διότι ένας μη ικανοποιητικός Χάρτης δεν πρέπει να ανέλθει σε ανώτερο επίπεδο.
Κύριε Πρόεδρε, επιτέλους έχουμε ένα Χάρτη των Δικαιωμάτων του Ευρωπαίου Πολίτη που αφιερώνει ένα ολόκληρο άρθρο, το άρθρο 25, στους ηλικιωμένους.
Αν αυτός ο Χάρτης, όπως ελπίζω, αποτελέσει τμήμα της Συνθήκης της Νίκαιας, οι ηλικιωμένοι θα προστατεύονται επιτέλους από ένα Συνταγματικό Χάρτη Θεμελιωδών Δικαιωμάτων.
Γνωρίζω ότι σ' αυτό το αποτέλεσμα συνέβαλαν πολλοί από τους εκπροσώπους της επιτροπής που κατήρτισε τον Χάρτη.
Θέλω να ευχαριστήσω ιδιαιτέρως την αξιότιμη κ. Van den Burg, μέλος της Ομάδας των Σοσιαλδημοκρατών από την Ολλανδία, που μαζί με άλλους αγωνίστηκε ιδιαίτερα για το άρθρο 25.
Η υποστήριξη προς τους ηλικιωμένους και τους συνταξιούχους, από όπου και αν προέρχεται, θα έχει πάντοτε την επικρότηση και την έγκρισή μου.
.
(DA) Οι Σουηδοί και Δανοί σοσιαλδημοκράτες ψήφισαν σήμερα κατά της έκκλησης προς το Ευρωπαϊκό Συμβούλιο της Νίκαιας, τον Δεκέμβριο, να συμπεριληφθεί ο Χάρτης των θεμελιωδών δικαιωμάτων στη συνθήκη.
Έχουμε δηλώσει σε προηγούμενες ψηφοφορίες ότι δεν επιθυμούμε τη συμπερίληψη, πρωτίστως επειδή δεν επιθυμούμε περισσότερα θέματα στην ημερήσια διάταξη της συνόδου κορυφής της Νίκαιας από όσα είναι εφικτό να ολοκληρώσουμε με στόχο την προετοιμασία της Ένωσης για τη διεύρυνση.
Διαπιστώνουμε με ικανοποίηση ότι η Συνέλευση πέτυχε να προετοιμάσει ένα προσχέδιο Χάρτη.
Τα θεμελιώδη δικαιώματα είναι μία από τις θεμέλιους λίθους στις οποίες στηρίζεται η ΕΕ.
Ως εκ τούτου, είναι ζωτικής σημασίας να διεξαχθεί διάλογος με τον λαό της Ευρώπης σχετικά με αυτά .
Φρονούμε ότι ο Χάρτης, που είναι πολιτικό έγγραφο αποτελεί μια καλή αφετηρία για αυτόν τον άκρως αναγκαίο διάλογο, ο οποίος πρέπει να ξεκινήσει τώρα.
Θεωρούμε ωστόσο ότι δεν μπορεί να ολοκληρωθεί έως τη Νίκαια σε διάστημα μικρότερο των τριών μηνών.
Αυτός είναι ο λόγος που ψηφίσαμε να μη συμπεριληφθεί ο Χάρτης στη συνθήκη στη σύνοδο κορυφής της Νίκαιας.
.
(FR) Αμέσως μόλις το "όργανο" που είχε επιφορτισθεί από το Συμβούλιο της Κολωνίας με τη σύνταξη σχεδίου Χάρτη των θεμελιωδών δικαιωμάτων ολοκλήρωσε τις εργασίες του, όλοι οι φεντεραλιστές, και ιδίως στο Σώμα, εκστασιάστηκαν με τα αποτελέσματά του.
Επί της ουσίας, το έγγραφο αυτό αντιπροσωπεύει κατά τη γνώμη τους θεμελιώδη πρόοδο για την προστασία των δικαιωμάτων των πολιτών στην Ευρώπη, σε σημείο που θα πρέπει να υποβληθεί στη Διακυβερνητικά Διάσκεψη και να αποφασίσει το Συμβούλιο της Νίκαιας να το περιλάβει στις συνθήκες.
Όσον αφορά τον τύπο, οι ίδιοι ανακαλύπτουν εξαιρετικές αρετές στη μέθοδο εργασίας του οργάνου, στο οποίο συμμετείχαν εκπρόσωποι του Ευρωπαϊκού Κοινοβουλίου, των εθνικών κυβερνήσεων, των εθνικών κοινοβουλίων και της Επιτροπής, μέχρι του σημείου να ζητούν να επαναληφθεί η φόρμουλα αυτή, μετά τη Νίκαια, για τη σύνταξη μελλοντικού ευρωπαϊκού Συντάγματος.
Ως μέλος της αντιπροσωπίας του Ευρωπαϊκού Κοινοβουλίου σε αυτό το όργανο, και αφού συνεργάστηκα με τους συναδέλφους μου επί οκτώ μήνες για το θέμα, οφείλω να πω ότι ο Χάρτης των θεμελιωδών δικαιωμάτων θα μπορούσε πράγματι να αντιπροσωπεύει προστιθεμένη αξία για την Ευρώπη, αλλά' υπό τις παρούσες συνθήκες, δεν μπορεί κανείς να είναι ικανοποιημένος ούτε από το περιεχόμενό του, ούτε από τις μεθόδους εργασίας που κυριάρχησαν κατά τη σύνταξή του.
Όπως είχα δηλώσει στην πρόταση που κατέθεσα στο Προεδρείο του οργάνου, ήδη από την έναρξη των εργασιών, τα δικαιώματα των προσώπων προστατεύονται ήδη επαρκώς στην Ευρώπη, τόσο από τα εθνικά νομικά συστήματα, όσο και από την Ευρωπαϊκή σύμβαση για τη διαφύλαξη των ανθρωπίνων δικαιωμάτων και των θεμελιωδών ελευθεριών, η οποία αποτελεί συνέχεια των νομικών αυτών συστημάτων.
Δεν χρειαζόμαστε ένα συμπληρωματικό νομικό μέσο, κύρια επίπτωση του οποίου θα ήταν η ενίσχυση της υπερεθνικής εξουσίας των κοινοτικών θεσμικών οργάνων.
Αντιθέτως, χρειαζόμαστε ένα Χάρτη των δικαιωμάτων των εθνών, ο οποίος θα υπενθύμιζε την πρωταρχική προσήλωση των πολιτών στη δημοκρατική βούληση που εκφράζεται σε εθνικό πλαίσιο και θα επιβεβαίωνε ότι η Ένωση αποτελεί ένωση κρατών.
Ένα τέτοιο κείμενο θα ήταν εξαιρετικά χρήσιμο, όχι μόνον για την αποκατάσταση της πραγματικής έννοιας της δημοκρατίας, αλλά και για την προετοιμασία των θεσμικών οργάνων της μελλοντικής διευρυμένης Ευρώπης.
Όμως, οι συντάκτες ακολούθησαν την εντελώς αντίθετη κατεύθυνση.
Ήδη από την έναρξη των εργασιών, το σχέδιο εμπεριέχει μια θεμελιώδη αντίφαση, η οποία δεν μπόρεσε ποτέ να αρθεί: από την μια, διακηρύσσει ότι οι διατάξεις του "απευθύνονται στα θεσμικά όργανα και οργανισμούς της Ένωσης", αλλά' από την άλλη, πολλά άρθρα αναφέρονται σε καθαρά εθνικές αρμοδιότητες, εντελώς άσχετες με τις αρμοδιότητες της Ένωσης.
Το πραγματικό πεδίο εφαρμογής δεν αντιστοιχεί με τις διακηρυχθείσες προθέσεις, πράγμα που διατηρεί μια απειλητικά αμφισημία ως προς τη φύση του Χάρτη.
Το κείμενο αυτό μπορεί να μοιάζει σε πρώτη φάση ανώδυνο, εφόσον επαναλαμβάνει σε γενικές γραμμές υφιστάμενα δικαιώματα. αλλά' εάν ενσωματωθεί στη συνθήκη με εξαναγκαστική ισχύ, όπως ζητά το Ευρωπαϊκό Κοινοβούλιο, θα έτεινε μηχανικά, με τον καιρό, στην ομοιογενοποίηση των εθνικών δικαίων στην Ευρώπη, θα χορηγούσε δυσανάλογες εξουσίες στο Δικαστήριο, θα ευνοούσε τον αυξημένο συγκεντρωτισμό γύρω από τα ευρωπαϊκά θεσμικά όργανα, θα περιόριζε το περιθώριο λήψης αυτόνομων αποφάσεων κάθε λαού.
Θα οδηγούσε συνεπώς προς μια ομοιόμορφη Ευρώπη, αυτήν ακριβώς που οι περισσότεροι πολιτικοί υπεύθυνοι δηλώνουν ότι απορρίπτουν.
Αλλά και στην υποθετική περίπτωση κατά την οποία αυτό το σχέδιο θα παρήγε μια απλή πολιτική δήλωση, δεν θα μπορούσαμε να το αποδεχθούμε ως έχει.
Δεν μπορούμε να φανταστούμε μια πολιτική δήλωση σε ευρωπαϊκό επίπεδο που δεν θα περιελάμβανε καμία αναφορά στον πρωταρχικό ρόλο των εθνικών δημοκρατιών, καθώς και στα δικαιώματα που απορρέουν από αυτές και τις επιπτώσεις τους για τα ευρωπαϊκά θεσμικά όργανα.
Αυτό το αμφισβητούμενο σχέδιο, το οποίο κλίνει εσκεμμένα προς τη φεντεραλιστική κατεύθυνση, είναι το αποτέλεσμα μιας κακής μεθόδου εργασίας που ευνόησε τη σύγχυση σε όλα τα επίπεδα.
Το όργανο που είχε αναλάβει τη σύνταξη συγκροτήθηκε ασφαλώς κατά πρωτότυπο τρόπο, αλλά δεν αντιπροσώπευε, από νομική άποψη, παρά μια απλή ομάδα εργασίας του Συμβουλίου.
Εντούτοις, ήδη εξαρχής αυτοαποκλήθηκε "Σύνοδος" παρά τις διαμαρτυρίες μου, και στη συνέχεια, ενεργούσε πάντα σαν μια κυρίαρχη συνέλευση, ανώτερη από τα όργανα που την είχαν διορίσει, ακόμα και από τα έθνη.
Στη συνέχεια, εργάστηκε βάσει μιας μεθόδου που αποκλήθηκε "συναινετική", δηλαδή χωρίς να διεξαχθεί ποτέ ψηφοφορία, έστω και ενδεικτική, χωρίς να γίνεται ποτέ γνωστό ποιος ήταν πράγματι υπέρ ή κατά της μιας ή της άλλης διάταξης και χωρίς να γίνεται κατανοητό ποιος τελικά αποφάσιζε την έγκριση, την απόρριψη ή την τροποποίησή της.
Τέλος, οι ακροάσεις που πραγματοποιήθηκαν αποφασίστηκαν αυθαίρετα, ανάλογα με τους υποψηφίους που παρουσιάζοντο (ή που εκαλούντο να παρουσιαστούν;) και θα ήταν αδύνατον να επιβεβαιώσει κανείς ότι προσέφεραν ακριβή και ειλικρινή εικόνα των κοινωνιών των κρατών μελών.
Συνεπώς, η Σύνοδος απετέλεσε ένα σύστημα συγκεχυμένο, το οποίο δημιούργησε ανευθυνότητα και δεν ευνόησε μια συντεταγμένη δημοκρατία.
Η ίδια η τελική έγκριση του σχεδίου χάρτη το οποίο επρόκειτο να διαβιβαστεί στο Συμβούλιο, στις 2 Οκτωβρίου τρέχοντος έτους, απετέλεσε μνημείο αμφισημίας, εφόσον κατά τα φαινόμενα, ορισμένα μέλη είπαν ναι υπό την προϋπόθεση να έχει χαρακτήρα πολιτικής δήλωσης, άλλα είπαν ναι υπό την προϋπόθεση να πρόκειται να κείμενο εξαναγκαστικής ισχύος, και αυτή η θεμελιώδης διαφοροποίηση υπεκρύβη, μαζί εξάλλου με την ύπαρξη αντιπολίτευσης, στην οποία συμμετείχα εγώ ο ίδιος.
Οι φεντεραλιστές επωφελήθηκαν τόσο καλά αυτής της σύγχυσης που δεν πρέπει να μας εκπλήσσει να ακούμε σήμερα ότι το Ευρωπαϊκό Κοινοβούλιο ζητά τη σύσταση, μετά τη Νίκαια, ενός άλλου όμοιου οργάνου για τη σύνταξη ευρωπαϊκού συντάγματος.
Η ομάδα μου αντιτάσσεται στην ιδέα ευρωπαϊκού συντάγματος, το οποίο θα είχε ως στόχο την κατάργηση της εθνικής κυριαρχίας, αλλά' αντιτάσσεται και στην αναπαραγωγή, γι' αυτό ή για άλλο θέμα, ενός συστήματος διαπραγματεύσεων τόσο ασύντακτου όσο το σύστημα της Συνόδου.
.
(FR) Η Συνέλευση που έχει αναλάβει τη σύνταξη του Χάρτη θεμελιωδών δικαιωμάτων της Ευρωπαϊκής Ένωσης ολοκλήρωσε τις εργασίες της χθες στις Βρυξέλλες, μετά από επίσημη συνεδρίαση που επέτρεψε σε όλες τις αντιπροσωπίες (Ευρωπαϊκό Κοινοβούλιο, Επιτροπή, εθνικά κοινοβούλια και εκπροσώπους των κυβερνήσεων) να εκφράσουν την έγκρισή του.
Έτσι, ο πρόεδρος Roman Herzog μπόρεσε να διαβιβάσει επισήμως το οριστικό σχέδιο στη γαλλική προεδρία ενόψει της διάσκεψης κορυφής του Μπιαρρίτς.
Το Ευρωπαϊκό Κοινοβούλιο θα αποφανθεί αργότερα γι' αυτό το κείμενο με τη διαδικασία της σύμφωνης γνώμης.
Σήμερα, οι δύο προφορικές ερωτήσεις που κατετέθησαν από τον πρόεδρο της Επιτροπής Συνταγματικών Υποθέσεων, κ. Napolitano, προς την Ευρωπαϊκή Επιτροπή και το Συμβούλιο μας δίδουν την ευκαιρία να συζητήσουμε για το νομικό καθεστώς αυτού του Χάρτη και, κυρίως, να επαναλάβουμε τη βούλησή μας να αποκτήσει χαρακτήρα αναγκαστικού δικαίου και να ενσωματωθεί σε μια συνθήκη.
Εκφράσαμε ήδη αυτή την επιθυμία κατά την ψηφοφορία του τελευταίου ψηφίσματος για το θέμα, στις 16 Μαρτίου 2000.
Συνειδητοποιούμε πλήρως ότι υπάρχουν πολλοί δισταγμοί και μεγάλος κίνδυνος να εγκριθεί ένας χάρτης που θα έχει απλώς αξία διακήρυξης!
Για να μην φθάσουμε σε αυτό το σημείο και απογοητεύσουμε τις εύλογες προσδοκίες των ευρωπαίων πολιτών, έπρεπε να εξετάσουμε μια εναλλακτική λύση.
Αυτός είναι ο λόγος για τον οποίο υπερψήφισα το ψήφισμα και υποστήριξα την τροπολογία που κατέθεσε η πρόεδρος της γαλλικής σοσιαλιστικής αντιπροσωπίας μας, Pervenche Berθs, με την οποία καλείται η διάσκεψη κορυφής του Μπιαρρίτς να μελετήσει, μετά από αίτημα της ΔΔ, όλους τους τρόπους ενσωμάτωσης του Χάρτη στη Συνθήκη: προοίμιο, πρωτόκολλο ή αναφορά στο Χάρτη στο άρθρο 6, το οποίο ορίζει ότι η Ένωση θεμελιώνεται στις αρχές της ελευθερίας, της δημοκρατίας και του σεβασμού των ανθρωπίνων δικαιωμάτων και των θεμελιωδών ελευθεριών, καθώς και στην έννοια του κράτους δικαίου.
Αυτή η τελευταία διατύπωση επιτρέπει να δοθεί στο κείμενο αναγκαστική ισχύς, αποφεύγοντας προς το παρόν τη συζήτηση για το συνταγματικό χαρακτήρα της διατύπωσης του προοιμίου.
Αυτό θα αποτελούσε μια μεταβατική λύση που θα επέτρεπε να καταλήξουμε τελικά σε Χάρτη αναγκαστικού δικαίου.
Επί της ουσίας, είναι προφανές ότι ο Χάρτης αυτός δεν φθάνει μέχρις εκεί που επιθυμούσα.
Εξάλλου, πολλές μη αμελητέες νίκες πρέπει να αποδοθούν στους ευρωπαίους σοσιαλιστές.
Αναφέρομαι στην εισαγωγή δικαιωμάτων όπως το δικαίωμα απεργίας, το δικαίωμα στην εργασία, η ρητή αναφορά στα ευρωπαϊκά συνδικάτα, το δικαίωμα σε επιδοτήσεις ενοικίων.
Ασφαλώς, το περιεχόμενο αυτού του Χάρτη πρέπει να εμπλουτισθεί.
Αυτός είναι ο λόγος για τον οποίο πρέπει να παρακολουθήσουμε τη συζήτηση έως τη σύνοδο κορυφής της Νίκαιας.
Σχετικά, μια άλλη τροπολογία αφορά τη διευκρίνηση ότι μόνη η Συνέλευση παραμένει αρμόδια για τη σύνταξη του Χάρτη έως την οριστική έγκρισή του (ούτως ώστε να τεθεί τέλος στις σκέψεις τροποποίησης από το ένα ή το άλλο θεσμικό όργανο).
Τελειώνω επιμένοντας στο ότι ο Χάρτης των θεμελιωδών δικαιωμάτων πρέπει να θεωρηθεί κεντρικό στοιχείο της διαδικασίας που απαιτείται για να αποκτήσει η Ευρωπαϊκή Ένωση πραγματικό σύνταγμα, πράγμα που συνεχίζει να αποτελεί κατά τη γνώμη μου πρωταρχικό στόχο για τα τρία ή τέσσερα επόμενα έτη.
- (DE) Οι ευρωβουλευτές της Χριστιανοδημοκρατικής Ένωσης της Βαυαρίας χαιρετίζoυν το γεγονός ότι με το υποβληθέν τελικό σχέδιο Χάρτη των θεμελιωδών δικαιωμάτων, τα θεμελιώδη δικαιώματα των πολιτών έναντι των κοινοτικών οργάνων και οργανισμών συγκεντρώνονται και προβάλλονται σε ένα κείμενο.
Ωστόσο, η ενσωμάτωση του Χάρτη στο δίκαιο της ΕΕ ή στο κοινοτικό δίκαιο μπορεί να γίνει δεκτή μόνο αν, προηγουμένως, περιγραφούν και οριοθετηθούν σαφώς οι κοινοτικές αρμοδιότητες.
Ο Χάρτης αποσκοπεί σε μια ευρεία προάσπιση των θεμελιωδών δικαιωμάτων και υπερβαίνει είτε πλήρως είτε εν μέρει το πεδίο των κοινοτικών αρμοδιοτήτων.
Απορρίπτουμε θεμελιώδη δικαιώματα που περιλαμβάνονται στο Χάρτη με σκοπό τη θέσπιση υποχρεώσεων προστασίας ή ανάληψης δράσης εκ μέρους της ΕΕ χωρίς να υπάρχουν οι αντίστοιχες αρμοδιότητες.
Οι ευρωβουλευτές της Χριστιανοδημοκρατικής Ένωσης της Βαυαρίας τάσσονται υπέρ της θέσπισης οριζόντιας διάταξης, βάσει της οποίας καθίσταται σαφές ότι δεν θα δημιουργηθούν νέες αρμοδιότητες στην Κοινότητα και στην Ένωση.
Σε ορισμένους τομείς του Χάρτη διαπιστώνονται περαιτέρω σημαντικές ελλείψεις οι οποίες θα πρέπει να καλυφθούν πριν από την εξαγγελία του:
· η υπερβολική επιβάρυνση του Χάρτη με λεπτομερείς ρυθμίσεις πρέπει να αποφευχθεί.
Οι ρυθμίσεις αυτές πρέπει να παραμείνουν μέρος του παράγωγου δικαίου
· στον τομέα των κοινωνικών δικαιωμάτων δεν γίνεται σαφής διάκριση μεταξύ των δικαιωμάτων άμυνας, των δικαιωμάτων συμμετοχής ή των δικαιωμάτων προστασίας
· η αναφορά στην εξασφάλιση της παροχής κοινωνικών υπηρεσιών υπάγεται στην αρμοδιότητα των κρατών μελών
· απαιτούμε την ενσωμάτωση στο Χάρτη ενός δικαιώματος ιθαγένειας και ενός δικαιώματος για την προστασία από τους διωγμούς.
Θεωρούμε ότι η ΕΕ θα πρέπει να υπογράψει τη σύμβαση του Συμβουλίου της Ευρώπης για τα ανθρώπινα δικαιώματα.
Φυσικά, δεν είμαστε κατά της ιδέας να κάνουν μία δήλωση οι αρχηγοί κρατών και κυβερνήσεων των χωρών της ΕΕ στη Σύνοδο Κορυφής της Νικαίας σχετικά με τα ανθρώπινα δικαιώματα
.
Αποφασίσαμε να απόσχουμε της τελικής ψηφοφορίας για το ψήφισμα, διότι αυτό αναφέρει στο σημείο 1 ότι η Χάρτα θα είναι δεσμευτική.
- (DE) Σε αντίθεση με την πλειοψηφία στο Ευρωπαϊκό Κοινοβούλιο, από τη Σύνοδο του Ελσίνκι υποστηρίζω την άποψη ότι με τα ζητήματα που δεν διευθετήθηκαν στο Αμστερνταμ το πρόγραμμα της Διακυβερνητικής Διάσκεψης θα είναι κάτι περισσότερο από υπερφορτωμένο.
Οι εξελίξεις δείχνουν ότι οι πολυάριθμες επιθυμίες για διεύρυνση της ημερήσιας διάταξης αυτής της Διακυβερνητικής Διάσκεψης έμειναν χωρίς ανταπόκριση.
Δεν είναι καθόλου βέβαιο ότι τα τρία εναπομένοντα θέματα καθώς και το πρόβλημα της ενισχυμένης συνεργασίας θα καταστεί δυνατό να επιλυθούν.
Γι' αυτό η ελπίδα να εγκριθεί ο Χάρτης των θεμελιωδών δικαιωμάτων στη Νίκαια δεν πρόκειται να υλοποιηθεί, γεγονός για το οποίο εμείς, ως εκπρόσωποι του Αυστριακού Κόμματος της Ελευθερίας, εκφράζουμε τη βαθιά μας λύπη.
.
(FR) Μια Συνέλευση, η οποία απαρτίζεται από 62 εκπροσώπους των κυβερνήσεων των δεκαπέντε κρατών μελών και από βουλευτές σε ευρωπαϊκό και εθνικό επίπεδο, συντάσσει έναν Χάρτη των Θεμελιωδών Δικαιωμάτων για περισσότερα από 380 εκατομμύρια ευρωπαίων.
Ο εν λόγω Χάρτης ασφαλώς είναι υπεράνω της Ευρωπαϊκής Σύμβασης για τα δικαιώματα του ανθρώπου, ασφαλώς υπεράνω εθνικών συμβάσεων ή συνθηκών.
Είναι κατ' εικόνα της φιλελεύθερης Ευρώπης που οικοδομείται.
Όσον αφορά θέματα τόσο θεμελιώδη όπως τα δικαιώματα των γυναικών, τα δικαιώματα των μεταναστών, το δικαίωμα στην εκπαίδευση, το δικαίωμα στην κατοικία, το δικαίωμα στην εργασία ή σε ένα αξιοπρεπές εισόδημα, ο εν λόγω Χάρτης συχνά είναι ανεπαρκής και μερικές φορές οπισθοδρομικός.
Επειδή τα κοινωνικά δικαιώματα αποτελούν θεμελιώδη δικαιώματα για μια Ευρώπη που σέβεται τα δημοκρατικά και κοινωνικά δικαιώματα καθώς και τις ελευθερίες, προτάσσουμε την ιδέα ενός άλλου χάρτη που θα προστατεύει τους μισθωτούς, τις γυναίκες, τους αλλοδαπούς, τους αποκλεισμένους, τις εθνικές μειονότητες.
Ο Χάρτης αυτός πρέπει να εκπονηθεί από το κοινωνικό κίνημα και όχι από έναν κύκλο εκλεγμένων.
Επειδή φρονούμε ότι η διαδικασία που δημιούργησε την Ευρώπη αξίζει έναν πραγματικό δημόσιο και δημοκρατικό διάλογο, δεν μπορεί να υπάρξει ευρωπαϊκή πολιτική οικοδόμηση χωρίς κοινωνικά δικαιώματα και χωρίς δημοκρατία.
Γι' αυτούς τους λόγους θα καταψήφιζα αυτό το σχέδιο Χάρτη.
Θα πάω να ψηφίσω υπέρ ενός άλλου Χάρτη συμμετέχοντας στις διαδηλώσεις του Μπιαρρίτς, στις 13 και 14 Οκτωβρίου και της Νίκαιας, στις 7 Δεκεμβρίου 2000.
.
(ΙΤ) Έχουμε επίγνωση του γεγονότος ότι η διαδικασία θεσμοποίησης της Ένωσης απαιτεί μεταξύ των άλλων έναν προσδιορισμό της έννοιας της ευρωπαϊκής ιθαγένειας, καθώς και την οικοδόμηση κοινών αξιών όπως η ελευθερία, παράλληλα με τις αρχές της χρηστής διακυβέρνησης και της σταθερότητας.
Και θα θέλαμε να πιστέψουμε ότι η ισχύς του Χάρτη των Θεμελιωδών Δικαιωμάτων θα συντελέσει πράγματι στην ενίσχυση των αρμοδιοτήτων της Ένωσης και όχι των κρατών μελών, όπως επεσήμανε η Συνέλευση κατά την έναρξη των εργασιών της.
Αλλά οι περιπλοκές προέρχονται από τον συνδυασμένο αντίκτυπο που θα είχε μια ενδεχόμενη δεσμευτική ισχύς του στις κοινοτικές χώρες, σύμφωνα με το αίτημα του Ευρωπαϊκού Κοινοβουλίου της 26ης Μαρτίου 2000, και το ελλειμματικό ακόμη και ελάχιστα οργανικό περιεχόμενό του, που παραμένει τέτοιο ακόμα και στην τελευταία σύνταξη παρά τις αξιόλογες προσπάθειες.
Τι φωτεινό παράδειγμα για το εργατικό δίκαιο!
Μια περαιτέρω περιπλοκή, τέλος, δημιουργείται από την πιθανή δημιουργία δικαιωμάτων υψηλότερων επιπέδων που θα προέκυπταν από τη δυνατότητα παρέμβασης υπερεθνικών Δικαστηρίων, του Δικαστηρίου των Ευρωπαϊκών Κοινοτήτων και του Δικαστηρίου των Ανθρωπίνων Δικαιωμάτων, και μάλιστα από μία Σύμβαση που δεν εμπεριέχει κοινωνικά και οικονομικά δικαιώματα.
Το μόνο που θα θέλαμε, λοιπόν, είναι να αναπτυχθεί μεσοπρόθεμα μια προσπάθεια, αυτοσχέδια έστω, αλλά πάντως υψηλή σαν αυτή που συζητούμε, όχι ως ενίσχυση και διεύρυνση των δικαιωμάτων που εγγυώνται σήμερα όλα τα εθνικά Συντάγματα και η πρακτική, αλλά ως αντικλείδι για την επανεξέτασή τους στη χειρότερη περίπτωση.
Εν αναμονή περισσότερης σαφήνειας, λοιπόν, θα απόσχουμε της ψηφοφορίας.
.
(FR) Καταψήφισα την ενδεχόμενη ενσωμάτωση στις συνθήκες, της έκδοσης του Χάρτη των Θεμελιωδών Δικαιωμάτων που μας παρουσιάστηκε.
Πράγματι, θα επιθυμούσα να παγώσει ο εν λόγω Χάρτης, προκειμένου να συνεχίσουμε να τον επεξεργαζόμαστε, όπως προτείνουν πολυάριθμες μη κυβερνητικές οργανώσεις διαφόρων χωρών της Ένωσης.
Ο Χάρτης αυτός, υστερεί σε πολλά σημεία του σε σχέση με τις εξελίξεις αναφορικά με τα δικαιώματα και τις ελευθερίες στη Γαλλία, όπως και σε άλλες χώρες της Ένωσης, καθώς και αναφορικά με πολλά διεθνή κείμενα.
Δεν μπορεί να χρησιμεύσει ως βάση για τη δημιουργία ενός ευρωπαϊκού συντάγματος.
Όχι μόνο δεν περιλαμβάνει νέα δικαιώματα, και ειδικότερα τα κοινωνικά δικαιώματα, αλλά επιπλέον υστερεί ως προς το καθεστώς και τη θέση των μεταναστών, των μισθωτών, και συνολικά ως προς τις δημόσιες και ιδιωτικές ελευθερίες.
Τέλος της ψηφοφορίας.
(Η συνεδρίαση διακόπτεται στη 1.20 και επαναλαμβάνεται στις 3 )
Πρόοδος προς την ένταξη των 12 υποψηφίων χωρών
Η ημερήσια διάταξη προβλέπει την κοινή συζήτηση των εκθέσεων της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής σχετικά με την πρόοδο προς την ένταξη των 12 υποψηφίων χωρών ως εξής:
(Α5-0250/22) του κ. Brok για τη διεύρυνση της Ευρωπαϊκής Ένωσης
[COM(1999) 500 - C5-0341/2000 - 2000/2171(COS)]
(Α5-0238/2000) του κ. Carlsson για την Εσθονία [COM(1999)504 - C5-0027/2000 - 1997/2177(COS)]
(Α5-0239/2000) της κ. Schroedter για τη Λετονία [COM(1999)506 - C5-0029/2000 - 1997/2176(COS)]
(Α5-0240/2000) της κ. Hoff για τη Λιθουανία COM(1999)507 - C5-0030/2000 - 1997/2178(COS)]
(Α5-0246/2000) του κ. Gawronski για την Πολωνία COM(1999)509 - C5-0032/2000 - 1997/2184(COS)]
(Α5-0245/2000) του κ. Jόrgen Schrφder για την Τσεχική Δημοκρατία COM(1999)503 - C5-0026/2000 - 1997/2180(COS)]
(Α5-0244/2000) του κ. Wiersma για τη Σλοβακία COM(1999)511 - C5-0034/2000 - 1997/2173(COS)]
(Α5-0248/2000) του κ. Queirσ για την Ουγγαρία COM(1999)505 - C5-0028/2000 - 1997/2175(COS)]
(Α5-0241/2000) του κ. Van Orden για τη Βουλγαρία COM(1999)501 - C5-0024/2000 - 1997/2179(COS)]
(Α5-0247/2000) της κ. Nicholson of Winterbourne για τη Ρουμανία COM(1999)510 - C5-0033/2000 - 1997/2172(COS)]
(Α5-0242/2000) του κ. Martelli για τη Σλοβενία COM(1999)512 - C5-0035/2000 - 1997/2181(COS)]
(Α5-0249/2000) του κ. Poos για την Κύπρο COM(1999)502 - C5-0025/2000 - 1997/2171(COS)]
(Α5-0243/2000) της κ. Stenzel για τη Μάλτα COM(1999)508 - C5-0031/2000 - 1997/2029(COS)].
, εισηγητής.
(DE) Κύριε Πρόεδρε, θεωρώ ότι η πρωινή συζήτηση σχετίζεται με την ικανότητα της Ευρωπαϊκής Ένωσης να προβεί σε μεταρρυθμίσεις.
Πιστεύω ότι μετά την εξαιρετική ομιλία του Προέδρου Prodi κατέστη σε όλους σαφές ότι η ικανότητα της Ευρωπαϊκής Ένωσης να πραγματοποιήσει μεταρρυθμίσεις και η επιτυχία της Συνόδου της Νίκαιας αποτελούν βασικές προϋποθέσεις για την ταχεία πρόοδο της Ευρωπαϊκής Ένωσης.
Κατά τη γνώμη μου, ορισμένα κράτη μέλη δεν έχουν ακόμη συνειδητοποιήσει το συσχετισμό αυτό, καθώς και το γεγονός ότι η διστακτική πρόοδος της Διακυβερνητικής Διάσκεψης μπορεί να δυσχεράνει πολύ την έγκαιρη υλοποίηση της διεύρυνσης.
Πιστεύουμε ότι στη Νίκαια πρέπει να αποφασισθούν τα μέτρα που είναι αναγκαία για τη διεύρυνση, έστω κι αν αυτά δεν θα καλύπτεται το σύνολο των δράσεων που θα ήταν ευκταίο να αναληφθούν όσον αφορά το θέμα της μεταρρύθμισης της Ευρωπαϊκής Ένωσης.
Με τον ίδιο τρόπο πρέπει να ληφθεί υπόψη και η παρούσα έκθεση.
Στην έκθεση την οποία υποβάλλω αναφέρονται επίσης δράσεις που θα ήταν ευκταίο να αναλάβουν τόσο τα κράτη της Ευρωπαϊκής Ένωσης όσο και τα υποψήφια κράτη, οι οποίες όμως δεν αποτελούν όλες προϋπόθεση για την προσχώρηση στην Ευρωπαϊκή Ένωση, δεδομένου ότι οι όροι για την ένταξη είναι σαφώς προσδιορισμένοι στα κριτήρια της Κοπεγχάγης.
Πάντως, το Ευρωπαϊκό Κοινοβούλιο θα ήθελε να επισημάνει ότι η εκπλήρωση των κριτηρίων της Κοπεγχάγης αποτελεί προϋπόθεση για την ένταξη στην Ευρωπαϊκή Ένωση.
Δεν επιτρέπεται ουδεμία πολιτική παραχώρηση για οποιοδήποτε κράτος.
Πρέπει να επισημανθεί ότι επιβάλλεται η εκπλήρωση όλων των όρων.
Εξάλλου, πρέπει να είναι ακόμη σαφές ότι η δημοκρατία και το κράτος δικαίου αποτελούν ασφαλώς προϋπόθεση για την έναρξη διαπραγματεύσεων και ότι τα υποψήφια κράτη θα πρέπει να ανταποκριθούν και σε άλλες απαιτήσεις που θα προκύψουν από τις διαπραγματεύσεις αντιλαμβανόμαστε βέβαια ότι, προς το συμφέρον των υποψήφιων κρατών αλλά και της Ευρωπαϊκής Ένωσης, πρέπει να θεσπισθούν μεταβατικές διατάξεις για ορισμένους τομείς, κατά το πρότυπο των προηγούμενων προσχωρήσεων.
Τούτο δεν αποτελεί διακριτική μεταχείριση των υποψήφιων κρατών.
Πιστεύω επίσης ότι, όταν μιλούμε για τα κριτήρια της Κοπεγχάγης, πρέπει να είναι σαφές ότι κάθε κράτος θα αξιολογηθεί σε συνάρτηση με τις προόδους του.
Για το λόγο αυτό, θα πρέπει να εγκαταλείψουμε και επισήμως την εξέταση των υποψήφιων κρατών σε ομάδες.
Εκλήθησαν βέβαια κράτη στο Λουξεμβούργο και ύστερα στο Ελσίνκι για τη διεξαγωγή διμερών διαπραγματεύσεων.
Κατά τη γνώμη μου όμως, οι "ομάδες του Λουξεμβούργου και του Ελσίνκι" δεν υπάρχουν πλέον: κάθε κράτος έχει την ευκαιρία να γίνει μέλος της Ευρωπαϊκής Ένωσης πολύ γρήγορα, σύμφωνα με την αρχή "ο καθένας με την αξία του" , εφόσον πληροί τις προϋποθέσεις για την ένταξή του στην τελευταία.
Γι' αυτό είναι λάθος αυτή τη στιγμή να αναφέρουμε ονόματα κρατών τα οποία εκπληρώνουν σήμερα τις σχετικές προϋποθέσεις διότι, για λόγους εσωτερικής πολιτικής, ένα κράτος που προηγείται αυτή τη στιγμή μπορεί του χρόνου να καθυστερήσει ή αντίστροφα.
Επομένως, πρέπει να είναι σαφές ότι η εκπλήρωση των κριτηρίων της Κοπεγχάγης είναι η μόνη προϋπόθεση που έχει σημασία.
Για τους λόγους αυτούς ήθελα ακόμη να σας προτείνω να μην παρουσιάσουμε ως Κοινοβούλιο μια γενική έκθεση το επόμενο έτος αλλά ιδιαίτερες εκθέσεις ανά κράτος, ώστε να καταστεί σαφές ότι μεριμνούμε για τη διεξαγωγή διαφοροποιημένων διαπραγματεύσεων.
Η Ομάδα του Ευρωπαϊκού Σοσιαλιστικού Κόμματος υποβάλλει πρόταση με σκοπό να καταστεί σαφές ότι η διεύρυνση της Ευρωπαϊκής Ένωσης είναι δυνατή στις αρχές του 2003.
Θεωρώ ότι πρόκειται για μια καλή πρόταση που πρέπει να υποστηρίξουμε εξίσου καλή θεωρώ και την πρόταση της Ομάδας του Ευρωπαϊκού Λαϊκού Κόμματος για τη συμμετοχή κατά το δυνατόν των πρώτων κρατών που θα ενταχθούν στην ΕΕ στις ευρωεκλογές του 2004.
(Χειροκροτήματα) Πιστεύω ότι αν θεωρήσουμε αυτές τις δύο ημερομηνίες συναφείς, προσφέρουμε στους πολίτες των υποψήφιων κρατών μια προοπτική.
Εκφράζω την πεποίθηση ότι ορισμένα κράτη θα μπορέσουν να προετοιμασθούν επαρκώς εντός των προθεσμιών αυτών.
Όταν σκέφτομαι ότι διανύουμε ήδη το ενδέκατο έτος από την επανάσταση στην Κεντρική και Ανατολική Ευρώπη, θεωρώ ότι οφείλουμε να προσφέρουμε στους λαούς των χωρών αυτήν την προοπτική ότι οι μεταρρυθμίσεις θα αποβούν κάποτε θετικές.
Πρέπει να εννοούμε τα λόγια "Αν ανατρέψετε τη δικτατορία τότε η Ευρώπη θα σας ανοίξει τις πόρτες της" και να μην αναζητούμε συνεχώς νέες αιτίες, εμπόδια και δυσκολίες για την επιβράδυνση της διεργασίας ενοποίησης.
Θεωρώ λοιπόν ότι η δημιουργία μιας προοπτικής για τους ανθρώπους αποτελεί βασική προϋπόθεση για να αποκτήσουν τα κράτη αυτά σταθερές δυνάμεις, προκειμένου να επιβάλουν την πολιτική και οικονομική διαδικασία μεταρρυθμίσεων στο βαθμό που απαιτείται.
Όπως οφείλουμε να συζητήσουμε και να επιλύσουμε στη Νίκαια το πρόβλημα της εσωτερικής μεταρρύθμισης στους κόλπους της Ευρωπαϊκής Ένωσης, έτσι θα πρέπει και να εξετάσουμε το θέμα των συνόρων της Ευρώπης.
Αυτή τη στιγμή διεξάγονται διαπραγματεύσεις με δώδεκα κράτη.
Στα υπόλοιπα υποψήφια κράτη οφείλουμε να εξηγήσουμε ότι η πλήρης ένταξη δεν αποτελεί ευθύς εξ αρχής τη μοναδική ευκαιρία σύνδεσης με την Ευρωπαϊκή Ένωση αλλά ότι υπάρχουν και άλλες μορφές προσφορών - παρόμοιες με εκείνη του Ευρωπαϊκού Οικονομικού Χώρου στο παρελθόν - όσον αφορά την οικονομική πολιτική και την πολιτική ασφάλειας.
Οφείλουμε να υποβάλουμε μια παρόμοια προσφορά.
Ένα κράτος όπως η Ουκρανία δεν μπορεί να προσχωρήσει στην Ευρωπαϊκή Ένωση αυτή τη στιγμή - ίσως ούτε και στο μέλλον.
Ωστόσο, το κράτος αυτό είναι τόσο σημαντικό για την ευρωπαϊκή ανάπτυξη ώστε οφείλουμε να του προτείνουμε μορφές σύνδεσης, όπως και σε πολλά άλλα κράτη.
Τούτο σημαίνει ότι, μακροπρόθεσμα, η πλήρης ένταξη στην Ευρωπαϊκή Ένωση δεν πρέπει να αποτελεί τη μοναδική προσφορά για συνεργασία με την τελευταία.
Οι ιδέες που ανέφερα μέχρι τώρα θα είναι δυνατό να πραγματοποιηθούν μακροπρόθεσμα μόνο αν στα υποψήφια κράτη αλλά και στην Ευρωπαϊκή Ένωση οι πολιτικοί και οι επίλεκτοι κύκλοι - και στη συγκεκριμένη περίπτωση έχετε δίκιο κύριε Επίτροπε - προβάλουν επιτέλους τη διεύρυνση της Ευρωπαϊκής Ένωσης ως σκόπιμη για αυτή την ίδια.
Δεν χρειάζεται να αναφέρω τη σημασία που έχει η διεύρυνση της Ευρωπαϊκής Ένωσης για τη σταθερότητα της πολιτικής για την ασφάλεια, καθώς και για τη σταθερότητα στον πολιτικό και οικονομικό τομέα.
Μια παρόμοια Ευρωπαϊκή Ένωση μας προσφέρει τη δυνατότητα να οργανώσουμε μια ζώνη σταθερότητας της οποίας τα θεμέλια θα είναι ισχυρότερα από ποτέ στην ιστορία παρατηρούμε ότι, με την υποστήριξη που παρέχουμε, παρουσιάζονται δυνατότητες ανάπτυξης στα υποψήφια για ένταξη κράτη, οι οποίες επιτρέπουν τη χρηματοδότηση της διαδικασίας μεταρρύθμισης.
Από την άλλη πλευρά - και ουδείς τολμά να το αναφέρει αυτό - το πλεόνασμα των εμπορικών συναλλαγών μας με τα υποψήφια κράτη ήταν τα τελευταία χρόνια υψηλότερο από την ενίσχυση που τους χορηγήθηκε.
Εμείς επωφελούμαστε από τη διεύρυνση της Ευρωπαϊκής Ένωσης και δεν θα έπρεπε πάντοτε να μιλούμε μόνο για το κόστος για να φοβίζουμε τους ανθρώπους.
Οφείλουμε για μια φορά να πούμε την αλήθεια!
(Χειροκροτήματα)Έχω την τιμή να παρουσιάσω την έκθεση αυτή κατά τη δέκατη επέτειο της γερμανικής ενοποίησης.
Η τελευταία κατέστη δυνατή μόνο χάρη στο κλίμα εμπιστοσύνης που δημιούργησε η ευρωπαϊκή ενοποίηση.
Οφείλουμε όμως τώρα να καταστήσουμε επίσης σαφές ότι βρισκόμαστε στα πρόθυρα της ενοποίησης ολόκληρης της Ευρώπης διότι αυτό που αποκαλούμε σήμερα Ευρωπαϊκή Ένωση περιλαμβάνει μόνο ένα μικρό τμήμα της ηπείρου μας.
Έχουμε τη δυνατότητα να δημιουργήσουμε μια νέα τάξη πραγμάτων όπου ουδείς θα χάσει την ταυτότητά του και όπου η ποικιλία των λαών θα συνιστά πλούτο .
Θα είμαστε επίσης σε θέση να διαμορφώσουμε μια τάξη πραγμάτων όπου ο πόλεμος μεταξύ μας θα είναι αδύνατος, όπου οι λαοί θα πλησιάσουν οι μεν τους δε και όπου θα μπορούμε να ενώσουμε τις δυνάμεις μας για να διασφαλίσουμε τα συμφέροντά μας διεθνώς: δηλαδή, ως Ευρωπαίοι, να υποστηρίξουμε τα κοινά μας συμφέροντα ανά τον κόσμο.
Ελπίζω ότι διαθέτουμε την εσωτερική δύναμη για να ξεχάσουμε τις λεπτομέρειες και να υλοποιήσουμε το μεγάλο στόχο.
Σας καλώ να υποστηρίξετε την έκθεση αυτή!
(Χειροκροτήματα)
.
Κύριε Πρόεδρε, κύριοι Πρόεδροι, κύριε Επίτροπε, κυρίες και κύριοι Εισηγητές, κυρίες και κύριοι βουλευτές, καταρχάς επιτρέψτε μου να σας ευχαριστήσω για την οργάνωση της συζήτησης αυτής για τη διεύρυνση και να χαιρετίσω την καταλληλότητα και τον διπλό χαρακτήρα της.
Καταρχάς, διότι - αλλά δεν χρειάζεται να το υπενθυμίσουμε εδώ - η διεύρυνση της Ευρωπαϊκής Ένωσης, όπως είπε πριν λίγο ο κ. Brok, δεν είναι μια οποιαδήποτε προτεραιότητα.
Είναι ασφαλώς το υπόβαθρο, η προοπτική όλης της δραστηριότητας της σημερινής Ευρωπαϊκής Ένωσης, μια πολιτική προοπτική που καθορίζει το σύνολο των εργασιών μας, αρχής γενομένης φυσικά από τις εργασίες της θεσμικής μεταρρύθμισης.
Κι ούτε εγώ θέλω να διαχωρίσω την πρωινή από αυτήν την απογευματινή μας συζήτηση.
Από αυτήν την άποψη, θέλω να χαιρετήσω το έργο που πραγματοποιήθηκε από το Ευρωπαϊκό Κοινοβούλιο υπό τη μορφή έκθεσης που απευθύνεται σε κάθε μία από τις δώδεκα υποψήφιες χώρες, οι οποίες συμμετέχουν στις διαπραγματεύσεις, και μιας έκθεσης επί του συνόλου του προέδρου Brok, στην οποία θα έχω την ευκαιρία να επανέλθω με περισσότερες λεπτομέρειες κατά τη διάρκεια της παρέμβασής μου.
Έπειτα μου φαίνεται ότι με βάση τις εργασίες που πραγματοποιήθηκαν από τις προηγούμενες προεδρίες και από την Επιτροπή, η γαλλική προεδρία θα είναι σε θέση, έτσι ελπίζω τουλάχιστον, να δώσει, στο Ευρωπαϊκό Συμβούλιο της Νίκαιας, μια αρκετά ακριβή άποψη της διαδικασίας προσχώρησης.
Προσφέρομαι λοιπόν, προκειμένου να συμβάλλω στη συζήτηση αυτήν, να σας πω πολύ συγκεκριμένα πώς δρα η γαλλική προεδρία κατά τη διάρκεια αυτού του εξαμήνου, προκειμένου να επιτύχει τα αποτελέσματα στα οποία μόλις αναφέρθηκα.
Πρώτος προσανατολισμός.
Πρέπει να προχωρήσουμε βεβαίως όσο το δυνατόν περισσότερο στο πλαίσιο των διαπραγματεύσεων προσχώρησης, προκειμένου να πραγματοποιήσουμε έναν όσο το δυνατόν ακριβέστερο απολογισμό τους στη Νίκαια, χώρα προς χώρα και κεφάλαιο προς κεφάλαιο.
Υπό αυτό το πρίσμα, υπενθυμίζω καταρχάς ότι για κάθε υποψήφια χώρα προβλέπουμε τη διοργάνωση δύο συνόδων διαπραγματεύσεων σε επίπεδο αναπληρωτών, και μιας συνόδου σε υπουργικό επίπεδο, οι οποίες κατανεμήθηκαν σε δύο κύματα, στις 21 Νοεμβρίου και στις 5 Δεκεμβρίου, παράλληλα με τις συνόδους "Γενικών Υποθέσεων" του Συμβουλίου.
Η γαλλική προεδρία θα ενημερώνει άμεσα την επιτροπή της οποίας προεδρεύετε κύριε Brok, σχετικά με το αποτέλεσμα των διαπραγματεύσεων αυτών από την Τρίτη το απόγευμα, όπως θα συνηθίζεται στο εξής μεταξύ μας.
Όπως γνωρίζετε, το Ευρωπαϊκό Συμβούλιο του Ελσίνκι έδωσε έμφαση στην αρχή της διαφοροποίησης μεταξύ των υποψηφίων χωρών κι αυτό σημαίνει συγκεκριμένα, τόσο για την Προεδρία όσο, πιστεύω, και για την Επιτροπή, οι οποίες εργάζονται πραγματικά χέρι-χέρι σ' αυτήν την υπόθεση όσον αφορά τη διεξαγωγή των διαπραγματεύσεων, και θέλω να το υπογραμμίσω ενώπιόν σας, την πλήρη σύγκλιση απόψεων που υφίσταται με τον Επίτροπο Verheugen, την πολύ υψηλή ποιότητα εργασίας του οποίου χαιρετίζω.
Αυτό λοιπόν σημαίνει ότι κάθε υποψηφιότητα πρέπει να κρίνεται και θα κρίνεται τελικά ανάλογα με την αξία της.
Είναι ο καθιερωμένος τύπος.
Φυσικά δεν θα προχωρήσω στις λεπτομέρειες της κάθε διαπραγμάτευσης, αφήνοντας ίσως αυτήν την παρουσίαση για τη συζήτηση που θα ακολουθήσει, επί των δώδεκα εκθέσεων.
Εντούτοις, θέλω να υπενθυμίσω με λίγα λόγια το εύρος του έργου που επιτελέσθηκε μαζί τους, με την άνεση του λόγου - πιστεύω όπως κι εσείς ότι αυτό πρέπει να σταματήσει, όμως υπάρχουν επίσης χρονολογίες που τις αποκαλούμε ακόμα οι Έξι του Λουξεμβούργου και οι Έξι του Ελσίνκι - θα τους ονομάσω οι "Έξι του Λουξεμβούργου", το λέγω εντός εισαγωγικών.
Με την ομάδα αυτή, των Έξι, όλα τα κεφάλαια του κεκτημένου εκτός από ένα, το κεφάλαιο σχετικά με τα θεσμικά όργανα, άνοιξαν, ενώ ορισμένα ήταν κλειστά προσωρινά, από 12 έως 16 αναλόγως τη χώρα, άλλα τελούν ακόμα υπό διαπραγμάτευση, από το 13 έως το 18, αναλόγως τη χώρα.
Πιστεύω λοιπόν ότι αρχίζουμε να σχηματίζουμε μια αρκετά ακριβή ιδέα των δυσκολιών που παραμένουν σε καθεμία από αυτές τις διαπραγματεύσεις, τόσο από την άποψη των υποψηφίων χωρών όσο από την άποψη της ίδιας της Ευρωπαϊκής Ένωσης, και τις οποίες νομίζω ότι μπορούμε να κατατάξουμε σε τρεις κατηγορίες.
Καταρχάς, υπάρχει η ενσωμάτωση του κεκτημένου.
Σε ποιο στάδιο βρίσκονται οι υποψήφιες χώρες;
Πώς θα αξιολογήσουμε με ακρίβεια τις δεσμεύσεις που αναλαμβάνουν στο πλαίσιο των διαπραγματεύσεων και τις δυνατότητές τους να προβούν σε απτή μεταφορά του κεκτημένου αυτού;
Γι' αυτό, όπως και το Ευρωπαϊκό Κοινοβούλιο, έτσι και η γαλλική προεδρία θέλησε να διαθέσει πίνακες παρακολούθησης της ενσωμάτωσης του κεκτημένου, με τακτική ενημέρωσή τους, και εννοείται ότι η βασική αρχή των διαπραγματεύσεων πρέπει να παραμένει η εξ ολοκλήρου ενσωμάτωση του κεκτημένου αυτού.
Έπειτα, υφίσταται το ζήτημα των μεταβατικών περιόδων, το οποίο προφανώς σχετίζεται με το προηγούμενο.
Όπως γνωρίζετε, οι υποψήφιες χώρες εξέφρασαν έναν αριθμό σχετικών αιτημάτων.
Αυτό σημαίνει ότι οι ενταξιακές διαπραγματεύσεις εισήλθαν σαφώς σε μια νέα φάση κι ότι πρέπει στο εξής, όπως επιθυμεί η γαλλική προεδρία, να προβούμε σε εκ βάθρων συζητήσεις.
Επισημαίνω σχετικά ότι το Συμβούλιο, με βάση ένα πρώτο έγγραφο της Επιτροπής, ξεκίνησε ένα έργο προβληματισμού που θα επιτρέψει στην Ένωση να προχωρήσει στο πλαίσιο των διαπραγματεύσεων.
Τέλος, υφίστανται βεβαίως οι διαπραγματευτικές θέσεις, όσον αφορά τα πιο δύσκολα κεφάλαια του κεκτημένου, λαμβάνοντας υπόψη κυρίως τις δημοσιονομικές επιπτώσεις τους για την Ένωση.
Εννοώ φυσικά την κοινή γεωργική πολιτική και τις πολιτικές περιφερειακής ανάπτυξης.
Το έχω πει και δεν κωλύομαι να το ξαναπώ εδώ, η γαλλική προεδρία δεν θα παρακάμψει καμία από τις δυσκολίες που παρουσιάζονται, αυτό βεβαίως δεν σημαίνει ότι θα έχουμε το χρόνο και τα μέσα να τις αντιμετωπίσουμε όλες.
Αλλά για εμάς η χάραξη μιας νέας δυναμικής στο πλαίσιο των διαπραγματεύσεων αυτών σημαίνει ότι, όσον αφορά κυρίως το ζήτημα των μεταβατικών περιόδων, θα πράξουμε το παν για να προχωρήσουμε με ρεαλιστικό τρόπο.
Στη συνέχεια, λίγα λόγια για τους "Έξι του Ελσίνκι" , πάντα εντός εισαγωγικών, οι οποίοι ξεκίνησαν τις διαπραγματεύσεις στις αρχές αυτού του έτους.
Το ήμισυ των κεφαλαίων του κεκτημένου θα είναι ανοικτό προς διαπραγμάτευση στο τέλος της προεδρίας μας.
Πράγματι σκοπεύουμε, σε πλήρη συμφωνία με τον Επίτροπο Verheugen, να ξεκινήσουμε διαπραγματεύσεις για 42 νέα κεφάλαια, δηλαδή 4 έως 9, αναλόγως τη χώρα, όπως έπραξε πριν από εμάς η πορτογαλική προεδρία.
Κατ' αυτόν τον τρόπο οι καλύτεροι υποψήφιοι θα ανακτήσουν έδαφος αρκετά σύντομα, οι χώρες της ομάδας του Λουξεμβούργου από το ερχόμενο έτος ίσως, και γνωρίζουμε ότι πρόκειται για μια επιθυμία που ορισμένοι εξέφρασαν ρητά από τα έδρανά τους.
Είναι προφανές ότι το έργο που πραγματοποιήθηκε από τους εισηγητές και από τις κοινοβουλευτικές επιτροπές θα δώσει τροφή στους προβληματισμούς μας.
Επιτρέψτε μου τώρα να μιλήσω για τον δεύτερο προσανατολισμό, σύμφωνα με τον οποίο η Προεδρία επιθυμεί να εξελιχθεί η διαδικασία διεύρυνσης, κατά τη διάρκεια αυτού του εξαμήνου.
Μόλις υπενθύμισα το πολύ σημαντικό τεχνικό έργο που έχει πραγματοποιηθεί εδώ και τρία χρόνια και είπα ότι, όσον αφορά ορισμένες τουλάχιστον υποψήφιες χώρες, πολύ σύντομα θα έχουμε μια πολύ ακριβή άποψη για τις δυσκολίες που παραμένουν.
Φρονούμε, επομένως, ότι ήρθε η στιγμή να μετατοπίσουμε αυτό το έργο σε ένα πιο πολιτικό επίπεδο, συγκεντρώνοντας όλες τις πληροφορίες που διαθέτουμε.
Γι' αυτό προετοιμάζουμε έναν ουσιαστικό υπουργικό διάλογο που θα λάβει χώρα με την ευκαιρία του Συμβουλίου Γενικών Υποθέσεων της 20ης Νοεμβρίου, με βάση συγκεκριμένα έγγραφα που θα παράσχει η Επιτροπή, κυρίως σχετικά με την υιοθέτηση του κεκτημένου από τις υποψήφιες χώρες και την πρόοδο που σημείωσε κάθε χώρα.
Επί τη βάσει του διαλόγου αυτού, η Προεδρία θα διαθέσει τα απαραίτητα στοιχεία για να διεξάγουν οι αρχηγοί κρατών και κυβερνήσεων μια σοβαρή συζήτηση στη Νίκαια, σχετικά με τη συνέχεια της διαδικασίας διεύρυνσης.
Στο ίδιο πνεύμα επίσης, η γαλλική προεδρία αποφάσισε να διοργανώσει δύο συναντήσεις της ευρωπαϊκής διάσκεψης, που συγκεντρώνει τα 15 κράτη μέλη και τις 12 + 1 υποψήφιες χώρες -δώδεκα υπό διαπραγμάτευση και μια υποψήφια.
Η μια από αυτές τις συναντήσεις θα λάβει χώρα σε υπουργικό επίπεδο, στις 23 Νοεμβρίου, στο Sochaux, και η άλλη σε επίπεδο αρχηγών κρατών και κυβερνήσεων στις 7 Δεκεμβρίου στη Νίκαια.
Καταρχάς, αυτές οι συναντήσεις θα αποτελέσουν ευκαιρία να ενημερωθούν οι υποψήφιες χώρες σχετικά με το στάδιο των εργασιών όσον αφορά τη θεσμική μεταρρύθμιση, οποία τις ενδιαφέρει ιδιαίτερα διότι πρόκειται για τη μεταρρύθμιση της Ένωσης της οποίας θα αποτελέσουν μέλη, αλλά και ασφαλώς διότι πρόκειται να εκκινήσει ένας πολιτικός προβληματισμός με αυτές τις χώρες, σχετικά με τον τρόπο λειτουργίας της διευρυμένης Ένωσης.
Δεν αποκλείεται φυσικά να εκμεταλλευτούν την ευκαιρία οι υποψήφιες χώρες για να επαναφέρουν το ερώτημα της ημερομηνίας των διευρύνσεων - μιλήσατε για αυτό κύριε Πρόεδρε -.
Αυτό το ερώτημα σαφώς είναι εύλογο, αλλά πρέπει να απαντηθεί με ορθό και ακριβή τρόπο.
Θέλω να υπενθυμίσω σχετικά ότι κατά κάποιο τρόπο αυτό το ερώτημα έχει ήδη απαντηθεί.
Έχει απαντηθεί, δεδομένου ότι το Ευρωπαϊκό Συμβούλιο του Ελσίνκι καθόρισε την 1η Ιανουαρίου 2003 ως την ημερομηνία κατά την οποία η Ένωση πρέπει να είναι έτοιμη για να υποδεχθεί τα πρώτα μέλη, δηλαδή τις χώρες που θα είναι καλύτερα προετοιμασμένες, υπό την προϋπόθεση βέβαια ότι από σήμερα έως τότε, θα έχει συναφθεί μια καλή συνθήκη στη Νίκαια και θα την έχουν κυρώσει οι εθνικές κυβερνήσεις.
Η επιλογή της 1ης Ιανουαρίου 2003 δεν είναι τυχαία.
Δεν καταλαβαίνω γιατί θα πρέπει να επανερχόμαστε με τον έναν ή τον άλλον τρόπο σε αυτήν την ημερομηνία.
Προσωπικά παραμένω πεπεισμένος ότι, στη συζήτηση για την ημερομηνία των πρώτων προσχωρήσεων, η Ένωση πρέπει να αποφύγει - και το λέγω με μεγάλο σεβασμό προς το Ευρωπαϊκό Κοινοβούλιο - τη μεγιστοποίηση των επιπτώσεων της ανακοίνωσης.
Όλοι καταλαβαίνουν καλά το ενδιαφέρον των υποψηφίων χωρών για μια ημερομηνία, γιατί αποτελεί συγχρόνως στόχο αλλά και παράγοντα κινητοποίησης γι' αυτές.
Αλλά η 1η Ιανουαρίου 2003, η μόνη ημερομηνία που έχει καθορίσει η Ένωση, αποτελεί για τους υποψήφιους, όπως και για εμάς, έναν εξαιρετικά φιλόδοξο στόχο και από αυτήν την άποψη η Προεδρία θα καταβάλει κάθε δυνατή προσπάθεια.
Ούτε εγώ, ούτε εσείς νομίζω, πιστεύετε ότι θα έχουμε ολοκληρώσει όλες τις διαπραγματεύσεις το 2001, για να μπορέσουμε στη συνέχεια να επικυρώσουμε τα αποτελέσματά τους το 2002.
Αυτό δεν πρόκειται να γίνει, και για ορισμένες υποψήφιες χώρες οι διαπραγματεύσεις θα διαρκέσουν μερικά χρόνια ακόμα.
Όμως, είναι επίσης αλήθεια ότι το έργο που αναλήφθηκε, και στο οποίο επιθυμούμε να δώσουμε μια ισχυρή ώθηση, θα έπρεπε να επιτρέπει, από τα τέλη του 2000, από τη μια πλευρά την καλύτερη προσέγγιση της κάθε διαπραγμάτευσης και από την άλλη πλευρά, σε κάθε περίπτωση για τις πιο προηγμένες των υποψηφίων χωρών, την σαφή επισήμανση των δυσκολιών των οποίων η αντιμετώπιση προέχει, προκειμένου να ολοκληρωθούν οι διαπραγματεύσεις αυτές.
Σας προτείνω επομένως, να εργαστούμε προς αυτήν την κατεύθυνση, με την ιδέα ότι πρέπει να εξετάσουμε, υπό την προοπτική του 2003, ποιες είναι οι υποψήφιες χώρες που θα είναι έτοιμες να γίνουν μέλη κατά την ημερομηνία αυτήν.
Τέλος, δυο λόγια για την Τουρκία που σαφώς στο εξής αποτελεί για την Ένωση τμήμα της διαδικασίας διεύρυνσης και δέκατη τρίτη υποψήφια προς ένταξη.
Γνωρίζω εξάλλου ότι ο κύριος Morillon ετοιμάζει αυτήν την εποχή έκθεση σχετικά με τη χώρα αυτήν, την οποία αναμένουμε με ενδιαφέρον.
Χαιρόμαστε ιδιαίτερα διότι ξεπεράστηκε ένας ορισμένος αριθμός εμποδίων αναφορικά με την αναγνώριση της υποψηφιότητας της χώρας αυτής, στο Ελσίνκι.
Παράλληλα, έχουμε πλήρη συνείδηση των υποθηκών που εξακολουθούν να βαρύνουν την εν λόγω προσχώρηση, αρχής γενομένης από θέματα που συσχετίζονται με τον σεβασμό των δικαιωμάτων του ανθρώπου και των θεμελιωδών ελευθεριών στη χώρα αυτή.
Σημειώθηκε πρόοδος βέβαια, αλλά βρίσκεται ακόμα πολύ μακριά από την εκπλήρωση των κριτηρίων της Κοπεγχάγης.
Σε συμφωνία με την Επιτροπή Έπ'' αυτού επίσης, η γαλλική Προεδρία θα επιδιώξει να επιτύχει ένα διπλό αποτέλεσμα: αρχικά τη σύναψη εταιρικής σχέσης προσχώρησης, η οποία είναι απαραίτητη για την Τουρκία αλλά και για την Ένωση, κι έπειτα την εφαρμογή του δημοσιονομικού κανονισμού που θα επιτρέψει στην Ένωση να υλοποιήσει τις δεσμεύσεις που ανέλαβε έναντι της χώρας αυτής και τον οποίο επιθυμούμε να εγκρίνουμε έως το τέλος του τρέχοντος έτους.
Συμμερίζομαι την άποψη σας κύριε Πρόεδρε: η Ευρωπαϊκή Ένωση δεν μπορεί να τηρεί μικροπρεπή στάση ή πνεύμα εμπόρου, όσον αφορά τη διεύρυνση.
Η διεύρυνση είναι ιστορικής σημασίας.
Η διεύρυνση είναι μια τεράστια προοπτική την οποία πρέπει να προσεγγίσουμε με μεγάλη γενναιοδωρία και με όραμα.
Όμως συγχρόνως, ας μη ξεχνάμε ότι πρέπει να εφαρμόσουμε τους όρους για την επιτυχία της, σε σχέση με τις υποψήφιες χώρες, σε σχέση με τις απόψεις μας και σε σχέση με αυτό που όλοι επιθυμούμε, δηλαδή τη διατήρηση σταθερών κοινών πολιτικών.
Η διεύρυνση είναι το μέλλον μας, υπό την προϋπόθεση ότι δεν θα προκληθεί ούτε διάλυση ούτε αποδυνάμωση του κοινοτικού κεκτημένου και των κοινών πολιτικών με τις οποίες συνδεόμαστε όλοι.
Γι' αυτόν το λόγο πρέπει να προχωρήσουμε αποφασιστικά, επιλέγοντας τη διεύρυνση, καθορίζοντας ωστόσο τις προϋποθέσεις για την επιτυχία της.
Είμαι έτοιμος ασφαλώς, να παρακολουθήσω την πολύ σημαντική συζήτηση για την οποία συγκεντρωθήκαμε σήμερα.
.
Κύριε Πρόεδρε, κύριε Προεδρεύοντα του Συμβουλίου, αξιότιμοι κυρίες και κύριοι βουλευτές, χαίρομαι διότι μας δίνεται η ευκαιρία για τη διεξαγωγή μιας λεπτομερούς συζήτησης σχετικά με την κατάσταση και τις προοπτικές των διαπραγματεύσεων για τη διεύρυνση της Ευρωπαϊκής Ένωσης.
Ευχαριστώ τον εισηγητή της Επιτροπής Εξωτερικών Υποθέσεων, κ. Brok, για την περιεκτική και σαφή έκθεσή του.
Ευχαριστώ ακόμη και τους άλλους εισηγητές.
Ήδη διαφαίνεται μια κοινή βασική γραμμή, παρά τις διαφορές που μπορεί να υπάρχουν όσον αφορά τις λεπτομέρειες.
Η συζήτηση αυτή είναι μια ευπρόσδεκτη ευκαιρία για την επιβεβαίωση της σταθερής βούλησης για τη διεύρυνση.
Η ευρωπαϊκή ανάπτυξη έχει εισέλθει σε ένα στάδιο όπου η σαφήνεια των στόχων και η αποφασιστικότητα κατά την ανάληψη δράσης είναι περισσότερο απαραίτητες παρά ποτέ.
Οι δύο μεγάλες αποστολές μας, δηλ. η μεταρρύθμιση στο εσωτερικό και η επικοινωνία με τις χώρες στο εξωτερικό της Ευρωπαϊκής Ένωσης είναι στενά συνδεδεμένες.
Και οι δυο αποστολές είναι βασικές, αλλά θα πρέπει να συνδυασθούν αν πρόκειται να εκπληρωθούν με ορθό τρόπο.
Γι' αυτό αρχίζω την ομιλία μου με τη διαπίστωση ότι το σημαντικότερο στοιχείο για την υλοποίηση του σχεδίου διεύρυνσης αυτή τη στιγμή είναι η επίτευξη συμφωνίας για τις θεσμικές μεταρρυθμίσεις της ΕΕ.
Χωρίς τις μεταρρυθμίσεις αυτές, η λειτουργία των θεσμικών μας οργάνων θα παρεμποδισθεί και τα τελευταία δεν θα είναι πλέον σε θέση να πραγματοποιήσουν τους στόχους τους.
Η επιτυχής έκβαση της Διακυβερνητικής Διάσκεψης της Νίκαιας, το Δεκέμβριο, θα επιτρέψει μια δυναμικότερη διεξαγωγή των διαπραγματεύσεων.
Ωστόσο, η επιτυχία δεν εξαρτάται μόνο από τη χρονική στιγμή- όσο κι αν αυτή είναι σημαντική.
Ένα οποιοδήποτε αποτέλεσμα της Διακυβερνητικής Διάσκεψης δεν θα επιτρέψει να καλυφθεί η τεράστια ανάγκη για προσαρμογή ενόψει της διεύρυνσης.
Ένα ανεπαρκές αποτέλεσμα ή μάλιστα μια αποτυχία της συνόδου της Νίκαιας θα έχουν μοιραίες συνέπειες για τα υποψήφια προς ένταξη κράτη.
Οι αντίπαλοι της ΕΕ, που υπάρχουν και στα κράτη αυτά, θα προβάλουν νέα επιχειρήματα.
Οι λαϊκιστές θα υψώσουν τη φωνή τους, ισχυριζόμενοι ότι καθίσταται επιτέλους σαφές ότι η ΕΕ δεν θέλει στην πραγματικότητα τα νέα μέλη.
Τα επιχειρήματα αυτά είναι αδύνατο να αντικρουστούν με λόγια.
Πρέπει να πείσουμε με τις πράξεις μας!
Ο τρέχων γύρος της διεύρυνσης, ο μεγαλύτερος στην ιστορία της ευρωπαϊκής ενοποίησης, αποτελεί ηθική επιταγή, είναι αναγκαίος για στρατηγικούς λόγους και εφικτός στο πολιτικό επίπεδο.
Το σχέδιο έχει ήδη προχωρήσει πολύ και η πορεία του είναι αμετάκλητη.
Σε καμία περίπτωση δεν τίθεται πλέον το ερώτημα του "αν" , αλλά του "πώς" και του "πότε" κατά τις διαπραγματεύσεις.
Η διεύρυνση είναι η μοναδική ορθή απάντηση σε δύο μεγάλες ιστορικές αλλαγές, σύγχρονοι μάρτυρες των οποίων είμαστε εμείς.
Ίσως να είναι σύμπτωση - και αν ναι, τότε είναι μια ευτυχής σύμπτωση - το γεγονός ότι η συζήτηση αυτή πραγματοποιείται κατά τη 10η επέτειο της γερμανικής ενοποίησης.
Η επανένωση της Γερμανίας θεωρείται επίσης ως μέρος και προάγγελος του μεγαλύτερου στόχου της ευρωπαϊκής ενοποίησης και είναι τα ίδια γεγονότα, οι ίδιες εξελίξεις, που κατέστησαν δυνατή τη γερμανική ενοποίηση, τα οποία μας επιτρέπουν σήμερα να συζητήσουμε στην αίθουσα αυτή την ενδεχόμενη ένταξη δέκα κρατών της Κεντρικής και Ανατολικής Ευρώπης στην Ευρωπαϊκή Ένωση.
Για το λόγο αυτό, η διεύρυνση είναι η σωστή απάντηση στο τέλος του Ψυχρού Πολέμου και στην κατάρρευση των κομμουνιστικών καθεστώτων.
Δεν γνώριζα με ποιο τρόπο έπρεπε να εξηγήσουμε στους λαούς της Ευρώπης, που απέκτησαν την ελευθερία και το δικαίωμα αυτοδιάθεσής τους μόνο την τελευταία δεκαετία, ότι μόνο τα άτομα που, μετά το 1945, βρέθηκαν στη "σωστή" πλευρά του σιδηρού παραπετάσματος μπορούσαν να απολαύσουν τα πλεονεκτήματα της ευρωπαϊκής ολοκλήρωσης.
(Χειροκροτήματα) Δεν θα επιτρέψουμε μια νέα διαίρεση της Ευρώπης.
Δεν επιθυμούμε στη θέση των ιδεολογικών διαχωριστικών γραμμών με τη μορφή μη διελεύσιμων συνόρων να χαραχθεί μια νέα συνοριακή γραμμή, μια συνοριακή γραμμή που θα διαχωρίσει την ευημερούσα από τη φτωχή Ευρώπη.
Τα ζητήματα που διακυβεύονται είναι πολύ πιο σημαντικά.
Σκοπός είναι να επεκταθεί η ειρήνη σε ολόκληρη την Ευρώπη καθώς και η σταθερότητα, αλλά όχι με οποιαδήποτε μορφή.
Για ολόκληρες δεκαετίες, η αυτοκρατορία της Σοβιετικής Ένωσης έδινε την εντύπωση στο εξωτερικό όπως και στο εσωτερικό της ότι ήταν σταθερή αλλά ήταν από καιρό σαθρή και εύθραυστη, διότι η σταθερότητα αυτή δεν βασιζόταν στη δημοκρατία, στο κράτος δικαίου, στα δικαιώματα του ανθρώπου και στην προστασία των μειονοτήτων.
Το γεγονός ότι η ειρήνη και η σταθερότητα στην Ευρώπη υπάρχουν μόνο εκεί όπου οι αξίες αυτές είναι σεβαστές και όπου η Ευρώπη είναι ήδη ενωμένη ή είναι στην πορεία προς την ενοποίησή της δεν είναι σύμπτωση αλλά ένας πραγματικά απαραβίαστος φυσικός νόμος.
Η ειρήνη και η σταθερότητα στην Ευρώπη αποτελούν τις βάσεις για ένα ευτυχισμένο μέλλον όλων των ευρωπαϊκών λαών.
Αν δεν καθιερωθούν σε ολόκληρη την Ευρώπη, τότε εκτίθενται σε κίνδυνο παντού.
Η δεύτερη μεγάλη αλλαγή που βιώνουμε και την οποία η Ευρώπη πρέπει να αντιμετωπίσει είναι η ταχύτατη πορεία της οικονομικής ανάπτυξης προς την παγκόσμια αγορά και τον παγκόσμιο ανταγωνισμό.
Η αλλαγή αυτή προσφέρει μεγάλες δυνατότητες, τις οποίες θα μπορούμε να αξιοποιήσουμε καλύτερα αν ενώσουμε όσο το δυνατό περισσότερο τις δυνάμεις μας και εκπροσωπήσουμε τα συμφέροντά μας από κοινού.
Μια διευρυμένη κοινή αγορά μας καθιστά ισχυρότερους.
Η επέκταση της ζώνης του ευρώ θα ενισχύσει το ευρωπαϊκό νόμισμα.
Μια μεγαλύτερη κοινότητα θα έχει μεγαλύτερη επιρροή κατά την εκπλήρωση παγκόσμιων αποστολών.
Η διεύρυνση της Ευρωπαϊκής Ένωσης δεν είναι μια επιταγή εξοφλητέα στο μέλλον, η οποία υπολείπεται ακόμη να αποδείξει αν θα αποφέρει κέρδη.
Τα πλεονεκτήματα είναι ήδη υπαρκτά, είναι ορατά και όλοι μπορούν να τα απολαύσουν.
Εκφράζω τη σταθερή πεποίθηση ότι χωρίς την προοπτική της ευρωπαϊκής ολοκλήρωσης, η μεταρρύθμιση των συστημάτων στην Κεντρική και Ανατολική Ευρώπη δεν θα είχε υλοποιηθεί με τέτοια ταχύτητα και επιτυχία.
Όταν μπορούμε να διαπιστώσουμε ότι τα υποψήφια για ένταξη στην ΕΕ κράτη επέτυχαν ήδη και σε μικρό χρονικό διάστημα τη σταθερότητα των δημοκρατικών τους συστημάτων, τούτο αποτελεί ένα επίτευγμα των ίδιων των λαών.
Αυτοί έλαβαν τη θαρραλέα απόφαση να καταργήσουν την "υπαλληλοκρατία" και την προγραμματισμένη οικονομία και να δημιουργήσουν ανοικτές κοινωνίες, σύγχρονες δημοκρατίες και λειτουργικές οικονομίες της αγοράς.
Τούτο όμως το έπραξαν επίσης επειδή η προοπτική της ένταξης στην Ευρωπαϊκή Ένωση τους επέτρεπε να ελπίζουν στην αλληλεγγύη των ευρωπαϊκών λαών και επειδή τους προσφέρθηκε μια τόσο σταθερή πολιτική και οικονομική βάση.
Η οικονομική ανάπτυξη καθιστά ήδη από τώρα εμφανή τα πλεονεκτήματα των πολιτικών μεταβολών.
Τα υποψήφια κράτη της Κεντρικής και Ανατολικής Ευρώπης μετείχαν στη διεθνή οικονομία σε πολύ μικρό βαθμό.
Εν τω μεταξύ, οι εξωτερικές εμπορικές συναλλαγές τους σε ποσοστό 50%-70% διεξάγονται με την ΕΕ.
Τα πλεονάσματα του εμπορικού μας ισοζυγίου ως αποτέλεσμα των συναλλαγών με όλες αυτές τις χώρες είναι υψηλά.
Τούτο συνεπάγεται υψηλότερα φορολογικά έσοδα, σημαντικότερες εισφορές στην κοινωνική ασφάλιση και ιδίως τη δημιουργία περισσότερων θέσεων απασχόλησης.
Οι προβλέψεις σχετικά με την ανάπτυξη για ολόκληρο το χώρο της Κεντρικής και Ανατολικής Ευρώπης είναι εξαιρετικά ευνοϊκές.
Για την επόμενη δεκαετία το ποσοστό ανάπτυξης αναμένεται να είναι σαφώς υψηλότερο από το σημερινό μέσο όρο της ΕΕ.
Αυτές οι ταχέως επεκτεινόμενες, νέες αγορές δημιουργούν μια νέα προσφορά και ζήτηση και αυτό αποφέρει κέρδη και στις δύο πλευρές από την πρώτη στιγμή.
Δεν νομίζω ότι χρειάζεται να τονίσω ότι αυτή η πολλά υποσχόμενη οικονομική προοπτική είναι δυνατή μόνο χάρη στις προβλέψιμες και πολιτικά σταθερές συνθήκες που επικρατούν γενικά στα κράτη αυτά.
Ενόψει της διεύρυνσης, διευθετήθηκαν διαμάχες που υπήρχαν εν μέρει για αιώνες, επιλύθηκαν συνοριακά ζητήματα και αμβλύνθηκαν τα προβλήματα των μειονοτήτων.
Οι επιδόσεις αυτές απαιτούν μια θετική απάντηση.
Είμαι βέβαιος ότι συμφωνούμε όλοι ότι τα πρόσωπα που κατέβαλλαν αυτές τις προσπάθειες δεν επιτρέπεται να απογοητευθούν.
Για το λόγο αυτό, με χαρά αναφέρω ότι η ποιότητα και ο ρυθμός της διαδικασίας διεύρυνσης βελτιώθηκαν κατά το πρώτο έτος λειτουργίας της νέας Επιτροπής.
Η εν λόγω διαδικασία έχει αναπτύξει τώρα τη δική της δυναμική και είναι πλέον αδύνατο να αναχαιτισθεί.
Επιτρέψτε μου να σας υπενθυμίσω άλλη μια φορά τις αρχές που μας καθοδηγούν και
οι οποίες δεν είναι δυνατό να αμφισβητηθούν.
Πρώτον: προετοιμάζουμε τα νέα κράτη μέλη ενόψει μιας πλήρους και ισότιμης συμμετοχής στην ΕΕ.
Η διεύρυνση δεν δημιουργεί μια Ευρώπη ΰ la carte ούτε μια κοινωνία δύο τάξεων στην Ένωση.
Τα νέα κράτη μέλη πρέπει να εκπληρώσουν όλες τις προϋποθέσεις για την ένταξή τους.
Δεν επιτρέπονται πολιτικές παραχωρήσεις.
Δεύτερον: κάθε κράτος έχει τις δικές του πιθανότητες να ενταχθεί στην ΕΕ.
Δεν συστήνονται ούτε γεωγραφικές ούτε πολιτικές ομάδες.
Οι όροι "ομάδα του Λουξεμβούργου" και "ομάδα του Ελσίνκι" είναι καθαρά τεχνικοί και επιτρέπουν μόνο να γίνει διάκριση μεταξύ των κρατών που εκλήθησαν να συμμετάσχουν στις διαπραγματεύσεις στο Λουξεμβούργο το 1997 και εκείνων που προστέθηκαν στα ήδη υποψήφια για ένταξη κράτη μετά το Ελσίνκι το 1999.
Αλλά η ιδέα ότι κάθε κράτος θα θεωρηθεί ώριμο για ένταξη στην ΕΕ μόνο βάσει των πραγματικών του επιδόσεων δεν αλλάζει.
Τρίτον: εμμένουμε στην αρχή των διαφοροποιημένων διαπραγματεύσεων.
Κεφάλαια ανοίγονται ή κλείνουν ανάλογα με την πραγματική πορεία των προετοιμασιών και των διαπραγματεύσεων.
Τέταρτον: από τα ανωτέρω προκύπτει μια περαιτέρω αρχή, δηλαδή τα κράτη που άρχισαν αργότερα τις προετοιμασίες τους, έχουν αρκετές πιθανότητες να προλάβουν εκείνα που τις είχαν αρχίσει νωρίτερα.
Δεν θέλω να υπάρχει αμφιβολία ως προς το γεγονός ότι δεν μπορούμε να προωθήσουμε την κάλυψη της καθυστέρησης ορισμένων κρατών μέσω της επιβράδυνσης των διαπραγματεύσεων με τα κράτη που προηγούνται.
Μπορούμε να βοηθήσουμε τα κράτη να καλύψουν την καθυστέρησή τους αλλά όχι στέλνοντας τους γείτονές τους στην αίθουσα αναμονής.
Στις 8 Νοεμβρίου, η Επιτροπή θα υποβάλει τις εκθέσεις προόδου για το 2000 και ένα νέο έγγραφο στρατηγικής.
Οι εργασίες δεν έχουν ακόμη περατωθεί.
Στις εκθέσεις των προηγούμενων ετών καθιερώνονται υψηλά πρότυπα ποιότητας τα οποία θα διατηρηθούν.
Οι εκθέσεις αυτές δεν αποτελούν σχολικές σημειώσεις.
Θα αποφύγω και στο μέλλον οποιαδήποτε κατάταξη των υποψήφιων κρατών.
Οι εκθέσεις θα βοηθήσουν τα υποψήφια κράτη να συνεχίσουν τις απαραίτητες μεταρρυθμίσεις και να καλύψουν υφιστάμενα ελλείμματα.
Στα κοινοτικά όργανα θα χρησιμεύσουν ως μέσα ελέγχου της επιτυχίας και ως βάσεις για την προσαρμογή των στρατηγικών των διαπραγματεύσεων.
Χωρίς να θέλω να προεξοφλήσω τα αποτελέσματα, μπορώ ήδη να αναφέρω ορισμένες τάσεις που περιλαμβάνονται στις νέες εκθέσεις.
Παρατηρούνται πρόοδοι σε ευρύτερη κλίμακα όσον αφορά την εκπλήρωση των πολιτικών κριτηρίων.
Κανένα κράτος δεν διατρέχει τον κίνδυνο να ολισθήσει σε αυταρχικές δομές.
Οι γειτονικές σχέσεις αναπτύσσονται ομαλά και με ταχύ ρυθμό.
Οι βασικοί κανόνες και αξίες της δημοκρατίας είναι σταθερά εδραιωμένοι.
Φυσικά, εξακολουθούμε να ασχολούμαστε με ενδεχόμενους κινδύνους και ανεπίλυτα ζητήματα.
Γι' αυτό παρακολουθούμε προσεκτικά την κατάσταση των εθνικών μειονοτήτων.
Γι' αυτό επιδιώκουμε να καταπολεμήσουμε με συγκεκριμένα μέτρα τις κοινωνικές διακρίσεις τις οποίες υφίσταται ιδίως ο πληθυσμός των Ρομ σε ορισμένα κράτη.
Όσον αφορά τα οικονομικά κριτήρια, οι πρόοδοι είναι εξίσου σαφείς.
Οι οικονομίες σχεδόν όλων των υποψήφιων κρατών μπορούν να θεωρηθούν ήδη από τώρα οικονομίες της αγοράς, παρότι οι οικονομικές μεταρρυθμίσεις δεν έχουν ακόμη ολοκληρωθεί.
Όμως τούτο δεν ισχύει μόνο για τις χώρες που είναι υποψήφιες για ένταξη στην ΕΕ.
Ορισμένα κράτη έχουν σημειώσει τόσο σημαντικές προόδους όσον αφορά το δεύτερο οικονομικό κριτήριο, δηλ. την ανταγωνιστικότητα στην εσωτερική αγορά, ώστε πλησιάζουν με ταχύ ρυθμό το στάδιο ωριμότητας για ένταξη στην ΕΕ.
Όσον αφορά την τρίτη ομάδα κριτηρίων, δηλ. την ικανότητα ενσωμάτωσης και εφαρμογής του συνολικού κοινοτικού κεκτημένου, τα μέτρα που πρέπει να ληφθούν είναι ακόμη πολλά.
Δεν επικρίνω το γεγονός ότι η δημόσια διοίκηση παραμένει πολύ συχνά ασθενής και ότι η δικαιοσύνη δεν προσφέρει ακόμη το βαθμό ασφαλείας που χρειαζόμαστε στην Κοινότητα.
Είναι σαφές ότι οι μεταρρυθμίσεις σε αυτό τον τομέα απαιτούν περισσότερο χρόνο σε σύγκριση με άλλους τομείς.
Το πρόβλημα δεν επιλύεται με την καθιέρωση θεσμών και δομών.
Αυτό που χρειαζόμαστε κυρίως είναι ικανά άτομα.
Πρέπει να ευρεθούν, να καταρτισθούν και, παράλληλα, να μπορούν να αμείβονται.
Στην προενταξιακή στρατηγική δίνεται τώρα μεγάλη προτεραιότητα στα ανωτέρω θέματα και θα δώσουμε ακόμη μεγαλύτερη προσοχή στο στόχο αυτό.
Πρέπει να είμαστε βέβαιοι ότι το κοινοτικό κεκτημένο στο σύνολό του δεν θα έχει μόνο θεωρητικό χαρακτήρα αλλά θα εφαρμοσθεί πλήρως.
Σχετικά θα ήθελα να αναφερθώ σε ένα πρόβλημα, στο οποίο οφείλουμε να εστιάσουμε ιδιαίτερα την προσοχή μας και το οποίο μου προκαλεί έντονη ανησυχία.
Εννοώ την εκτεταμένη διαφθορά που παρατηρείται σε ένα σημαντικό αριθμό χωρών.
Γνωρίζω βέβαια τις ιδιαίτερες κοινωνικοοικονομικές αιτίες της διαφθοράς.
Ωστόσο, το φαινόμενο παρατηρείται και εκεί όπου η ύπαρξή του δεν δικαιολογείται από άθλια εισοδήματα.
Δε θεωρώ τη διαφθορά σαν ένα είδος λαϊκής τέχνης ή σαν μέρος της πολιτιστικής κληρονομιάς.
Στις σύγχρονες κοινωνίες και οικονομίες, η διαφθορά είναι ένα καρκίνωμα.
Ο όγκος διογκώνεται όλο και περισσότερο και προσβάλλει ό,τι είναι ακόμη υγιές.
Εξάλλου, η αδυναμία των διοικητικών δομών, η ανεπαρκής νομική ασφάλεια και η διαφθορά έχουν αρνητικές συνέπειες για τη βιομηχανική δραστηριότητα.
Αποθαρρύνουν τους ξένους επενδυτές και παρεμποδίζουν μια ταχύτερη οικονομική ανάπτυξη.
Είναι αυτονόητο ότι το βαθύ οικονομικό χάσμα μεταξύ των κρατών μελών της ΕΕ και των υποψήφιων για ένταξη χωρών θα περιορισθεί μόνο με τη συνεχή ροή άμεσων επενδύσεων από το εξωτερικό προς τα τελευταία.
Η διαδικασία διαπραγματεύσεων αυτή καθεαυτή επιταχύνθηκε και πάλι αισθητά πέρυσι.
Θα ήθελα να επιστήσω την προσοχή σας σε μια παρεξήγηση που προκύπτει μερικές φορές όταν συζητείται η πορεία των διαπραγματεύσεων.
Η τελευταία δεν μπορεί να εκτιμηθεί απλά βάσει του αριθμού κεφαλαίων που αποτέλεσαν αντικείμενο διαπραγματεύσεων.
Αυτό που έχει καθοριστική σημασία είναι το ουσιαστικό αντικείμενο των κεφαλαίων.
Με τα κράτη της "ομάδας του Λουξεμβούργου" συζητήθηκαν ήδη κατά την Πορτογαλική Προεδρία όλα τα κεφάλαια που δεν είχαν ακόμη αποτελέσει αντικείμενο διαπραγματεύσεων εκτός από το κεφάλαιο "Θεσμικά όργανα" και το κεφάλαιο "Διάφορα" , δηλαδή 174 κεφάλαια συνολικά.
Με τα κράτη της "ομάδας του Ελσίνκι" θα εξετασθούν έως τη λήξη της Γαλλικής Προεδρίας τουλάχιστον 84 κεφάλαια, δηλαδή σχεδόν το ήμισυ.
Υπολογίζω ότι, το επόμενο έτος, θα εξετασθούν επίσης όλα τα κεφάλαια που δεν έχουν ακόμη αποτελέσει αντικείμενο διαπραγματεύσεων όσον αφορά τέσσερα τουλάχιστον κράτη της ομάδας αυτής.
Εισερχόμαστε πλέον σ' ένα νέο στάδιο.
Θέλουμε τώρα, ήδη κατά τη Γαλλική προεδρία, να ασχοληθούμε με τις διαπραγματεύσεις με τη στενή έννοια τη λέξεως, δηλ. να λάβουμε αποφάσεις όσον αφορά αιτήματα, μεταβατικές προθεσμίες ή εξαιρέσεις.
Στις 8 Νοεμβρίου, η Επιτροπή θα παρουσιάσει εμπεριστατωμένες παρατηρήσεις για τις αρχές που θα διέπουν το χειρισμό μεταβατικών προθεσμιών και τον τρόπο οργάνωσης της αντίστοιχης διαδικασίας λήψης αποφάσεων.
Θα επιθυμούσα σήμερα να αναφερθώ σε δύο ακόμη προβλήματα, δηλαδή τις μεταβατικές προθεσμίες που αφορούν τη λειτουργία της εσωτερικής αγοράς και εκείνες που συνδέονται με εκτεταμένα προγράμματα επενδύσεων.
Στον τομέα της εσωτερικής αγοράς, πρέπει να μεριμνήσουμε ώστε οι μεταβατικές προθεσμίες να είναι όσο το δυνατό πιο περιορισμένες τόσο από την άποψη του χρόνου όσο και από την άποψη του αντικειμένου.
Στις περιπτώσεις όπου είναι απαραίτητη η πραγματοποίηση σημαντικών και μακροπρόθεσμων επενδύσεων προκειμένου να επιτευχθούν τα κοινοτικά πρότυπα, πρέπει να ληφθεί υπόψη το γεγονός ότι και τα σημερινά κράτη μέλη ζήτησαν μεγάλες μεταβατικές προθεσμίες.
Σχετικά με τη σημερινή κατάσταση της Νομισματικής Ένωσης, θα ήθελα να σας πληροφορήσω ότι η τελευταία είναι μέρος της Συνθήκης και, επομένως, αντικείμενο και των διαπραγματεύσεων.
Όλα τα υποψήφια για ένταξη κράτη επιθυμούν να προσχωρήσουν στη Νομισματική Ένωση.
Στον τομέα αυτό ισχύουν οι ειδικές διατάξεις της Συνθήκης του Μάαστριχτ.
Συνεπώς, η ένταξη στην Ευρωπαϊκή Ένωση δεν οδηγεί αυτόματα στο ευρώ πρέπει να πληρούνται τα ιδιαίτερα κριτήρια.
Πάντως, πριν από την προσχώρηση στη Νομισματική Ένωση επιβάλλεται η συμμετοχή στο μηχανισμό συναλλαγματικής ισοτιμίας και χρειάζεται να ληφθεί μια ειδική απόφαση σχετικά.
Οι διαπραγματεύσεις θα εντατικοποιηθούν σύντομα.
Αυτό θα έχει ως συνέπεια να επικεντρωθεί η προσοχή σε ζητήματα που εκκρεμούν, εκ των οποίων ορισμένα είναι εξαιρετικά δύσκολα.
Αναφέρω μόνο τους τομείς της γεωργίας, του περιβάλλοντος, της περιφερειακής πολιτικής, της εσωτερικής πολιτικής, της πολιτικής για το δίκαιο και του προϋπολογισμού.
Για την προετοιμασία των σχετικών συζητήσεων η Επιτροπή εξετάζει ένα νέο σύστημα ελέγχου για την ακριβή αξιολόγηση της προόδου των διαπραγματεύσεων και των μεταρρυθμίσεων σε κάθε χώρα οποιαδήποτε στιγμή.
Θα ήθελα να πω ακόμη κάτι σχετικά με ένα θέμα το οποίο θεωρώ ιδιαίτερα σημαντικό, δηλαδή τη διάδοση του σχεδίου "Διεύρυνση" στις κοινωνίες των κρατών μελών και των υποψήφιων για ένταξη χωρών.
Αναμφισβήτητα, υπάρχει ένα πρόβλημα διάδοσης, έστω κι αν οι δημοσκοπήσεις δεν αντανακλούν μια ακριβή εικόνα της πραγματικότητας.
Για την καλύτερη διάδοση του σχετικού θέματος, η Επιτροπή ανέλαβε μια πρωτοβουλία επικοινωνίας.
Προς το σκοπό αυτό, θεσπίσθηκαν οι νομικές και δημοσιονομικές προϋποθέσεις.
Προς το παρόν, εξετάζουμε ποιο θα είναι το περιεχόμενο της πρωτοβουλίας.
Η τελευταία θα είναι κυρίως αποκεντρωμένη, δηλαδή θα υλοποιηθεί στα κράτη μέλη και στα υποψήφια για ένταξη κράτη σε συνάρτηση με τις ανάγκες και τα δεδομένα κάθε κράτους.
Για το λόγο αυτό, επιδιώκουμε έναν όσο το δυνατό πιο στενό συντονισμό με τα προγράμματα των κυβερνήσεων, του Κοινοβουλίου και άλλων κοινοτικών οργάνων.
Ενόψει των περιορισμένων χρηματοοικονομικών δυνατοτήτων, είμαστε αναγκασμένοι να αναπτύξουμε σχέδια που απευθύνονται έντονα σε παράγοντες διαμόρφωσης της γνώμης και σε πολλαπλασιαστές.
Η αγορά μαζικής επικοινωνίας είναι αδύνατη.
Μπορούμε λοιπόν να βασιστούμε ιδίως στη συμμετοχή κοινωνικών ομάδων κάθε μορφής και στη δέσμευση μεμονωμένων ατόμων.
Τούτο συνεπάγεται παράλληλα τον εκδημοκρατισμό της συνολικής διαδικασίας.
Κάθε στρατηγική επικοινωνίας είναι καταδικασμένη να αποτύχει αν δεν εστιάζεται στα θέματα που πράγματι ενδιαφέρουν το κοινό.
Επομένως, οφείλουμε να προσδιορίσουμε ποια αισθήματα σχετίζονται με τη διεύρυνση, ποιες ελπίδες και προσδοκίες, αλλά και ποιοι φόβοι και κίνδυνοι.
Στο σημείο αυτό, η απλή προπαγάνδα δεν θα έχει αποτελέσματα!
Χρειαζόμαστε πολιτικές απαντήσεις σε πολιτικά ερωτήματα.
Οι απαντήσεις αυτές πρέπει να διαδοθούν ορθά!
Ποια είναι τα ερωτήματα αυτά;
Θα προκαλέσει άραγε η διεύρυνση μεταναστευτικά ρεύματα και ποιες θα είναι οι επακόλουθες συνέπειες για τις αγορές εργασίας;
Με ποιο τρόπο θα μεταβληθεί η κατάσταση του ανταγωνισμού σε μεθοριακές περιφέρειες μεταξύ των σημερινών και των μελλοντικών κρατών μελών της ΕΕ;
Θα προκύψει περιβαλλοντικό και κοινωνικό ντάμπινγκ;
Ποια θα είναι η σημασία των μη ελεγχόμενων συνόρων από την άποψη της καταπολέμησης του ανταγωνισμού και, τέλος, πώς θα χρηματοδοτήσουμε όλα αυτά;
Διαθέτουμε καλές απαντήσεις για όλα τα ανωτέρω ερωτήματα.
Τα μεταναστευτικά ρεύματα θα περιορισθούν συνολικά ως αποτέλεσμα της διεύρυνσης.
Τα προβλήματα που ενδέχεται να προκύψουν τα πρώτα χρόνια μπορούν να αντιμετωπισθούν με τον καθορισμό κατάλληλα διαμορφωμένων μεταβατικών περιόδων.
Οφείλουμε να βοηθήσουμε τις παραμεθόριες περιφέρειες να επωφεληθούν από τις νέες ευκαιρίες που τους προσφέρονται και να αντεπεξέλθουν στις νέες προκλήσεις.
Η Επιτροπή ήδη εξετάζει αντίστοιχες προτάσεις.
Τα νέα κράτη μέλη δεν θα προκαλέσουν περιβαλλοντικό και κοινωνικό ντάμπινγκ επειδή πρέπει να συμμορφωθούν με τα πρότυπά μας.
Η διεύρυνση είναι ωφέλιμη για το περιβάλλον.
Η διεύρυνση έχει επίσης θετικές συνέπειες για το επίπεδο της κοινωνικής ασφάλειας στην Ευρώπη.
Στους τομείς της ασφάλειας των συνόρων και της καταπολέμησης του εγκλήματος, τα πρότυπά μας και τα πλεονεκτήματα από την ευρωπαϊκή συνεργασία ισχύουν επίσης.
Και στους τομείς αυτούς, η κατάσταση βελτιώνεται, δεν επιδεινώνεται.
Το κόστος της διεύρυνσης προσδιορίζεται στις τρέχουσες δημοσιονομικές προβλέψεις και συμπεριλαμβάνεται και στον προϋπολογισμό.
Δεν είναι δυνατό και δεν πρόκειται να διατεθούν περισσότερα κονδύλια από εκείνα που προβλέπονται στον προϋπολογισμό.
Επιτρέψτε μου να συνοψίσω το μήνυμα που μεταδίδουμε στους πολίτες της Ευρώπης.
Η διεύρυνση μας προσφέρει μια μοναδική ευκαιρία να μεταβάλλουμε την πορεία της ευρωπαϊκής ιστορίας, να εξασφαλίσουμε την ειρήνη και τη σταθερότητα για όλους τους λαούς της Ευρώπης και να παράσχουμε σε όλους νέες, μεγάλες προοπτικές διαβίωσης.
Η διεύρυνση δεν είναι μια περιπέτεια.
Προετοιμάζεται με όσο το δυνατό πιο επιμελή τρόπο.
Περιπέτεια θα αποτελούσε η εγκατάλειψη ή η αναβολή του σχεδίου για αόριστο χρόνο.
Παρουσιάζεται τώρα μια ευκαιρία που δεν θα μας προσφέρεται αιώνια.
Υπάρχουν κίνδυνοι.
Τούτο είναι αναπόφευκτο.
Δεν πρέπει όμως να επιδείξουμε λιγότερη αποφασιστικότητα ως αποτέλεσμα.
Πολύ πιο επικίνδυνο θα ήταν να μην πραγματοποιήσουμε αυτά που πρέπει να υλοποιηθούν!
(Χειροκροτήματα)
Κύριε Πρόεδρε, κύριε Υπουργέ, κύριε Επίτροπε, αξιότιμοι συνάδελφοι.
Σήμερα συζητάμε για την έκθεση του συναδέλφου Brok η οποία αφορά την πρόοδο που έχει σημειωθεί σχετικά με τη διεύρυνση της Ευρωπαϊκής Ένωσης.
Αυτό γίνεται κάθε χρόνο.
Εμείς χρησιμοποιούμε τις καλές αναλύσεις της Ευρωπαϊκής Επιτροπής για να διαπιστώσουμε πόσο έχει προχωρήσει ένα υποψήφιο κράτος μέλος με τις προετοιμασίες για την προσχώρηση.
Κάθε υποψήφια χώρα κοιτάει κάθε χρόνο - και αυτό θα επαναληφθεί σύντομα στις 8 Νοεμβρίου - και μάλιστα με ιδιαίτερο ενδιαφέρον, ποια είναι η άποψη της Επιτροπής σχετικά με την πρόοδο που έχει σημειώσει.
Πρόκειται για μια διαδικασία με κάπως τεχνικά χαρακτηριστικά, στα πλαίσια της οποίας είναι πολύ εύκολο να παραγκωνισθούν τα πολιτικά σημεία, λόγω της πληθώρας λεπτομερειών και κριτηρίων που περιλαμβάνονται στην έκθεση της Ευρωπαϊκής Επιτροπής.
Όπως όμως είπα προηγουμένως, η σημερινή συζήτηση που πραγματοποιούμε με την Επιτροπή σημαίνει business as usual.
Γι' αυτό και η σημερινή ημέρα είναι τόσο σημαντική, επειδή γιορτάζουμε ταυτόχρονα το γεγονός ότι πριν από δέκα χρόνια είχαμε την επανένωση της Γερμανίας.
Είναι μια σημαντική στιγμή κατά την οποία γίνεται ανασκόπηση μιας πολύ σημαντική περιόδου της ιστορίας μας.
Ως Ολλανδός ο οποίος κατάγεται από μια οικογένεια η οποία υπέφερε τα πάνδεινα, λόγω των συνεπειών του 2ου παγκοσμίου πολέμου, χαίρομαι πραγματικά που μπορώ σήμερα να εκφράσω την ικανοποίηση που αισθάνομαι για την επανένωση της Γερμανίας.
Ο Helmut Kohl, το γερμανικό κοινοβούλιο και οι γερμανοί πολιτικοί έκαναν τα πάντα για να ενσωματώσουν τη Γερμανία στην Ευρωπαϊκή Ένωση.
Το ευτυχές αποτέλεσμα ήταν να μην επαληθευτούν οι φόβοι που έτρεφαν παλαιότερα ορισμένες γύρω χώρες ότι με την επανένωσή της η Γερμανία θα αποκτούσε υπερβολική επιρροή.
Δεν πρέπει να ξεχνάμε ότι υπήρξαν πολιτικά κινήματα στις χώρες της Κεντρικής και της Ανατολικής Ευρώπης - και θα ήθελα να αναφερθώ κυρίως στο πολωνικό συνδικαλιστικό κίνημα της Αλληλεγγύης - τα οποία οδήγησαν στην πτώση του τείχους του Βερολίνου.
Η επιθυμία του πληθυσμού να μπει ένα τέλος στην τεχνητή διαίρεση της Ευρώπης πρέπει να αποτελέσει για όλους εμάς πηγή έμπνευσης για την διαδικασία της διεύρυνσης.
Θα πρέπει επίσης να συνειδητοποιήσουμε πόσο σημαντικά είναι τα βήματα που έχουμε κάνει.
Φανταστείτε τι θα έπρεπε να κάνουμε για να διευθετηθεί το ζήτημα του Κοσσυφοπεδίου, της Βοσνίας-Ερζεγοβίνης ή των σχέσεων με τη Σερβία στην περίοδο του ψυχρού πολέμου.
Ας κοιτάξουμε τη σημερινή ροή εμπορευμάτων μεταξύ της Ευρωπαϊκής Ένωσης και των χωρών της Κεντρικής και της Ανατολικής Ευρώπης.
Στις περισσότερες χώρες της Κεντρικής και της Ανατολικής Ευρώπης, περί το 70% των εξαγωγών προορίζεται για την Ευρωπαϊκή Ένωση.
Πριν από δέκα χρόνια τα πράγματα ήταν πολύ διαφορετικά!
Σε πολλές χώρες της Κεντρικής και της Ανατολικής Ευρώπης οι δείκτες ανάπτυξης είναι πολύ υψηλότεροι από ό,τι στην Ευρωπαϊκή Ένωση, παρόλο που οι χώρες αυτές χρειάστηκε να αντιμετωπίσουν πάρα πολύ σοβαρές δυσχέρειες, το κόστος των οποίων υποχρεώθηκαν να πληρώσουν οι πολίτες τους.
Ορθώς αναφέρεται στην έκθεση της Επιτροπής ότι σε όλες τις υποψήφιες χώρες έχουν πραγματοποιηθεί σημαντικές μεταρρυθμίσεις οι οποίες πρέπει να συνεχιστούν.
Ας πιστοποιήσουμε λοιπόν και εμείς τις τεράστιες προσπάθειες που κατέβαλαν οι χώρες της Κεντρικής και της Ανατολικής Ευρώπης.
Πουθενά στον κόσμο δεν υπάρχει ένας οδηγός ο οποίος να μπορείς να δείχνει πώς μπορεί να υλοποιηθεί μια τέτοια μεταρρύθμιση.
Εμείς μπορέσαμε να μάθουμε πάρα πολλά απ' αυτήν.
Έγιναν σφάλματα και οι μεταρρυθμίσεις δεν προχώρησαν τόσο γρήγορα όσο θα έπρεπε.
Εμείς όμως θα τα καταφέρναμε καλύτερα;
Θα ήθελα να συγχαρώ θερμά τον συνάδελφο Brok και τους εισηγητές οι οποίοι συνέβαλαν στην κατάρτιση αυτής της έκθεσης.
Για εμάς, η παράγραφος 25 και η τροπολογία που καταθέσαμε έχουν ουσιαστική σημασία.
Η ομάδα μου δήλωσε ήδη σήμερα το πρωί ότι θέλουμε να τροποποιήσουμε την παράγραφο 25.
Ποιοι είναι οι λόγοι γι' αυτό;
Διαπιστώσαμε τις τεράστιες προσπάθειες που χρειάστηκε να καταβάλουν οι χώρες της Κεντρικής και της Ανατολικής Ευρώπης.
Διαπιστώσαμε επανειλημμένα ότι οι εκπρόσωποι της Ευρωπαϊκής Ένωσης δημιούργησαν προσδοκίες ακόμη και στα κοινοβούλια των υποψηφίων χωρών σχετικά με τη χρονική στιγμή κατά την οποία θα μπορούσαν να προσχωρήσουν στην Ευρωπαϊκή Ένωση.
Ορθώς επιλέξαμε την αρχή του διαφορισμού, σύμφωνα με την οποία κάθε υποψήφια χώρα θα κριθεί ανάλογα με τα επιτεύγματά της.
Ταυτόχρονα όμως κινήσαμε μια διαδικασία στα πλαίσια της οποίας έχουμε πάψει να μιλάμε για το πότε θα συμβεί κάτι, με αποτέλεσμα να εξαφανιστεί από το οπτικό πεδίο η υποχρέωση της προσπάθειας.
Αυτό αποθαρρύνει την κοινή γνώμη στις υποψήφιες χώρες.
Δηλώνουμε συνέχεια ότι πρέπει να γίνουν ακόμη πάρα πολλά στη Διακυβερνητική Διάσκεψη στη Νίκαια.
Ότι επικρατούν φόβοι μεταξύ των πολιτών μας.
Ότι θα πρέπει να συνεχιστούν επί μακρόν οι διαπραγματεύσεις.
Κύριε Πρόεδρε, φανταστείτε ότι ζούμε σε μια τέτοια χώρα και ότι τα ακούμε όλα αυτά και γνωρίζουμε ποιες προσπάθειες έχουν γίνει.
Θα αισθανόμαστε καλά;
Θα περίμενε κανείς ότι θα καταβάλλουμε προσπάθειες έτσι ώστε οι χώρες αυτές να ενταχθούν το συντομότερο δυνατό στην Ευρωπαϊκή Ένωση;
Αυτό είναι το μήνυμα που θέλει να στείλει η πολιτική ομάδα του ΕΛΚ/ΕΔ.
Μια δέσμευση σύμφωνα με την οποία θα αναφέρουμε ρητώς ότι η Ευρωπαϊκή Ένωση θα είναι έτοιμη το 2003.
Αναμένουμε ότι οι πρώτες υποψήφιες χώρες θα μπορέσουν να προσχωρήσουν πριν από το 2004, έτσι ώστε να μπορέσουν να συμμετάσχουν στις ευρωεκλογές του 2004 και στη νέα Διακυβερνητική Διάσκεψη η οποία θα αφορά, για παράδειγμα, το Ευρωπαϊκό Σύνταγμα.
Αυτό που θέλουμε για την επόμενη περίοδο συνόδου είναι να μπορούν να πραγματοποιηθούν και νέες προσχωρήσεις και να επισπευσθούν οι διαπραγματεύσεις με τα ενδιαφερόμενα κράτη.
Επίσης, απευθύνουμε έκκληση στα κράτη μέλη της Ευρωπαϊκής Ένωσης να επισπεύσουν τις διαδικασίες κύρωσης, έτσι ώστε αυτές να μην διαρκέσουν πολύ.
Τέλος, χρειάζεται μια συζήτηση για τις μεταβατικές περιόδους στην Ευρωπαϊκή Ένωση.
Χάρηκα που ο Επίτροπος Verheugen άρχισε να αναφέρεται στο θέμα, γιατί αυτό μπορεί για άλλη μία φορά να εκληφθεί ως νέο εμπόδιο.
Ας αρχίσουμε τη συζήτηση με τους πολίτες μας.
Χάρηκα που ο Επίτροπος άρχισε επιτέλους να πληροφορεί τον πληθυσμό ότι δεν είναι απαραίτητο να επαληθευτούν οι φόβοι στους οποίους έγινε αναφορά.
Εδώ όμως πρέπει να καταβάλουμε προσπάθειες.
Το χαρακτηριστικό της επανένωσης της Γερμανίας ήταν ότι υπήρξαν πολιτικοί οι οποίοι κατανόησαν το πνεύμα της εποχής και τόλμησαν να δράσουν.
Ας ακολουθήσουμε λοιπόν και εμείς το παράδειγμά τους για τα προσεχή δύο τρία χρόνια.
(Χειροκροτήματα)
Κύριε Πρόεδρε, η έκθεση του συναδέλφου Brok αποτελεί μια έξοχη περιγραφή της θέσης του Ευρωπαϊκού Κοινοβουλίου.
Η ομάδα μου θα την υποστηρίξει ομόφωνα.
Η παρούσα συζήτηση προσφέρει μια περαιτέρω ευκαιρία για να επιβεβαιώσει η ομάδα μου ότι η προσχώρηση των χωρών της Κεντρικής και Ανατολικής Ευρώπης αλλά και της Κύπρου και της Μάλτας αποτελεί την καλύτερη εγγύηση για το μέλλον όλων μας στην Ευρώπη, είτε διαβιώνουμε στο ανατολικό είτε στο δυτικό τμήμα της.
Όσο συντομότερα επιτευχθεί ο στόχος αυτός, τόσο το καλύτερο για όλους μας.
Θα αντιληφθείτε ότι δεν συμφωνούμε μόνο με την έκθεση του κ. Brok αλλά και με πολλά σημεία της ομιλίας τόσο του τελευταίου όσο και του κ. van Velzen.
Τούτο δεν είναι τυχαίο, διότι καταδεικνύει ότι οι μεγάλες πολιτικές ομάδες και η μεγάλη πλειοψηφία του Σώματος αντιμετωπίζουν με τον ίδιο τρόπο το ζήτημα του μέλλοντος της Ευρωπαϊκής Ένωσης.
Επιδιώκουμε ομόφωνα τους ίδιους στόχους.
Εκτιμούμε τις τεράστιες προσπάθειες που καταβάλλουν οι χώρες της Κεντρικής και Ανατολικής Ευρώπης για να κατορθώσουν να προσχωρήσουν στην ΕΕ.
Χαιρετίζουμε τις προόδους που επιτέλεσαν κατά τους προηγούμενους μήνες και χρόνια.
Έχουμε επίγνωση των μεγάλων διαφορών που υπάρχουν.
Όμως οι διαφορές αυτές έχουν σχέση και με τα διαφορετικά σημεία αφετηρίας που επέτρεψαν στις χώρες αυτές να θέσουν σε κίνηση τη διαδικασία προσέγγισης της Ευρωπαϊκής Ένωσης.
Αντιλαμβανόμαστε ότι τα κράτη της Κεντρικής και Ανατολικής Ευρώπης δεν θα έχουν συμμορφωθεί με όλα τα κοινοτικά πρότυπα έως την ημέρα της ένταξής τους στην Ευρωπαϊκή Ένωση.
Επομένως, πρέπει να συμφωνηθούν μεταβατικές προθεσμίες σε συνάρτηση με την ιδιαιτερότητα κάθε τομέα.
Τούτο είναι προς το συμφέρον των ενδιαφερόμενων χωρών αλλά και το δικό μας.
Επιμένουμε - όπως και ο Επίτροπος Verheugen εξάλλου - ότι αυτές οι μεταβατικές προθεσμίες πρέπει να είναι όσο το δυνατό πιο μικρές.
Η καθιέρωσή τους είναι δυνατή και αναγκαία όσον αφορά π.χ. την ελεύθερη κυκλοφορία των κεφαλαίων, την ελεύθερη κυκλοφορία των εργαζομένων, τη συμμόρφωση με ορισμένα περιβαλλοντικά πρότυπα που καθιστά αναγκαία την πραγματοποίηση σημαντικών επενδύσεων, και πολλούς άλλους τομείς.
Όλα αυτά μπορούμε και θέλουμε να τα υποστηρίξουμε.
Ένα πράγμα είναι όμως βέβαιο και χαίρομαι διότι το τόνισε και ο κ. Verheugen: δεν επιτρέπεται να υπάρξει μια μεταβατική προθεσμία για την τήρηση των δημοκρατικών κανόνων.
Εξάλλου, μια μεταβατική προθεσμία δεν επιτρέπεται να καθιερωθεί ούτε σε σχέση με την ασφάλεια των εξωτερικών συνόρων αν είναι ευκταία η κατάργηση των συνόρων στους κόλπους της Ευρωπαϊκής Ένωσης.
Ένα κράτος που προσχωρεί στην ΕΕ πρέπει να επιθυμεί να προσχωρήσει και στη Νομισματική Ένωση.
Ρήτρες εξαίρεσης δεν επιτρέπονται.
Τούτο το τονίζω ρητώς και σε σχέση με το δημοψήφισμα στη Δανία την προηγούμενη εβδομάδα.
Εξάλλου, δεν επιτρέπονται οι πολιτικές παραχωρήσεις όσον αφορά την εκπλήρωση των κριτηρίων του Μάαστριχτ.
Η καθιέρωση του ευρώ είναι δυνατή μόνο στα κράτη που πληρούν τα κριτήρια με τη μορφή με την οποία αυτά ισχύουν σήμερα.
Και στον τομέα αυτό δεν επιτρέπεται οποιαδήποτε παραχώρηση.
Η ομάδα μου υπογραμμίζει ένα περαιτέρω σημείο: τα μελλοντικά κράτη μέλη ανέλαβαν τη δέσμευση να κλείσουν τις πυρηνικές εγκαταστάσεις σοβιετικής κατασκευής πρώτης γενεάς.
Η υποχρέωση αυτή - την οποία ανέλαβαν τα ίδια τα κράτη - πρέπει να εκπληρωθεί αν είναι δυνατό έως την ένταξή τους στην Ευρωπαϊκή Ένωση.
Οι πρόοδοι που σημειώνονται και οι προσπάθειες που καταβάλλονται στην Κεντρική και Ανατολική Ευρώπη μας επιτρέπουν να ελπίζουμε ότι οι πρώτες συνθήκες προσχώρησης θα είναι δυνατό να κυρωθούν από το Ευρωπαϊκό Κοινοβούλιο ακόμη κατά την παρούσα θητεία του.
Εκφράζω την πεποίθηση ότι ο στόχος αυτός είναι εφικτός αλλά και ότι πρέπει να επιτευχθεί, υπό την προϋπόθεση όμως ότι και η ίδια η Ευρωπαϊκή Ένωση θα τηρήσει την υπόσχεσή της όσον αφορά την ικανότητα διεύρυνσής της από την 1η Ιανουαρίου 2003.
Στη Νίκαια πρέπει να γίνει μια ουσιαστική μεταρρύθμιση των θεσμικών οργάνων της Ευρωπαϊκής Ένωσης.
Όπως πολλά άλλα άτομα, εκφράζω την ευγνωμοσύνη μου για το γεγονός ότι ο Πρόεδρος της Επιτροπής, κ. Prodi, αλλά και ο Προεδρεύων του Συμβουλίου, κ. Moscovici, κατέστησαν σαφές σήμερα το πρωί ότι πρόκειται για μεταρρυθμίσεις ουσιαστικού χαρακτήρα, όχι για μικροαλλαγές στο ένα ή στο άλλο όργανο.
Ωστόσο, αντιλαμβανόμαστε ότι όσα κι αν είναι τα επιτεύγματα στη Νίκαια, πάλι θα είναι λιγότερο σημαντικά από το ελάχιστο που είναι απόλυτα αναγκαίο.
Δηλαδή, ξέρουμε ότι οι μεταρρυθμίσεις θα συνεχισθούν μετά τη Νίκαια, και πρέπει να συνεχισθούν.
Δεν επιθυμούμε όμως να καθιερωθούν πρόσθετα εμπόδια στην προσχώρηση των υποψήφιων χωρών κατά ή μετά τη Σύνοδο της Νίκαιας.
Τούτο σημαίνει ότι όσον αφορά τις περαιτέρω μεταρρυθμίσεις που επιθυμούμε, η διάρθρωση της διευρυμένης Ένωσης θα επιτευχθεί πρώτα στους κόλπους και μέσω της διευρυμένης Ένωσης.
Η ικανότητα για τη διεύρυνση δεν εξαρτάται μόνο από τη μεταρρύθμιση των θεσμικών οργάνων της Ευρωπαϊκής Ένωσης αλλά και από την υποστήριξη των πολιτών.
Και γνωρίζουμε όλοι ότι οι τελευταίοι φοβούνται, ανησυχούν, διστάζουν και θέτουν ερωτήσεις σχετικά: ποιο είναι το κόστος της διεύρυνσης;
Ναι, είναι αλήθεια ότι η διεύρυνση δεν είναι δωρεάν, ότι δεν πρόκειται να επιτευχθεί με μηδενικό κόστος.
Ναι, είναι αλήθεια ότι μετά το 2006 η μεταρρύθμιση των διαρθρωτικών ταμείων και των διαρθρωτικών ενισχύσεων θα είναι απαραίτητες.
Είναι όμως επίσης αλήθεια ότι οι δημοσιονομικές προβλέψεις έως το 2006 για την κάλυψη του κόστους της διεύρυνσης ανέρχονται σε 68 δισεκατομμύρια ευρώ, ούτε λιγότερο αλλά ούτε και περισσότερο.
Είμαι εξαιρετικά ευγνώμων στον Επίτροπο Verheugen, ο οποίος επισήμανε αυτό το γεγονός.
Αλλά όταν μιλούμε για το κόστος της διεύρυνσης, πρέπει επίσης να αναφέρουμε ότι το εξαγωγικό πλεόνασμα της ΕΕ από τις συναλλαγές με τις υποψήφιες για ένταξη χώρες ανήλθε σε 15 δισεκατομμύρια ευρώ το 1999 τούτο σημαίνει ότι μέχρι το 2006 που ισχύουν οι δημοσιονομικές προβλέψεις, το πλεόνασμα θα ανέρχεται σε 90 δισεκατομμύρια ευρώ έναντι κόστους 68 δισεκατομμυρίων ευρώ που διατίθενται βάσει των δημοσιονομικών προβλέψεων.
Με αυτά τα 90 δισεκατομμύρια ευρώ, οι χώρες της Κεντρικής και Ανατολικής Ευρώπης, όχι εμείς, χρηματοδοτούν 10 000 θέσεις απασχόλησης στην Ευρωπαϊκή Ένωση.
Και αυτό είναι ένα ζήτημα που αφορά τη συζήτηση για τη διεύρυνση.
(Χειροκροτήματα) Γι' αυτό ας μη μιλούμε μόνο για το κόστος της διεύρυνσης, ας μιλούμε και για το κόστος της μη διεύρυνσης.
Κατά συνέπεια, καλούμε την Επιτροπή να πραγματοποιήσει μια μελέτη, κατά το πρότυπο της έκθεσης Cecchini, για το κόστος της μη διεύρυνσης.
Η μελέτη αυτή θα ήταν επίσης χρήσιμη για τη συζήτηση με τον πληθυσμό.
Η διεύρυνση δεν είναι μόνο θέμα κόστους και οφέλους.
Το συνδικαλιστικό κίνημα της "Αλληλεγγύης" της Πολωνίας, η κυβέρνηση της Ουγγαρίας και η κυβέρνηση της Τσεχοσλοβακίας ήταν εκείνες που κατέστησαν δυνατό το άνοιγμα των συνόρων.
Όλες αυτές οι χώρες κατέστησαν δυνατή την επανένωση της Ευρώπης.
Και σήμερα, επ' ευκαιρία της εθνικής εορτής της Γερμανίας, σας λέω με ιδιαίτερη συγκίνηση ότι οι χώρες αυτές επέτρεψαν και την επανένωση της δικής μου χώρας.
Τούτο δικαιολογεί την ηθική και ιστορική υποχρέωση να εξασφαλίσουμε την επιτυχή ένταξη των λαών της Κεντρικής και Ανατολικής Ευρώπης στην Ευρωπαϊκή Ένωση.
Είμαι βέβαιος ότι θα το κατορθώσουμε διότι πρέπει να το κατορθώσουμε!
(Χειροκροτήματα)
Κύριε Πρόεδρε, κύριε Προεδρεύοντα, κύριε Επίτροπε, είμαι εξαιρετικά ευχαριστημένος τόσο για το επίπεδο της σημερινής συζήτησης όσο και για τη συναίνεση στην οποία συγκλίνουν οι βασικές ομάδες του Σώματος, όπως και η ομάδα μου.
Η πρόκληση της επανένωσης είναι τόσο σημαντική, και ενδεχομένως σημαντικότερη από εκείνη της διεύρυνσης, που κατακλύζει και περιβάλλει κάθε συζήτηση στο χώρο αυτό: γι' αυτό υπάρχει βάθος και ένταση σε όλες τις συζητήσεις, όπως στη συζήτηση που είχαμε σήμερα το πρωί σχετικά με την ανάγκη να προετοιμαστούμε για την εξαιρετική αυτή πρόκληση.
Η δημιουργία ενός ενιαίου χώρου ελευθερίας, ασφάλειας και αξιών με ελεύθερη επιλογή δεν έχει άλλο προηγούμενο σε δημοκρατίες του παρελθόντος.
Είναι ένα θέμα υψίστης σημασίας και όλως περιέργως δεν έχει αποσπάσει την προσοχή του κοινού.
Οι στατιστικές του ευρωβαρομέτρου δείχνουν ότι το 60% των ερωτηθέντων που εξέφρασαν την άποψή τους απάντησαν ότι η διεύρυνση δεν είναι προτεραιότητα, ενώ μόνο 27% απάντησαν ότι είναι προτεραιότητα.
Επιπλέον, οι στατιστικές δείχνουν μία επιδείνωση της κατάστασης.
Στο μεγαλύτερο κράτος της Ένωσης, στην Ομοσπονδιακή Δημοκρατία της Γερμανίας, μόνο το 20% απάντησε ότι η διεύρυνση είναι προτεραιότητα.
Εμείς ως πολιτικοί πρέπει να προωθήσουμε το θέμα αυτό, ώστε να μην παραμείνει στο επίπεδο της γραφειοκρατίας, δεδομένου ότι η συζήτηση σχετικά με τις λεπτομέρειες του κεκτημένου δεν επαρκεί για να παρακινήσει το κοινό.
Ο πολιτικός διάλογος είναι αναγκαίος και οφείλουμε να αξιοποιήσουμε όλες τις δυνατότητες πληροφόρησης τις οποίες ανέφερε σήμερα ο Επίτροπος Verheugen στην βαθυστόχαστη και εκλεπτυσμένη ομιλία του.
Όπως είπε ο κ. Hδnsch, πρέπει να συγκεντρώσουμε στοιχεία για το κόστος της μη διεύρυνσης, όχι μόνο από οικονομική και δημοσιονομική πλευρά, αλλά και όσον αφορά την ασφάλεια και τα κοινωνικο-οικονομικά μέτρα.
Ο Πρόεδρος της Αμερικής Franklin Delano Roosevelt ανέφερε κάποτε ότι "δεν έχουμε τίποτε να φοβηθούμε εκτός από τον ίδιο το φόβο".
Μεγάλο μέρος της συζήτησης σχετικά με τις ανησυχίες που δημιουργεί η διεύρυνση στηρίζεται στην υπερβολή, αλλά για να αντιμετωπίσουμε εκείνους που υπερβάλουν θα πρέπει να διαμορφώσουμε μία πολιτική που θα έχει απήχηση στο λαό.
Στο σημείο αυτό χρειαζόμαστε τη βοήθεια της Επιτροπής, επειδή ναι μεν διαθέτουμε τη βούληση αλλά ορισμένες φορές δεν διαθέτουμε τα αναγκαία μέσα.
Όσον αφορά τις ενεχόμενες αρχές, εμείς υποστηρίζουμε τη διαφοροποίηση και, βεβαίως, την αρχή της ισότητας, ώστε να μην δημιουργηθεί μία Ευρώπη με διαφορετικές κατηγορίες πολιτών.
Η ομάδα μου έχει καλέσει 23 ΜΚ, δυνητικά ΜΕΚ, που παρακολουθούν τη συζήτηση από το θεωρείο: σας καλωσορίζω λοιπόν στην παρούσα συζήτηση του Σώματος.
Τέλος, το κρίσιμο σημείο είναι τώρα να προχωρήσουμε σε ουσιαστική διαπραγμάτευση, και να ολοκληρώσουμε αυτό το στάδιο.
Το κρίσιμο σημείο είναι να μην επιτρέψουμε να μεγαλώσει η απογοήτευση των υποψηφίων που βρίσκονται στην αίθουσα αναμονής και δεν έχουν ενταχθεί πλήρως στην αίθουσα των συνεδριάσεων.
Αυτό είναι που πρέπει να επιτύχουμε στο πλαίσιο της παρούσας συζήτησης, αυτό είναι το αποτέλεσμα που πρέπει να επιδιώξουμε.
Αστειευόμενοι, ορισμένοι αναφέρουν ότι, μετά την πτώση του Τείχους του Βερολίνου, η διεύρυνση αργοπορεί κατά μία πενταετία.
Πρέπει να αποδείξουμε ότι σφάλλουν.
Ας κάνουμε το πρώτο βήμα προς την κατεύθυνση αυτή κατά τη διάρκεια της παρούσας εντολής.
Κυρία Πρόεδρε, για την ομάδα μου, ο σκοπός των σημερινών συζητήσεων πρέπει να είναι η αποκατάσταση της εμπιστοσύνης στις σοβαρές μας προθέσεις όσον αφορά τη διεύρυνση.
Είναι αλήθεια ότι στα δύο τελευταία χρόνια δεν προχωρήσαμε αρκετά στις διαπραγματεύσεις με τις χώρες του πρώτου κύματος για να ξεκινήσουμε τις σοβαρές συζητήσεις για τα πιο δύσκολα μεγέθη ή για τα θέματα της γεωργικής πολιτικής, των διαρθρωτικών ταμείων και της ελεύθερης κυκλοφορίας.
Το καθήκον μας εδώ σήμερα είναι να επιταχύνουμε την έναρξη των διαπραγματεύσεων για αυτά τα θέματα.
Η διαδικασία έχει χάσει κάπως την αξιοπιστία της μετά από τόσες καθυστερήσεις και δισταγμούς.
Αν κοιτάξουμε τι συμβαίνει στα κράτη μέλη, θα διαπιστώσουμε ότι επαναλαμβάνεται πολύ συχνά πως η ένταξη των καινούργιων χωρών είναι μόνο θέμα των δικών τους προσπαθειών.
Δεν πρέπει να είναι όμως έτσι, αλλά πρέπει αντίθετα να απαιτήσουμε τόσο από τον εαυτό μας όσο και από την Ευρωπαϊκή Ένωση μια σημαντική αλλαγή.
Αν κοιτάξουμε τι συμβαίνει στις υποψήφιες χώρες, θα διαπιστώσουμε ότι δεν περιμένουν πάντοτε την προσχώρησή τους με ενθουσιασμό.
Ας πάρω για παράδειγμα την Εσθονία.
Η Εσθονία είναι μια μικρή χώρα, που ήταν μέλος μιας ένωσης.
Για τους κατοίκους της προέχει πραγματικά να μην ενταχθούν ξανά σε κάποια γραφειοκρατική ένωση.
Πρέπει να πάρουμε στα σοβαρά αυτές τις κριτικές.
Η ομάδα μας ζητά να οριστούν στη Νίκαια, ή αμέσως μετά τη Σύνοδο Κορυφής της Νίκαιας, ημερομηνίες-στόχοι για την ολοκλήρωση των διαπραγματεύσεων ένταξης.
Αυτό είναι απαραίτητο για να μπορέσουμε εμείς, ως Ευρωπαϊκή Ένωση, να θέσουμε στόχους για την ολοκλήρωση των δικών μας εσωτερικών μεταρρυθμίσεων.
Ο Επίτροπος Verheugen ανάφερε τη διαφορά, αλλά εγώ αναφέρω το γεγονός ότι δεν μπορούμε να διαδώσουμε ούτε την κακοδιαχείριση στα μελλοντικά κράτη μέλη.
Πρέπει επίσης να ασχοληθούμε πολύ σοβαρά με τη δική μας διοικητική μεταρρύθμιση, αν θέλουμε να νικήσουμε τη διαφθορά και στα μελλοντικά κράτη μέλη, διότι η ειλικρίνεια και η χρηστή διακυβέρνηση είναι οι καλύτερες εγγυήσεις για την αποτροπή της διαφθοράς.
Ο δεύτερος λόγος για τον οποίο χρειαζόμαστε αυτές τις ημερομηνίες-στόχους είναι για να επιταχύνουμε τις προσπάθειες ένταξης που κάνουν οι υποψήφιες χώρες.
Η ομάδα μας πιστεύει ότι, αν ενεργήσουμε αποφασιστικά, είναι απόλυτα δυνατόν να ενταχθεί η πρώτη ομάδα μέχρι τις επόμενες εκλογές του Ευρωπαϊκού Κοινοβουλίου, αλλά χρειάζεται αποφασιστική δράση και από τις δυο πλευρές.
Η κάθε χώρα πρέπει βέβαια να εξεταστεί ξεχωριστά για την αξία της.
Η επόμενη φυσική ημερομηνία θα είναι οι ευρωεκλογές του 2009, αλλά θέλουμε να κάνουμε προσπάθειες να ενταχθούν όσο το δυνατόν περισσότερες χώρες ήδη το 2004.
Υποστηρίζουμε την Επιτροπή σε όλες αυτές τις προσπάθειες, οι οποίες συντείνουν σε μια αντικειμενική, σοβαρή και ειλικρινή συζήτηση για τα πολιτικά θέματα της διεύρυνσης.
Επίτροπε Verheugen, μπορείτε να βασίζεστε στην υποστήριξη της ομάδας μας όταν λέτε ότι θέλετε να δώσετε σωστές πολιτικές απαντήσεις σε σωστές πολιτικές ερωτήσεις.
Η θέση σας για αυτό το θέμα είναι ευχάριστη.
Τελειώνοντας, θα μιλήσω για τη χρηματοδότηση.
Η ομάδα μας δεν πιστεύει ότι τα κονδύλια που προβλέπονται στο παρόν χρηματοδοτικό πλαίσιο είναι αρκετά και γι' αυτό είμαστε διατεθειμένοι να συζητήσουμε τη δυνατότητα επανεξέτασης των χρηματοδοτικών προοπτικών.
Δεδομένου ότι προβλέπονται πόροι για πέντε νέες χώρες μέλη ήδη από το 2002 - σε περίπτωση που ενταχθούν στην Ένωση - ένας απλός τρόπος επανεξέτασης είναι να χρησιμοποιηθούν αυτά τα χρήματα για τις προενταξιακές επιδοτήσεις.
Πρώτα από όλα χρειάζεται δέσμευση και το Ευρωπαϊκό Κοινοβούλιο πρέπει να αποδείξει τη δέσμευσή του σ' αυτή τη συζήτηση και στις αποφάσεις που θα λάβει.
Κύριε Πρόεδρε, η Ομάδα μας, η Ευρωπαϊκή Ενωτική Αριστερά και Αριστερά των Πρασίνων των Βορείων Χωρών, συμμερίζεται αρκετές από τις σκέψεις και τις θέσεις που περιέχει σχετικά με τη διεύρυνση η έκθεση του κ. Brok και εκτιμούμε την τεράστια προσπάθεια που κατέβαλε αυτός στην πολύτιμη έκθεσή του.
Ωστόσο υπάρχουν σημαντικές πτυχές και ζητήματα με τα οποία διαφωνούμε.
Καταρχήν υπάρχει η ευνοϊκή γνώμη μας για τη διεύρυνση.
Είμαστε επίσης οπαδοί μίας Ευρωπαϊκής Ένωσης, που θα περικλείει στους κόλπους της τη Ρωσία, ως σύνολο χωρών που οικοδόμησε - κατά τρόπο, είναι αλήθεια, αντιφατικό - αυτή την ιστορική, πολιτισμική, οικονομική, κοινωνική και πολιτική πραγματικότητα που ονομάζεται Ευρώπη.
Η μόνη προϋπόθεση θα ήταν - κατά την κρίση μας - η υιοθέτηση των δημοκρατικών αξιών και ο σεβασμός των ανθρωπίνων δικαιωμάτων και του κράτους δικαίου.
Οι διαφωνίες με ένα μέρος από όσα διατυπώνονται στην έκθεση Brok εκτείνονται από ελάσσονες πτυχές μέχρι άλλες μεγαλύτερης σημασίας.
Δε συμφωνούμε με την αιτιολογική σκέψη Α όπου αναφέρεται ότι η Ευρώπη διαιρέθηκε από τη σοβιετική κατοχή, δεδομένου ότι, όπως όλος ο κόσμος ξέρει και περιλαμβάνεται σε κάθε εγχειρίδιο ιστορίας, η διαίρεση υπήρξε συνέπεια της Διάσκεψης της Γιάλτας και της αδιαλλαξίας του Τρούμαν που επέμενε στην πολιτική της αντιπαράθεσης.
Πέραν τούτου, είναι έξι οι πτυχές ουσίας που μας απασχολούν λόγω της μεθόδου που ακολουθήθηκε.
Πρώτο, είμαστε αντίθετοι με την " αρχή της λεμβοδρομίας " που μοιάζει περισσότερο με προκαταρκτική εξέταση στην οποία υποβάλλει τον μαθητή του ένας καθηγητής, ενώ θα ήταν προτιμότερο να ενεργήσουμε τμηματικά και με ένα προκαθορισμένο χρονοδιάγραμμα.
Με τον τρόπο αυτό, θα είχε διευκολυνθεί η προσέγγιση μεταξύ των δύο κοινωνιών και θα αποφεύγονταν οι δυσμενείς συνέπειες που υπάρχουν τώρα.
Δεύτερο, δεδομένης της πραγματικότητας ότι το νεοφιλελεύθερο οικονομικό μοντέλο που θεσπίσθηκε στο Μάαστριχτ παράγει το παράδοξο της ανάπτυξης με μείζονες ανισότητες, το πιο βέβαιο είναι ότι, όπως ήδη συμβαίνει, η ενσωμάτωση των χωρών αυτών θα οδηγήσει σε μεγαλύτερη ανεργία και ανισότητα.
Θα έπρεπε προηγουμένως να τροποποιήσουμε το οικονομικό μοντέλο της ανάπτυξής μας, ώστε η διεύρυνση να μην καταλήξει σε ακόμη πιο σοβαρές κοινωνικές ανισορροπίες.
Τρίτο, η ύπαρξη μεγάλων διαφορών μεταξύ της ευρωπαϊκής γεωργίας και της γεωργίας των περισσότερων υποψήφιων χωρών θα απαιτούσε μία βελτίωση της σημερινής κοινής γεωργικής πολιτικής για να διασφαλιστεί τόσο η βιωσιμότητα της γεωργίας μας όσο και η επιτυχής ολοκλήρωση των γεωργικών μεταρρυθμίσεων στις χώρες αυτές.
Ωστόσο, όλα οδεύουν προς την αντίθετη κατεύθυνση λόγω, μεταξύ άλλων, του Παγκόσμιου Οργανισμού Εμπορίου, γεγονός το οποίο περιπλέκει την κατάσταση.
Τέταρτο, και σε σχέση με τη χρήση των πόρων του ΕΤΠΑ, πιστεύουμε ότι θα έπρεπε να καταβληθούν μεγαλύτερες προσπάθειες αλληλεγγύης, και δεν οδεύουμε προς αυτή την κατεύθυνση, εφόσον θεωρούμε ανεπαρκείς τις προβλέψεις.
Πέμπτο, θεωρούμε επίσης ότι δεν είναι κατάλληλες οι δημοσιονομικές προβλέψεις, εφόσον είναι η πρώτη φορά που πραγματοποιείται μία μεγάλης έκτασης διεύρυνση με δημοσιονομική μείωση και δεν χρειάζεται να δούμε τίποτε περισσότερο από όσα συνέβησαν με την επανένωση της Γερμανίας για να αντιληφθούμε ότι, πράγματι, χρειάζεται μεγαλύτερη οικονομική προσπάθεια για να ολοκληρωθεί με επιτυχία η διαδικασία αυτή.
Έκτο, πιστεύουμε ότι ήταν λάθος να συνδεθεί στην πράξη η διεύρυνση με την προηγούμενη ενσωμάτωση των χωρών αυτών στο ΝΑΤΟ.
Αυτό βλάπτει την ίδια την Ευρωπαϊκή Ένωση, το ανεξάρτητο μέλλον της σε σχέση με τις ΗΠΑ και επίσης την κοινή ευρωπαϊκή πολιτική άμυνας και ασφάλειας, εφόσον δημιουργεί επίσης κινδύνους σε σχέση με τη Ρωσία και άλλες χώρες.
Για το λόγο αυτό, η θέση μας είναι ευνοϊκή σε ορισμένες πτυχές και αποκλίνει σε άλλες.
Εμείς δεν θα ψηφίσουμε την έκθεση Brok.
Όχι, πολύ περισσότερο εφόσον τασσόμαστε κατά της διεύρυνσης, η οποία πράγματι έχει περάσει στην ιστορία, όπως και στη γεωγραφία, ακόμα και στο ίδιο το όνομα της Ευρώπης που εξ ορισμού περιλαμβάνει το σύνολο των εθνών από τον Ατλαντικό έως τα Ουράλια.
Γεγονός που φαίνεται ότι ξεχνάει ένα μικρό τμήμα της ηπείρου, το πιο ακμάζον και από πολλές απόψεις το πιο υπεροπτικό, το οποίο εδώ και μισό αιώνα σφετερίζεται τη λέξη.
Τασσόμαστε κατά της έκθεσης Brok, όχι με πρόθεση εξοστρακισμού των εταίρων μας της Kεντρικής ή της Ανατολικής ή της Νότιας Ευρώπης, ακριβώς το αντίθετο, επειδή η έκθεση θέτει όρους που είναι κυριολεκτικά απαράδεκτοι, όσον αφορά χώρες που είναι ευρωπαϊκές εδώ και αιώνες και στις οποίες, πέρα ίσως από τον όρο του σεβασμού του πολιτικού πλουραλισμού, δεν μπορούμε να επιβάλουμε ουδεμία επιπλέον απαίτηση.
Κατανοούμε τους πολιτικούς όρους, εφόσον πρόκειται για πολιτική υπόθεση, όπως είναι η ευρωπαϊκή συνεργασία.
Όμως, δεν μπορούμε να δεχθούμε τους οικονομικούς και κοινωνικούς όρους, αφού άλλωστε είναι τόσο αυστηροί που καθυστερούν Έπ'' αόριστον τις προθεσμίες ή καταδικάζουν τα κράτη σε καταστροφικές διαταραχές για την οικονομική και κοινωνική τους δομή, με μοναδικό όφελος ίσως για την προστάτιδα Γερμανία που είναι η μόνη που θα μπορούσε να επωφεληθεί από τη σημερινή αποδιοργάνωση της κεντρικής Ευρώπης.
Αν λάβουμε ως παράδειγμα μια μόνο περίπτωση, της Πολωνίας, μιας χώρας αγαπητής σε όλους μας εξάλλου., Είναι δυστυχώς πασιφανές ότι το απότομο άνοιγμα των συνόρων θα προκαλέσει ενδεχομένως μια ταχεία φθορά των γεωργικών διαρθρώσεων της.
Ο τομέας αυτός παρέχει το ένα τέταρτο των πολωνικών θέσεων εργασίας, ο γεωργικός πληθυσμός αυξήθηκε κατά 5% πέρυσι σε σύγκριση με το προηγούμενο έτος κι αν θέλουμε να τον ευθυγραμμίσουμε με το δικό μας μοντέλο, θα καταστρέψουμε για τα καλά αυτό που απέμεινε ως ένα από τα καλύτερα ατού αυτής της χώρας, πέρα από τα κοινωνικά προβλήματα στα οποία θα εξωθήσουμε ένα πολύ μεγάλο τμήμα του πληθυσμού της.
Αναφορικά με τα θέματα αυτά, η έκθεση Brok περιορίζεται στο να αναφέρεται στην προσαρμογή, σε μεταρρυθμίσεις.
Μα επιτέλους από τα δύο ας εφαρμοστεί το ένα, ή τα επιβάλουμε καταναγκαστικά και αποδιοργανώνουμε την πλειονότητα των υποψηφίων χωρών, ή περιμένουμε ένα φυσικό ρεύμα προκειμένου να εκπληρωθούν οι προκαθορισμένοι όροι και τότε παραπέμπουμε την προσχώρηση στις ελληνικές καλένδες.
Στην πραγματικότητα, έχουμε βυθιστεί μέσα στο ίδιο το μοντέλο της ευρωπαϊκής οικοδόμησης, εννοώ την ταυτόχρονη ένταξη όλων των τομέων δραστηριοτήτων, όποιες κι αν είναι οι παραδόσεις και οι ιδιαιτερότητες των μεν και των δε, το οποίο μεταμορφώνεται και πάλι σε παγίδα.
Επειδή θελήσαμε να καταργήσουμε τα σύνορα μέσα σε λίγα χρόνια, επειδή θελήσαμε να αψηφήσουμε τις διαφορές μεταξύ των εθνών και των αντιστοίχων δομών τους, για ακόμα μια φορά οδηγηθήκαμε σε μια επιλογή του τύπου όλα ή τίποτα, μεταξύ δυο δεινών το ίδιο φοβερών.
Προφανώς, χρειάστηκε να επιλέξουμε την πολιτική Ευρώπη, η οποία σχεδιάστηκε ως όργανο μόνιμου διαλόγου που συνοδεύεται από ορισμένες συνεργασίες ΰ la carte, όπως επιδίωξαν κάποτε τα προγράμματα Eureka.
Ήταν η επιλογή μια ομοσπονδιακής Ευρώπης, που θα σεβόταν τα σύνορα των μεν και των δε, που θα σεβόταν τους ρυθμούς και τους τρόπους ανάπτυξης του κάθε έθνους και που θα σεβόταν τελικά όλη την Ευρώπη.
Υποτίθεται, ως προς το σημείο που μας απασχολεί σήμερα, ότι θα είχαμε τη δυνατότητα να υποδεχθούμε νέα μέλη μόλις έθεταν υποψηφιότητα, όπως εξάλλου έκανε το ΝΑΤΟ, διότι ας μην αυταπατόμαστε, κυρίες και κύριοι, για εμάς η πολιτική μάχη έχει χαθεί προς όφελος των Ηνωμένων Πολιτειών, οι οποίες με την ελαστική μέθοδο της πολιτικής και στρατιωτικής συμμαχίας εξασφάλισαν εδώ και καιρό τη διεύρυνση της Ευρώπης, αλλά προς όφελός τους.
Το ζήτημα της διεύρυνσης θα διευθετηθεί μετά από πολύ καιρό, διότι προϋποθέτει την ικανότητα να επανέλθουμε στην ιδεολογική και πολύ παιδαριώδη, εξάλλου, σύλληψη μιας ομοιόμορφης ένταξης, αν όχι συγχώνευσης όλων των εθνών μας σε ένα συμπαγές σύνολο, αντίθετο προς τις πραγματικότητες της γεωγραφίας και της ιστορίας.
Από την πλευρά μας, αν θέλουμε να φανούμε απαισιόδοξοι, λέμε ότι είναι τόσο μεγάλη η τύφλωση των ευρωπαϊκών θεσμικών οργάνων που όρμησαν ολοταχώς στις πιο επιζήμιες πορείες, όσο μεγάλη είναι επίσης η τύφλωση αυτού του Κοινοβουλίου το οποίο είναι ανίκανο να αποφανθεί επί θεμάτων της φλέγουσας επικαιρότητας, όπως για παράδειγμα αυτό που θέτει σήμερα η κλιμάκωση της βίας στην Παλαιστίνη, όπου ένα κράτος δήθεν δημοκρατικό δολοφονεί καθημερινά παιδιά στους δρόμους, και η οποία χάνεται σε εξαντλητικές χίμαιρες με τίμημα την αιώνια διαίρεση της.
Κύριε Πρόεδρε, αξιότιμοι κύριοι συνάδελφοι, ορθώς έπραξε το Κοινοβούλιο να εγγράψει την εξαίρετη έκθεση του συναδέλφου Brok αμέσως μετά τη συζήτηση που διεξήχθη σήμερα το πρωί σχετικά με τις Συνόδους Κορυφής του Μπιαρρίτς και της Νίκαιας.
Είναι ανώφελο να ξεγελιόμαστε: όλο αυτό το σενάριο, που περιγράφηκε με τόσο ακριβή τρόπο από τον αξιότιμο κ. Brok και αναλύθηκε από όλες τις πτυχές του στις επιμέρους εκθέσεις που θα ακούσουμε μετά, έρχεται σε αντίθεση με αυτά που συμβαίνουν στο μέτωπο των μεταρρυθμίσεων που έχουν σκοπό να κάνουν τη σημερινή Ευρωπαϊκή Ένωση να προσαρμόσει τις δικές της διαρθρώσεις και τα δικά της όργανα στην πρόκληση της διεύρυνσης.
Όπως πολλοί άλλοι συνάδελφοι, εκτίμησα πολύ σήμερα το πρωί τις δηλώσεις του Προέδρου Prodi, σημείωσα αυτά που μας είπε ο Υπουργός Moscovici, ο οποίος, με διπλωματική σύνεση, μας προειδοποίησε εντούτοις και αυτός για το γεγονός ότι, προς το παρόν, δεν βρισκόμαστε ενώπιον αισιόδοξου σεναρίου όσον αφορά τα πιθανά αποτελέσματα κατά τους επόμενους δύο με τρεις μήνες.
Εμείς ελπίζουμε να υπάρξουν αποτελέσματα και να μην χρειαστεί να μεταθέσουμε σε άλλη διακυβερνητική διάσκεψη αυτά που πρέπει να γίνουν για να μπορέσει να πραγματοποιηθεί η διεύρυνση.
Είναι αναμφισβήτητο, πάντως, ότι αυτό το στοιχείο παραμένει και επηρεάζει όλη την υπόλοιπη αρχιτεκτονική, το σενάριο, αυτό το δικαίωμα που έχουν πλέον αποκτήσει οι λαοί και οι χώρες της Ανατολικής και της Νότιας Ευρώπης να ενταχθούν στην Ευρωπαϊκή Ένωση: για τις ανατολικές χώρες είναι - θα έλεγα - ένα είδος επανόρθωσης για όλα αυτά τα χρόνια που αναγκάστηκαν να υποστούν μια δικτατορία, η οποία, παρότι σχεδιάστηκε στη Γιάλτα, υπήρξε εντούτοις δικτατορία για πάρα πολλά χρόνια.
Θα ήθελα τώρα να υπογραμμίσω ένα άλλο σημείο: σημαντικό νομίζω πως είναι το στοιχείο των πόρων, όπως ήδη υπενθυμίστηκε.
Η έκθεση Brok κάνει νύξη σ' αυτό, αν και κάπως δειλά· κάνει νύξη όμως και στο γεγονός ότι έχουμε ένα μέγιστο 1,27% από το οποίο απέχουμε πολύ και που οι κυβερνήσεις των χωρών μας απέχουν πολύ από το να θέλουν να το φθάσουν.
Τώρα, στις προηγούμενες διευρύνσεις, και ειδικά σε εκείνη της Ισπανίας και της Πορτογαλίας, είχαμε στα χέρια μας ένα πολύ ισχυρό μέσο από άποψη προϋπολογισμού, αφού τα πακέτα Delors I και Delors II προσέφεραν την ορμή που, ακόμη και σε εκείνες τις περιστάσεις, επέτρεψε σε οικονομίες που αντιμετώπιζαν δυσκολίες να καλύψουν τον χαμένο χρόνο.
Αυτή η πολιτική βούληση λείπει σήμερα και είναι, νομίζω, το κεντρικό στοιχείο που πρέπει να υπογραμμισθεί στη συζήτηση για τη διεύρυνση.
Κύριε Πρόεδρε, είναι αναμφισβήτητο ότι στην αρχή του 21ου αιώνα το θέμα που έχει την κορυφαία προτεραιότητα για την Ευρωπαϊκή Ένωση είναι το μεγαλύτερο ιστορικό εγχείρημά της με τη διεύρυνση προς Ανατολάς και εν μέρει προς Νότο.
Η συζήτηση που διεξάγουμε αποσκοπεί να το τονίσει αυτό.
Το προσωπικό ενδιαφέρον των εισηγητών της Επιτροπής Εξωτερικών Υποθέσεων και η εποικοδομητική ανταλλαγή απόψεων που πραγματοποιήθηκε στους κόλπους της επιτροπής αυτής δείχνουν αναμφίβολα προς την ίδια κατεύθυνση.
Η χρονιά που πρόσφερε την απρόσμενη δυνατότητα μιας στενής πολιτικής συνεργασίας στους κόλπους της γηραιάς Δύσης είναι αναμφισβήτητα η χρονιά των θαυμάτων του 20ού αιώνα, το 1989.
Ως πρώην δημοσιογράφος, έχω ιδιαίτερες αναμνήσεις από την εποχή που άκουγα στους δρόμους του Ανατολικού Βερολίνου, της Πράγας και του Βουκουρεστίου, τους ανθρώπους να λένε "επιστρέψαμε στην Ευρώπη" .
Η πραγμάτωση αυτού του γενικού συναισθήματος που επικρατούσε στις χώρες της Κεντρικής και της Ανατολικής Ευρώπης στα τέλη της δεκαετίας του ' 80 μας δεσμεύει όλους μέχρι σήμερα.
Εν τω μεταξύ, έχουν περάσει περισσότερο από δέκα χρόνια από την πτώση του τείχους, από την πτώση του σιδηρού παραπετάσματος.
Στην Ανατολή, τον ενθουσιασμό για την Ευρώπη έχει διαδεχθεί αυστηρή κριτική.
Η αιτία είναι προφανής.
Οι υποψήφιες χώρες κρίνουν ότι ο δρόμος προς την Ευρωπαϊκή Ένωση, προς την προσχώρηση, είναι πολύ μακρύς.
Ο οικονομικός σύμβουλος του Πολωνού Προέδρου, Marek Belka, εκφράζει με πολύ άμεσο τρόπο αυτή την ανυπομονησία και δυσαρέσκεια: "Η Ευρωπαϊκή Ένωση απαιτεί από εμάς να υλοποιήσουμε σε έναν υπερβολικά ταχύ ρυθμό τις απαραίτητες μεταρρυθμίσεις.
Ταυτόχρονα όμως δεν μας προσφέρει κανένα χρονοδιάγραμμα για την προσχώρηση" .
Ο Πρόεδρος της Τράπεζας της Ουγγαρίας σπεύδει να τον υποστηρίξει: "Η Ευρωπαϊκή Ένωση πρέπει να δώσει τα κατάλληλα μηνύματα" .
Σε διαφορετική περίπτωση οι υποψίες που επικρατούν στην Ανατολική Ευρώπη ότι η Ευρωπαϊκή Ένωση δεν παίρνει στα σοβαρά τη διεύρυνση θα μπορούσα να καταλήξουν σε μια επικίνδυνη απογοήτευση με τις υποσχέσεις των Βρυξελλών - τα λόγια αυτά είναι του Ούγγρου πληροφοριοδότη μου.
Πώς μπορούν να αρθούν αυτές οι επιφυλάξεις που επικρατούν στην Ανατολική Ευρώπη έναντι της Ευρωπαϊκής Ένωσης;
Με μια δραστήρια πολιτική δύο αξόνων.
Η Ευρωπαϊκή Ένωση πρέπει να ετοιμαστεί το συντομότερο δυνατό από θεσμική άποψη για να υποδεχθεί ένα σημαντικό αριθμό νέων κρατών μελών και ταυτόχρονα πρέπει να προσφέρει στις χώρες αυτές επιτέλους μια ρεαλιστική στρατηγική προσχώρησης.
Στην περίπτωση αυτή αυτό που σκέφτομαι είναι μια σταδιακή διεύρυνση με συγκριτικά μικρούς γύρους στους οποίους θα συμμετέχουν οι υποψήφιες χώρες που πληρούν πραγματικά τις προϋποθέσεις.
Αυτό μπορεί να γίνει σε μια περίοδο περίπου 15 ετών.
Έτσι, η Ευρωπαϊκή Ένωση διατρέχει λιγότερο κίνδυνο να υπονομεύσει τα κριτήρια της Κοπεγχάγης απ' ό,τι θα συνέβαινε στην περίπτωση της μαζικής προσχώρησης 10 υποψηφίων κρατών μελών.
Θα μου πείτε, κατ' αυτό τον τρόπο θα εξαφανιστούν αυτομάτως οι σημαντικές ανησυχίες που επικρατούν στα κράτη μέλη της Ευρωπαϊκής Ένωσης και στα υποψήφια κράτη μέλη όσον αφορά τη διεύρυνση;
Βεβαίως και όχι.
Αυτός είναι και ο λόγος για τον οποίο συμφωνώ με την τροπολογία 40 που κατέθεσε η συνάδελφος Malmstrφm επί της έκθεσης Brok.
Σ' αυτήν καλεί την Ευρωπαϊκή Ένωση να διενεργήσει εκτεταμένη μελέτη με αντικείμενο το κόστος της μη διεύρυνσης και ταυτόχρονα να καταδείξει ποια θα ήταν τα μακροπρόθεσμα οικονομικά πλεονεκτήματα ή μειονεκτήματα εάν απορριπτόταν η διεύρυνση.
Επίσης, η κ. Malmstrφm καλεί την Ευρωπαϊκή Επιτροπή να ενημερώσει πλήρως τους Ευρωπαίους πολίτες γιατί αυτοί πρέπει να γνωρίζουν πάντοτε σε ποιο στάδιο βρίσκονται οι διαπραγματεύσεις για τη διεύρυνση που έχουν ως απώτερο στόχο την επανένωση της Ευρώπης.
Μια τόσο ευαίσθητη τοποθέτηση ή καλύτερα μια παρόμοια επίγνωση της πολιτικής ευθύνης θα τιμούσε τις Βρυξέλλες και θα αποτελούσε επιπλέον ένα άξιο μίμησης παράδειγμα για τους εταίρους της Ευρωπαϊκής Ένωσης στην Ανατολή.
Τότε η διεύρυνση θα προχωρήσει πραγματικά καλά: μέσω της κοινής γνώμης, μέσω του αποφασιστικής σημασίας κοινωνικού ερείσματος.
Κύριε Πρόεδρε, σε τελευταία ανάλυση το κόστος και το όφελος της διεύρυνσης της Ευρωπαϊκής Ένωσης προς Ανατολάς δεν πρέπει να έχουν καθοριστική σημασία.
Εάν μπορούμε να εκτιμήσουμε πραγματικά το κόστος της αναβολής της διεύρυνσης, το κόστος της αναβολής της απελευθέρωσης του άλλου τμήματος της ηπείρου μας, εάν θέλουμε να αντλήσουμε τα κατάλληλα διδάγματα από τους δύο παγκοσμίους πολέμους που διεξήχθησαν τον περασμένο αιώνα, τότε θα πρέπει να είμαστε έτοιμοι να βοηθήσουμε και θα πρέπει να είμαστε έτοιμοι να κάνουμε θυσίες.
Αγαπητοί συνάδελφοι, το Συμβούλιο και η Επιτροπή ζήτησαν εκ νέου το λόγο.
Προηγουμένως, επέτρεψα στους ομιλητές των πολιτικών ομάδων να μιλήσουν για περισσότερη ώρα από αυτή που προβλέπεται στην ημερήσια διάταξη χωρίς να δώσω μεγάλη σημασία στο χρόνο ομιλίας, λόγω της σπουδαιότητας της συζήτησης.
Γι' αυτό παρακαλώ τον κύριο Υπουργό και τον κύριο Επίτροπο να λάβουν αυτό το γεγονός υπόψη όσον αφορά το χρόνο της ομιλίας τους.
Συμβούλιο.
Θα είμαι σύντομος, όπως ήμουν πριν εξάλλου, αφού άφησα τρία λεπτά από τον χρόνο ομιλίας μου κατά την πρώτη μου παρέμβαση.
Θα ήθελα με τη σειρά μου να υπογραμμίσω τον συγχρονισμό της συζήτησής μας, εδώ, μιας πράγματι ουσιαστικής συζήτησης, και τη δέκατη επέτειο της επανένωσης της Γερμανίας, καθώς αυτά τα δύο θέματα, προφανώς, σχετίζονται.
Η πτώση του τείχους του Βερολίνου, αυτό το εκπληκτικό ιστορικό γεγονός το οποίο δημιουργεί τις προϋποθέσεις για τη διεύρυνση, τις συνθήκες για την ευρωπαϊκή επανένωση και το οποίο για άλλη μια φορά προσφέρει όλη την προοπτική του, όλη τη σημασία του σε αυτό το έργο που θα μείνει στην ιστορία της ηπείρου μας.
Θα ήθελα να χαιρετίσω την εξαιρετική παρουσίαση του Gόnther Verheugen, η οποία όπως πάντα ήταν σαφής, ακριβής και έφερε στο φως τα σημαντικά σημεία και τις δυσκολίες που πρέπει να αντιμετωπιστούν.
Όπως προανέφερα, η διεύρυνση αποτελεί ιστορικό γεγονός, αποτελεί καθήκον.
Στο εξής είναι αναπόφευκτη και δεν πρέπει να επιτρέψουμε να εμφανιστούν νέα ρήγματα στη σημερινή Ευρώπη, δέκα χρόνια μετά την πτώση του τείχους του Βερολίνου.
Αλλά, ας πούμε τα πράγματα με το όνομά τους: δεν νοείται προσχώρηση με έκπτωση.
Δεν νοείται να μην προετοιμάσουμε σοβαρά τη διεύρυνση, με το πρόσχημα ότι γράφουμε ιστορία, πράγμα που σημαίνει ότι οι υποψήφιες χώρες πρέπει να πληρούν τους καθορισμένους όρους: να ενσωματώσουν το κεκτημένο και να είναι σε θέση να το εφαρμόσουν.
Αναμφισβήτητα, θα υπάρξουν μεταβατικές περίοδοι, όπως ήδη υπήρξαν όταν προβήκαμε στη διεύρυνση σε άλλες χώρες, που σήμερα είναι μέλη της Ευρωπαϊκής Ένωσης.
Όμως πρέπει να παραμείνουμε λογικοί.
Ας μη δημαγωγούμε για τη διάρκεια αυτών των περιόδων.
Γνωρίζουμε ότι περίοδοι οριστικά μεταβατικές, και τολμώ να εκφραστώ έτσι, δεν δημιουργούν ευνοϊκές συνθήκες για μια νέα επιτυχημένη διεύρυνση.
Ένα άλλο βασικό σημείο είναι ότι πράγματι πρέπει να ενημερωθεί η κοινή γνώμη και να υπάρξει προσπάθεια να αποδεχθεί αυτήν τη διεύρυνση.
Όταν μιλώ για ενημέρωση της κοινής γνώμης, εννοώ βεβαίως των κρατών της Κεντρικής και Ανατολικής Ευρώπης, διότι χρειάζεται να προβληθεί αυτός ο σκοπός ο οποίος είναι θεμελιώδους σημασίας για εκείνες.
Πρέπει να μπορούμε να βασιζόμαστε σε μια εξαιρετικά ισχυρή προσχώρηση από την πλευρά των χωρών αυτών.
Όμως εννοώ επίσης την κοινή γνώμη στους κόλπους της Ευρωπαϊκής Ένωσης.
Ας μην κρύβουμε το γεγονός ότι υπάρχει μια επιφυλακτική Ευρώπη, και ίσως αυτός είναι ένας από τους λόγους για τους οποίους, όπως είπατε κύριε Cox, δεν μιλάμε αρκετά για την διεύρυνση.
Ίσως, γι' αυτό, ορισμένοι δεν τολμούν να μιλούν για την διεύρυνση.
Ίσως πάλι υπάρχουν επιφυλάξεις διότι δεν μιλάμε αρκετά για την διεύρυνση.
Εγώ συμπεραίνω ότι πρέπει να μιλάμε γι' αυτήν περισσότερο, αλλά να μιλάμε καλά και να μιλάμε καλύτερα.
Είναι πολύ σημαντικό, και από αυτήν την άποψη, είμαι ευτυχής που η Επιτροπή εργάζεται για την υλοποίηση μιας ενημερωτικής εκστρατείας, την οποία ο Επίτροπος Verheugen επιθυμεί ευρεία και αποκεντρωμένη συγχρόνως.
Χωρίς να θέλω να του κάνω υπόδειξη, πιστεύω ότι για να είναι αποτελεσματική, πρέπει να προσαρμοστεί στις προσδοκίες της κοινής γνώμης και να προσεγγίσει τα συγκεκριμένα ζητήματα που την απασχολούν: την ασφάλεια, διότι πρέπει να ζούμε σε μια Ευρώπη που θα είναι χώρος ελευθερίας, ελεύθερης κυκλοφορίας, αλλά και ασφάλειας για τους κατοίκους της.
Την απασχόληση και τον φόβο του κοινωνικού ντάμπινγκ, στον οποίο δεν πιστεύω, αλλά οφείλουμε να καταπολεμήσουμε αυτόν τον φόβο με λογικά επιχειρήματα.
Το περιβάλλον, διότι είναι σαφές ότι οτιδήποτε αφορά το περιβάλλον, και κυρίως την πυρηνική ασφάλεια, αποτελεί πραγματική απαίτηση για τους ευρωπαίους πολίτες.
Τη χρηματοδότηση και, τέλος, τη διαφθορά.
Στο πλαίσιο αυτής της ενημερωτικής εκστρατείας πρέπει να αγωνιστούμε ενάντια στους υπερβολικούς φόβους, όμως πρέπει επίσης να επιλύουμε τα προβλήματα μόλις προκύπτουν.
Το θέμα της προσχώρησης της κοινής γνώμης στη διαδικασία διεύρυνσης υπογραμμίστηκε επίσης από το Πρόεδρο Hδnsch, και πιστεύω ότι πράγματι βρίσκεται στο επίκεντρο του διαλόγου.
Απτεται της αξιοπιστίας της Ένωσης.
Από αυτήν την άποψη, κατανοώ την ανυπομονησία ορισμένων από εσάς - του Προέδρου Hδnsch, του Προέδρου Brok, του Προέδρου Poettering - οι οποίοι θα επιθυμούσαν τη συμμετοχή των χωρών της Κεντρικής και Ανατολικής Ευρώπης στις επόμενες εκλογές του Ευρωπαϊκού Κοινοβουλίου, το 2004.
Υπάρχει μια ισχυρή άποψη η οποία είναι επίσης ωραία : να μην προβούμε δηλαδή σε διευρύνσεις ενάντια στην κοινή γνώμη, και πράγματι ο καλύτερος τρόπος για να προβούμε σε διευρύνσεις με την κοινή γνώμη στο μέρος μας είναι η συμμετοχή τους στις εκλογές, διότι οι εκλογές είναι η έκφραση της δημοκρατίας και η μέθοδος ένταξης των πολιτών στο πολιτικό σύστημα.
Σε αυτήν την απαίτηση εγώ απαντώ: γιατί όχι;
Γιατί όχι, εάν τούτο είναι εφικτό;
Και Έπ'' αυτού υπενθυμίζω εκ νέου, - διευκρινίζοντας ότι αυτή η σκέψη δεν είναι, όπως άκουσα να λέγεται, ούτε τεχνική, ούτε απαισιόδοξη, ούτε περιοριστική- ότι η Ευρωπαϊκή Ένωση έχει ορίσει μια ημερομηνία: την 1η Ιανουαρίου 2003.
Εναπόκειται στις υποψήφιες χώρες να καταβάλλουν τις απαραίτητες προσπάθειες για να τα καταφέρουν, και σ' εμάς να τις βοηθήσουμε και να προετοιμαστούμε επίσης για την υποδοχή τους.
Όμως, και πάλι, ας μην είμαστε δημαγωγοί, ακόμα κι αν κατανοούμε αυτή την ανυπομονησία, ας έχουμε συναίσθηση του ότι είναι μάλλον απίθανο να συμμετάσχει μεγάλος αριθμός των σημερινών υποψηφίων χωρών στις εκλογές του 2004, ακόμα κι αν το επιθυμούμε.
Ας διατηρήσουμε μια ευθεία, βολονταριστική, αλλά και ρεαλιστική γραμμή.
Ο κύριος Cox θέλησε να προχωρήσουμε στην ουσία των δύσκολων θεμάτων.
Μπορώ να του εγγυηθώ ότι την ίδια επιθυμία έχει και η γαλλική προεδρία.
Η κυρία Hautala έθιξε ένα πολύ ευαίσθητο ζήτημα: πρότεινε να αναθεωρηθούν οι δημοσιονομικές προοπτικές, προκειμένου να επιτραπούν ταχείες διευρύνσεις.
Δεν χρειάζεται να υπογραμμίσω, σε αυτό το Σώμα, πόσο σημαντική είναι αυτή η πρόταση, αλλά επίσης πόσο τολμηρή είναι σε κάποιο βαθμό ίσως, με κίνδυνο να προσκρούσει εδώ κι εκεί, σε δυσκολίες.
Τούτου λεχθέντος, νομίζω ότι καλώς τέθηκε το ζήτημα.
Και πάλι, κατανοούμε, όπως είπε ο κύριος Belder, γιατί οι Ούγγροι ή οι Πολωνοί, ή οι Τσέχοι φίλοι μας μας ζητούν σημάδια, χωρίς τα οποία διακυβεύουμε την αξιοπιστία μας.
Αλλά - και ολοκληρώνω, καθώς επιθυμώ να γίνω πλήρως κατανοητός: δεν είμαι απαισιόδοξος όσον αφορά το θέμα, δεν υποκρίνομαι τον ανίσχυρο, θέλω μια ισχυρή προτίμηση όσον αφορά τη διεύρυνση - για να είμαστε αξιόπιστοι πρέπει επίσης να είμαστε σοβαροί, πρέπει να είμαστε κατανοητοί, πρέπει να μπορούμε να υποδεχτούμε την ένταξη των λαών, των λαών των υποψήφιων χωρών, όπως τους δικούς μας λαούς.
Κι επομένως δεν πρέπει να βιάζουμε τα πράγματα.
Πριν από μερικά χρόνια, στην Κοπεγχάγη, ορίσαμε κριτήρια.
Τώρα διεξάγουμε τις διαπραγματεύσεις χέρι-χέρι με την Επιτροπή, τις διεξάγουμε με σοβαρό και βολονταριστικό τρόπο.
Ας δημιουργήσουμε τις προϋποθέσεις για την επιτυχία, διότι είναι σημαντικό διεύρυνση αυτή να μην αποτελέσει μια αναλαμπή, η να μην αποτελέσει μόνο μια συμβολική απόφαση η οποία στη συνέχεια θα δημιουργήσει προβλήματα.
Πρέπει να αποτελέσει μια πραγματική επανένωση που θα επιτρέψει αύριο στην Ευρώπη να λειτουργήσει με τριάντα μέλη τόσο καλά όσο λειτουργεί με δεκαπέντε, και θα πω σκεπτόμενος την αυριανή συζήτηση, ίσως καλύτερα από ότι λειτουργεί με δεκαπέντε μέλη.
(Χειροκροτήματα)
.
Κύριε Πρόεδρε, κυρίες και κύριοι, θα ήθελα να αναφερθώ εν συντομία στις προϋποθέσεις για μια περίπτωση την οποία επιθυμούν πολλά μέρη στην αίθουσα.
Πρώτη προϋπόθεση είναι βέβαια να είμαστε εμείς οι ίδιοι προετοιμασμένοι.
Τούτο διατυπώθηκε πολλές φορές στα Ευρωπαϊκά Συμβούλια του Βερολίνου, της Κολωνίας και του Ελσίνκι και θα επιβεβαιωθεί εκ νέου ρητώς στη Νίκαια.
Θα είμαστε έτοιμοι μόλις αποφασισθούν οι θεσμικές μεταρρυθμίσεις.
Η προθεσμία για την πραγματοποίηση των μεταρρυθμίσεων είναι το 2002.
Από τα ανωτέρω απορρέει εμμέσως ότι δεν θα θέσουμε περαιτέρω προϋποθέσεις.
Αν λοιπόν η διαδικασία μεταρρυθμίσεων πρέπει να συνεχισθεί - γεγονός που επιδοκιμάζω έντονα - και αν εξετάζεται ήδη το ενδεχόμενο μιας ημερήσιας διάταξης μετά τη Νίκαια και ενδεχομένως η πραγματοποίηση μιας περαιτέρω Διακυβερνητικής Διάσκεψης, η ένταξη των πρώτων υποψήφιων χωρών δεν θα πρέπει να εξαρτηθεί από την περάτωση της Διάσκεψης αυτής.
Τούτο θα είχε τα ίδια αρνητικά αποτελέσματα με εκείνα που πολλοί ομιλητές περιέγραψαν σε περίπτωση μιας αποτυχίας στη Νίκαια.
Αλλά αυτό πιστεύουμε κι εμείς.
Οι χρηματοοικονομικές προϋποθέσεις έχουν ήδη καθορισθεί από τη σύνοδο του Βερολίνου.
Παρεμπιπτόντως, το ποσό που διατίθεται για τη χρηματοδότηση ολόκληρου του σχεδίου ανέρχεται σε 80 δισεκατομμύρια ευρώ.
Δεν ζητώ περισσότερα χρήματα για την προενταξιακή ενίσχυση π.χ. διότι είμαι ήδη ευχαριστημένος που μπορούμε να διαθέσουμε τους υφιστάμενους πόρους με ορθό τρόπο και καταλλήλως.
Δεν θέλω να παραμένουν συσσωρευμένα ποσά, λόγω καθυστέρησης στη διάθεσή τους, όπως εκείνα που συσσωρεύτηκαν για πολλά χρόνια σε άλλους τομείς της εξωτερικής βοήθειας.
Προς το παρόν, δεν χρειάζεται να συζητούμε για τις δημοσιονομικές προβλέψεις σε σχέση με τη διεύρυνση.
Υποθέτουμε ότι η κάλυψη του σχεδίου θα είναι δυνατή έως το 2006, βάσει των δημοσιονομικών προβλέψεων.
Όσον αφορά τις άλλες προϋποθέσεις, το θέμα αυτό δεν εξαρτάται από εμάς ή από τις επιθυμίες μας.
Τα υποψήφια κράτη καθορίζουν πάντως το ρυθμό της διαδικασίας μόνα τους.
Δεν πρέπει να σας προξενεί έκπληξη το γεγονός ότι διάφοροι υπεύθυνοι για τη διεξαγωγή των διαπραγματεύσεων, πρόεδροι, πρόεδροι κοινοβουλίων ή συνάδελφοί σας στα εθνικά κοινοβούλια εκφράζουν τη δυσαρέσκειά τους διότι η όλη διαδικασία δεν προχωρεί με αρκετά ταχύ ρυθμό - ανεξάρτητα από το γεγονός ότι αυτό είναι ένα από τα αγαπημένα αθλήματα στην Ευρώπη - διότι, εν τω μεταξύ, έχω διαπιστώσει ότι στην Επιτροπή οι ρυθμοί είναι πάντα πάρα πολύ αργοί!
Δεν πρέπει να λησμονείτε ότι τα άτομα αυτά εκπροσωπούν συμφέροντα.
Θα μου προξενούσε μεγάλη έκπληξη αν δεν ασκούσαν πιέσεις.
Βρίσκονται στις θέσεις αυτές για να ασκούν πιέσεις.
Αλλά αξίζει να ρωτήσετε τα άτομα που σας υποβάλλουν παράπονα όσον αφορά το ρυθμό των διαδικασιών, αν η χώρα τους έχει πράγματι ήδη δώσει όλες τις απαιτούμενες πληροφορίες, αν η χώρα τους έχει ήδη πράγματι υιοθετήσει όλες τις νομικές διατάξεις που είναι αναγκαίες για την ενσωμάτωση του κοινοτικού κεκτημένου, αν η χώρα τους έχει πράγματι καθιερώσει όλες τις δομές που είναι απαραίτητες για την εφαρμογή του κεκτημένου.
Αν θέσετε τα ανωτέρω ερωτήματα, θα αντιληφθείτε πολύ συχνά μια έκφραση δυσαρέσκειας στο πρόσωπο των συνομιλητών σας, διότι οι τελευταίοι είναι υποχρεωμένοι να παραδεχθούν την αλήθεια, ότι δηλαδή και η χώρα τους έχει ακόμη δρόμο να διανύσει.
Συνιστώ την επίδειξη έντονης ηρεμίας έναντι της πίεσης που ασκούν τα υποψήφια κράτη σε σχέση με την προθεσμία.
Θα εμμείνουμε στη θέση μας: δηλαδή, θα είμαστε έτοιμοι να υποδεχθούμε νέα μέλη από την 1η Ιανουαρίου 2003!
Τούτο ισχύει για όλα τα κράτη που θα έχουν προετοιμασθεί για την ένταξή τους έως την ημερομηνία αυτή.
Θα βοηθήσουμε επίσης όλα τα υποψήφια κράτη να προετοιμασθούν έως τότε.
Είναι όμως γεγονός ότι σήμερα, 3η Οκτωβρίου 2000, δεν μπορώ να εκφέρω γνώμη για κανένα υποψήφιο κράτος όσον αφορά το πότε θα εισέλθει στο στάδιο ετοιμότητας για την ένταξή του.
Για κανένα υποψήφιο κράτος δεν μπορώ να σας πω κάτι σχετικό με βεβαιότητα!
Από τα ανωτέρω μπορεί να εξαχθεί αυτονόητα το συμπέρασμα ότι έχουμε πράγματι καθορίσει μια ημερομηνία.
Αν καθορίσουμε όμως μια παρόμοια ημερομηνία, υπάρχει ο κίνδυνος τα υποψήφια κράτη να επιδείξουν λιγότερη προθυμία όσον αφορά τις μεταρρυθμίσεις.
Γιατί νομίζετε ότι οι πολιτικοί στις χώρες αυτές πιέζουν τόσο έντονα για την καθιέρωση μιας ημερομηνίας προσχώρησης πολιτικού χαρακτήρα;
Διότι θα επιθυμούσαν, αν είναι δυνατό, να μην επιληφθούν ορισμένων εξαιρετικά δύσκολων μεταρρυθμίσεων που χρειάζεται ακόμη να πραγματοποιήσουν.
Οφείλουμε πάντοτε να αναζητούμε τη σωστή ισορροπία.
Αν δεν καθορίσουμε μια ημερομηνία θα απογοητευθούν οι υποψήφιες χώρες.
Αν πάλι καθορίσουμε μια ημερομηνία, τούτο θα δημιουργήσει ένα κλίμα αυταρέσκειας στις τελευταίες.
Επομένως, πρέπει να εγείρουμε το ερώτημα της ημερομηνίας τη σωστή στιγμή δηλαδή, όταν θα μπορούμε να κρίνουμε με επαρκή βεβαιότητα την ετοιμότητα των υποψήφιων για ένταξη κρατών.
Προς το παρόν, αυτό είναι δυστυχώς αδύνατο.
Επισήμανα όμως ήδη ότι όλες οι υποψήφιες χώρες πλησιάζουν το στάδιο ωριμότητας με σχετικά ταχύ ρυθμό.
Θα ήθελα ακόμη να αναφερθώ εν συντομία σε δύο ή τρεις παρατηρήσεις που έγιναν κατά τη διάρκεια της συζήτησης.
Ο κ. Hδnsch είπε - και συμφωνώ κατά μεγάλο μέρος με τις απόψεις του - ότι η ασφάλεια των πυρηνικών εγκαταστάσεων είναι ένα σημαντικό θέμα.
Συμφωνώ απολύτως!
Αλλά θα ήθελα να ξεκαθαρίσω από την αρχή ένα ζήτημα για να μην υπάρξει παρεξήγηση.
Αναφέρατε ότι οι πυρηνικές εγκαταστάσεις πρέπει να κλείσουν πριν από την ένταξη των υποψήφιων κρατών.
Τούτη είναι μια εντελώς καινοτόμος ιδέα.
Η πολιτική μας ήταν να καθορίσουμε με τα κράτη αυτά ημερομηνίες για το κλείσιμο των πυρηνικών τους εγκαταστάσεων.
Τούτο αποτελούσε προϋπόθεση για την έναρξη διαπραγματεύσεων.
Έτσι συνέβησαν τα πράγματα.
Ελπίζω ότι θα επιτραπεί στα υποψήφια κράτη να προσχωρήσουν στην ΕΕ πριν από τη λήξη των καθορισμένων προθεσμιών, διότι, στην αντίθετη περίπτωση, ορισμένα από αυτά θα προσχωρήσουν στην ΕΕ μετά από πολύ μεγάλο χρονικό διάστημα.
Υποθέτω όμως ότι πρόκειται μόνο για ένα γλωσσικό λάθος.
Θα ήθελα ακόμη να θίξω ένα άλλο θέμα.
Δεν πιέσαμε παράλληλα τα υποψήφια κράτη να προσχωρήσουν στο ΝΑΤΟ - νομίζω ότι ο κ. Marset Campos προέβη σε αυτή την παρατήρηση.
Εγείρω το θέμα αυτό διότι είναι πολύ ενδιαφέρον.
Στην πραγματικότητα, όπως θα θυμάστε, το ΝΑΤΟ και οι ΗΠΑ εξέφραζαν έντονες επιφυλάξεις όσον αφορά την επιθυμία των χωρών της Κεντρικής και Ανατολικής Ευρώπης να προσχωρήσουν στο ΝΑΤΟ.
Χρειάστηκαν χρόνια μέχρι να λάβουν τελικά μια απόφαση μετά από πολλούς δισταγμούς.
Η πίεση για την προσχώρηση στο ΝΑΤΟ δεν προήλθε από την Ουάσιγκτον ή το Λονδίνο ή από κάποια άλλη δυτική χώρα αλλά οπωσδήποτε από τη Βαρσοβία, την Πράγα και τη Βουδαπέστη.
Και η αιτία είναι ότι όλοι αυτοί οι λαοί ήθελαν να προσχωρήσουν οριστικά στη σωστή πλευρά, δηλαδή να καταλάβουν σταθερά τη θέση τους στην οικογένεια των δημοκρατικών εθνών.
Αλλωστε, για τον ίδιο λόγο εξέφρασαν την επιθυμία να ενταχθούν στην Ευρωπαϊκή Ένωση.
Το τελευταίο ζήτημα στο οποίο θα ήθελα να αναφερθώ είναι ο τομέας της γεωργίας.
Αναφέρθηκε ότι το άνοιγμα των συνόρων θα είχε ως αποτέλεσμα την άμεση κατάρρευση του τομέα της γεωργίας σε ορισμένες χώρες όπως π.χ. η Πολωνία.
Υπενθυμίζω ότι το άνοιγμα των συνόρων όσον αφορά τα γεωργικά και λοιπά προϊόντα καθορίζεται σε μεγάλο βαθμό βάσει ευρωπαϊκών συμφωνιών.
Οι συμφωνίες αυτές υπάρχουν από πολύ καιρό.
Όσον αφορά τα γεωργικά προϊόντα, έχουμε ήδη συνάψει με την Πολωνία ιδίως μια συμφωνία.
Ως αποτέλεσμα, το μεγαλύτερο μέρος - το 100% σχεδόν - των πολωνικών γεωργικών προϊόντων εισάγεται ελεύθερα στην ευρωπαϊκή αγορά ήδη πριν από την ένταξη της χώρας αυτής στην ΕΕ το ίδιο ισχύει και για τα δικά μας προϊόντα, τα οποία διατίθενται ελεύθερα στην πολωνική αγορά.
Συνεπώς, η ελευθέρωση του εμπορίου έχει ήδη συμφωνηθεί στον τομέα των γεωργικών προϊόντων, χωρίς να ανησυχούν οι Πολωνοί ότι η γεωργία τους θα καταρρεύσει ως αποτέλεσμα.
Το πρόβλημα της πολωνικής γεωργίας είναι διαρθρωτικού και κοινωνικού χαρακτήρα και θα πρέπει να του δώσουμε μεγάλη προσοχή όταν θα έλθει η κατάλληλη στιγμή.
Θα ήθελα να σας ευχαριστήσω θερμά για τη συζήτηση μέχρι τώρα, η οποία καταδεικνύει ότι μπορούμε να υπολογίζουμε στην έντονη υποστήριξη του Ευρωπαϊκού Κοινοβουλίου όσον αφορά τις αρχές της διεξαγωγής των διαπραγματεύσεων και τη βούληση να επιλύσουμε εκκρεμή ζητήματα με ταχύ και αποφασιστικό ρυθμό.
(Χειροκροτήματα)
.
(DE) Κύριε Πρόεδρε, θα ήθελα να θέσω μια σύντομη διευκρινιστική ερώτηση στον κύριο Επίτροπο, με την παρουσίαση του οποίου συμφωνώ.
Μπορούμε να προσδιορίσουμε το σενάριο της προσχώρησης μόνο στο μέτρο που θα αναλάβουμε τη δέσμευση να ολοκληρώσουμε την προετοιμασία μας έως τα τέλη του 2002.
Σύμφωνα με την πρόταση που υποβάλλεται, οι κοινοτικοί θεσμοί, τα κράτη μέλη και τα υποψήφια προς ένταξη κράτη πρέπει να καταβάλουν από κοινού προσπάθειες για την περάτωση των προετοιμασιών τους πριν από τις ευρωεκλογές του 2004.
Η διατύπωση αυτή δεν υπονοεί την ανάληψη δέσμευσης αλλά την καταβολή προσπαθειών για την επίτευξη του ανωτέρω στόχου.
Ίσως βάσει της διατύπωσης αυτής να μπορέσουμε να καταλήξουμε σε μια κοινή θέση, ώστε να καταστεί δυνατό να καταβάλουμε τις αντίστοιχες προσπάθειες.
Συνάδελφε κύριε Brok, η πρόταση αυτή δεν μου δημιουργεί κανένα πρόβλημα διότι αντιπροσωπεύει ακριβώς την κοινή μας πολιτική.
Εμείς θα είμαστε έτοιμοι από μια ορισμένη στιγμή.
Εκφράζουμε την επιθυμία και οι υποψήφιες χώρες να έχουν προετοιμασθεί μέχρι τότε.
Θα τις βοηθήσουμε να προετοιμασθούν μέχρι την ημερομηνία εκείνη.
Αυτή τη στιγμή όμως δεν μπορώ να εγγυηθώ ότι είναι έτοιμες.
Ευχαριστώ πολύ για τη διευκρίνιση αυτή, κύριε Επίτροπε.
Θα δώσω τώρα το λόγο στους διάφορους εισηγητές.
Δίνω πρώτα το λόγο στην κ. Carlsson.
.
(SV) Κύριε Πρόεδρε, έφθασα σήμερα με το αεροπλάνο από τη Στοκχόλμη στη Γερμανία και συνέχισα το ταξίδι μου για να έλθω εδώ με αυτοκίνητο διασχίζοντας την ιστορική Αλσατία.
Την ώρα που πραγματοποιούσα αυτό το ταξίδι αισθανόμουν ευγνώμων για την Ευρώπη μου.
Γεννήθηκα σε μια χρονική στιγμή και μία χώρα όπου είναι αδύνατο να περιμένει κανείς καταστροφές και πολέμους.
Πριν γεννηθώ είχε επικρατήσει η ελευθερία και η δημοκρατία επί της καταπίεσης και του παραλογισμού του πολέμου και δημιουργούταν μια Ευρωπαϊκή Ένωση.
Η σημερινή νεολαία θεωρεί την ειρήνη ως κάτι δεδομένο και η καχυποψία έχει αντικατασταθεί από την αμοιβαιότητα.
Υπήρξαν πειρασμοί, αλλά μπορούμε να πούμε συνολικά ότι η ειρήνη και το εμπόριο δημιούργησαν μία στενότερη σχέση μεταξύ των πολιτών, σχέση που εκφράζεται περαιτέρω στις μέρες μας με τη νομισματική ένωση.
Σήμερα, τη στιγμή που γιορτάζουμε την επανένωση της Γερμανίας και συζητούμε τη θέση του Κοινοβουλίου στη διαδικασία διεύρυνσης, είναι σημαντικό να μην λησμονούμε τις ιστορικές προοπτικές και να κοιτούμε μακριά προκειμένου να συνειδητοποιήσουμε ότι ακόμη και η σημερινή γενεά των πολιτικών οφείλει να λάβει τουλάχιστον το ίδιο σημαντικές αποφάσεις υπέρ της ελευθερίας, της ειρήνης και της δημοκρατίας.
Λίγοι πίστευαν ότι ήταν δυνατή η επανένωση της Γερμανίας.
Όλοι αιφνιδιάστηκαν από τη δυναμική που χαρακτήρισε τη διαδικασία της επανένωσης, την οποία τόσο επιδέξια χειρίστηκε ο καγκελάριος Kohl.
Χωρίς τις προσπάθειές του υπέρ της ειρήνης, η Ευρώπη θα είχε άλλη μορφή σήμερα.
Αυτό που άρχισε ως θαρραλέες ενέργειες μίας χούφτας ανθρώπων που ποθούσαν την ελευθερία, οδήγησε στην κατάρρευση του μισητού Τείχους πέτρα-πέτρα.
Γι' αυτό φέρουμε εμείς σήμερα, δέκα χρόνια αργότερα, μία βαριά ευθύνη απέναντι στην Ιστορία: να ολοκληρώσουμε όλοι μαζί την επανένωση της Ευρώπης και να ενισχύσουμε τη διαδικασία της ευρωπαϊκής ολοκλήρωσης.
Η διαδικασία αυτή πρόκειται να αλλάξει ριζικά την ΕΕ.
Όμως δεν νομίζω ότι υπάρχουν άλλες δυνατότητες ή κάτι άλλο, πιο χρήσιμο για την Ευρώπη.
Εάν η σημερινή Ευρωπαϊκή Ένωση δεν μπορέσει να αντιμετωπίσει με επιτυχία τη νέα διεύρυνση, αυτό θα σημαίνει ότι δεν θα έχουμε σταθεί στο ύψος των περιστάσεων και ότι θα έχουμε προδώσει τα ίδια μας τα ιδανικά.
Σε μια τέτοια περίπτωση θα έχουμε αθετήσει, πιστεύω, τις δεσμεύσεις μας και θα έχουμε αποτύχει στους στόχους μας.
Μου ανατέθηκε το έργο του εισηγητή για την Εσθονία.
Στη Σουηδία στεκόμασταν συμβολικά κάθε Δευτέρα στις πλατείες όλης της χώρας ως ένδειξη υποστήριξης στους αδελφούς λαούς των Βαλτικών Χωρών κατά την απελευθέρωσή τους.
Η υποστήριξη και οι προσπάθειές μας υπέρ αυτών συνεχίζονται - σε μεγάλο βαθμό και προς δικό μας όφελος.
Χρειάζεται μια πιο αποφασιστική συνεργασία στην κοινή θάλασσά μας, τη Βαλτική.
Έχουμε να κερδίσουμε πολλά από την αύξηση του εμπορίου και των συναλλαγών.
Οι χώρες της Βαλτικής είναι μικρά παράκτια κράτη που συνορεύουν με ένα ισχυρό γείτονα.
Έχουμε πλούσιες πολιτιστικές παραδόσεις, μεγάλη ποικιλία και δυνατότητες, οι οποίες είναι απαραίτητες για την Ενωμένη Ευρώπη.
Κάθε μία από αυτές τις χώρες κρίνεται ανάλογα με την πρόοδο που έχει πραγματοποιήσει, δεν τις κρίνουμε όλες μαζί σωρηδόν ούτε με συγκεκριμένα γεωπολιτικά κριτήρια.
Το αποτέλεσμα των διαπραγματεύσεων είναι αυτό που μετρά.
Τα διάφόρα χρονοδιαγράμματα δεν θα πρέπει να αποτελέσουν λόγο αναβολής της διεύρυνσης.
Όπως αναφέρεται και στην έκθεση, χαιρετίζω με ενθουσιασμό τις προόδους που μπόρεσε να πραγματοποιήσει η Εσθονία κατά τα δέκα τελευταία χρόνια των μεταρρυθμίσεων.
Με εντυπωσίασε η πολιτική σύμπνοια που επικρατεί στη χώρα αυτή, καθώς και οι ηγετικές ικανότητες του πρωθυπουργού Mart Laar.
Η ΕΕ έχει πολλά να διδαχθεί από την επιλογή της Εσθονίας υπέρ του ελεύθερου εμπορίου, από την πορεία της χώρας προς τη νέα οικονομία και από τις προσπάθειες ενσωμάτωσης του ρωσόφωνου πληθυσμού στην εσθονική κοινωνία.
Είναι προφανές ότι δεν θα πρέπει να κλονισθούν τα θεμέλια της ΕΕ και ότι οι υποψήφιες χώρες θα πρέπει να εφαρμόσουν το κοινοτικό κεκτημένο.
Πολλοί πολιτικοί στην ΕΕ ωστόσο, φαίνεται ότι ενδιαφέρονται περισσότερο να βάζουν όλο και πιο ψηλά τον πήχη για τις υποψήφιες χώρες.
Οι προσπάθειες για τη ρύθμιση και της παραμικρής ακόμα λεπτομέρειας δεν φαίνεται να υποχωρούν.
Αυτό δημιουργεί νέα εμπόδια για τις υποψήφιες χώρες.
Πιστεύω ότι η διαδικασία διεύρυνσης δεν θα πρέπει να καθυστερήσει υπερβολικά.
Σήμερα, είναι η στιγμή να ενισχύσουμε τις κοινές αξίες και τα κοινά μας πλεονεκτήματα.
Ως μέλος του ΕΛΚ, είμαι υπέρ της μέγιστης φειδούς κατά τη διάθεση των χρημάτων των φορολογουμένων.
Μέσω της αυξανόμενης συνεργασίας στην καταπολέμηση της διασυνοριακής κυρίως εγκληματικότητας και της καταστροφής του περιβάλλοντος μπορούμε να σημειώσουμε τεράστια πρόοδο.
Το ζήτημα του περιβάλλοντος θα δημιουργήσει σίγουρα προβλήματα στις διαπραγματεύσεις.
Θεωρώ ότι δεν ευθύνεται η Εσθονία για την κακοδιαχείριση δεκαετιών μέσω της σχεδιαζόμενης οικονομίας και της ανευθυνότητας η οποία είναι έμφυτη στα κομμουνιστικά καθεστώτα.
Γι' αυτό και δεν θα πρέπει αυτή η κακοδιαχείριση να αποτελέσει λόγο καθυστέρησης της ένταξής της.
Η Εσθονία έχει πολλές δυνατότητες, εφόσον ολοκληρωθούν επιτυχώς οι διαπραγματεύσεις, να καταστεί ένα από τα νέα κράτη μέλη της Ένωσης.
Θα ήθελα να ευχαριστήσω για τη συνεργασία που υπήρξε στην επιτροπή κατά την εκπόνηση της έκθεσής μου.
Η μόνη τροπολογία η οποία έχει υποβληθεί μέχρι τώρα καλύπτεται στην έκθεση, αλλά χαίρομαι για το γεγονός ότι η ομάδα των Πρασίνων θέλει να υπογραμμιστεί η σημασία της ισότιμης μεταχείρισης των πολιτών.
Καταλήγοντας θα ήθελα να πω ότι είναι σημαντικό να υπάρξει ουσιαστική πρόοδος προκειμένου να επιδείξουμε τη βούληση και την αποφασιστικότητά μας στις διαπραγματεύσεις.
Με ανησυχεί κάπως ο τρόπος με τον οποίο το Κοινοβούλιο αντιμετώπισε αυτή την έκθεση για τη διεύρυνση.
Πολλές από τις τροπολογίες στην έκθεση Brok υπερβαίνουν το σημερινό επίπεδο της ΕΕ και μπορούν να χαρακτηρισθούν ως νέα κατώφλια.
Είναι προς τιμή του εισηγητή Brok, προέδρου της Επιτροπής Εξωτερικών Υποθέσεων, το ότι προσπάθησε, έστω και ανεπιτυχώς, να επικεντρώσει όσο μπορούσε την έκθεσή του.
Καθήκον του Κοινοβουλίου είναι τώρα να μειώσει, και να αυξήσει, τα εμπόδια για μια επιτυχή διεύρυνση.
.
(DE) Κύριε Πρόεδρε, κύριε Προεδρεύοντα του Συμβουλίου, κύριε Επίτροπε, αγαπητοί συνάδελφοι, οι πρόοδοι της Λετονίας από την ανεξαρτησία της αποτελούν ένα πραγματικό πρότυπο επιτυχίας.
Η Λετονία, που το 1991 ήταν ακόμη επαρχία της Σοβιετικής Ένωσης, έχει εν τω μεταξύ εγκαθιδρύσει ένα δημοκρατικό σύνταγμα και ένα δικό της πολιτειακό καθεστώς, έχει καθιερώσει μια οικονομία αγοράς και ένα νέο καθεστώς ιδιοκτησίας, για να αναφέρω μόνο ορισμένα παραδείγματα.
Φανταστείτε ότι η πατρίδα σας έχει γνωρίσει έναν βασικό οικονομικό και κοινωνικό μετασχηματισμό σε πολύ μικρό χρονικό διάστημα.
Πιστεύω ότι μόνο τότε θα συνειδητοποιούσατε τις προόδους που έχει σημειώσει ο λαός της Λετονίας τα τελευταία χρόνια.
Από την άποψη αυτή, θα ήταν ντροπή να μην αποφασίσει η Ευρωπαϊκή Ένωση στη Νίκαια την υλοποίηση των απαραίτητων μεταρρυθμίσεων για να γίνει δυνατή η ένταξη των κρατών της Κεντρικής και Ανατολικής Ευρώπης, της Μάλτας και της Κύπρου.
Αυτοί που εξακολουθούν να επιβραδύνουν τη διαδικασία καταδεικνύουν ότι είναι πολύ λιγότερο ικανοί να πραγματοποιήσουν μεταρρυθμίσεις σε σύγκριση με καθεμία από τις υποψήφιες χώρες, συμπεριλαμβανομένης της μικρής Λετονίας.
Και απλά δεν έχουν το δικαίωμα να μεταχειρίζονται το βαλτικό κράτος όπως έναν άτακτο μαθητή!
Μια αναβολή επ' αόριστον της ημερομηνίας προσχώρησης κατά τη σύνοδο της Νίκαιας υποβαθμίζει επίσης τις επιδόσεις του λαού της Λετονίας.
Οι διαπραγματεύσεις με τη Λετονία άρχισαν μόνο από τη σύνοδο του Ελσίνκι.
Παρά ταύτα, το κράτος αυτό είναι κατά τη γνώμη μου ικανό να συμπεριληφθεί μεταξύ των πρώτων κρατών που θα προσχωρήσουν στην ΕΕ.
Οι κριτικές παρατηρήσεις και προτάσεις που διατυπώνω στην έκθεσή μου για τις εξαιρετικά απαραίτητες προόδους που πρέπει να συντελεσθούν στον κοινωνικό και το διοικητικό τομέα έχουν μόνο ως στόχο να κατευθύνουν τη Λετονία προς μια ταχύτατη και επιτυχημένη ένταξη στην Ευρωπαϊκή Ένωση.
Στην παρούσα κατάσταση ένα πράγμα είναι σαφές: το κλειδί για την επιτυχία της Λετονίας αποτελεί η διαφάνεια σε όλα τα επίπεδα.
Τούτο δεν συνεπάγεται μόνο τη θέσπιση νομικών διατάξεων στο δημόσιο τομέα αλλά και την παροχή ευκαιριών σε νέους δημοσίους υπαλλήλους καθώς και την καταβολή κατάλληλης αμοιβής σε αυτούς.
Τη βάση πρέπει να αποτελεί ένας σαφής κώδικας, που θα επιτρέπει την καταπολέμηση της διαφθοράς και θα πείθει τους πολίτες ότι η διοίκηση λαμβάνει αποφάσεις πραγματικά με ανεξάρτητο τρόπο και προς το κοινό συμφέρον.
Μια παρόμοια διοίκηση πρέπει να είναι σε θέση να υιοθετήσει το κοινοτικό κεκτημένο, να καθιερώσει ένα σύστημα συμμετοχής για τους πολίτες και να επιβεβαιώσει με αποδείξεις τη διενέργεια αποτελεσματικών λογιστικών ελέγχων.
Κατ' αυτόν τον τρόπο, η Λετονία θα κατορθώσει ιδίως να λάβει περισσότερη οικονομική υποστήριξη από την ΕΕ.
Είναι κοινώς γνωστό ότι εδώ και πολύ καιρό συνηγορώ υπέρ της καλύτερης προσαρμογής των προενταξιακών ενισχύσεων στους μηχανισμούς των ευρωπαϊκών διαρθρωτικών ταμείων.
Εξακολουθώ να μην καταλαβαίνω γιατί επιβάλλονται πάντοτε δύο διαφορετικοί κανόνες.
Ενώ στις επιλέξιμες περιοχές η αποκεντρωμένη ενίσχυση είναι αυτονόητη, τα σχέδια βάσει του προγράμματος ISPA αποφασίζονται στις Βρυξέλλες.
Ενώ τα κράτη της ΕΕ πρέπει να αποδεικνύουν ότι οι κοινωνικοί εταίροι και οι τοπικές και περιφερειακές αρχές συμμετέχουν στη διάθεση των πόρων, οι διαδικασίες αυτές δεν εφαρμόζονται ακόμη στις υποψήφιες χώρες.
Πώς θα γνωρίσουν λοιπόν πραγματικά οι άνθρωποι στις υποψήφιες χώρες την Ευρώπη των πολιτών;
Μια στρατηγική επικοινωνίας δεν επαρκεί, όσο καλή κι αν είναι.
Μέχρι σήμερα η στρατηγική αυτή ήταν μια αυταπάτη κύριε Verheugen, οι υπεύθυνοι για την υλοποίηση σχεδίων στις χώρες αυτές δεν την έχουν αντιληφθεί ακόμη.
Τα αποτελέσματα δεν επαρκούν ολόκληρη η στρατηγική πρέπει να εστιασθεί περισσότερο στους πολίτες.
Είναι εξαιρετικά σημαντικό να συμμετάσχουν επιτέλους οι υποψήφιες χώρες στην πολιτική απασχόλησης σε εντονότερο βαθμό.
Ο οικονομικός μετασχηματισμός και η ταχεία μετάβαση (στην οικονομία αγοράς) δεν είχαν μόνο θετικά αποτελέσματα αλλά προκάλεσαν και κοινωνικές διαφορές, αύξηση των περιφερειακών ανισοτήτων και ένα υψηλό ποσοστό υποβόσκουσας ανεργίας.
Για τους λόγους αυτούς, πρέπει να δοθεί προτεραιότητα σε θέματα προενταξιακής στρατηγικής.
Θεωρώ από την άποψη αυτή εντελώς αναγκαίο να δοθεί μεγαλύτερη έμφαση στις διαρθρωτικές δράσεις και να μην καταργηθεί η ελεύθερη κυκλοφορία ως απάντηση στην επίλυση του προβλήματος της ανεργίας στη χώρα αυτή.
Οφείλουμε να εξακολουθήσουμε να υποστηρίζουμε τη Λετονία όσον αφορά το ζήτημα της ενσωμάτωσης του ρωσικού πληθυσμού.
Πρέπει επίσης να συνειδητοποιήσουμε ότι το βαρύ καθήκον που αναθέσαμε στη Λετονία, δηλαδή η οχύρωση της Ευρωπαϊκής Ένωσης, δεν πρέπει να εκπληρωθεί με αντίτιμο την παραβίαση των αρχών της αξιοπρέπειας του ανθρώπου - καθώς και του δικαιώματος ασύλου.
Τούτο ισχύει τόσο για τη Λετονία όσο και για την Ευρωπαϊκή Ένωση!
.
(DE) Κύριε Πρόεδρε, κύριε Επίτροπε, στο τέλος της έκθεσης που εκπόνησα σχετικά με την αίτηση προσχώρησης της Λιθουανίας στην Ευρωπαϊκή Ένωση αναφέρεται η εξής φράση: "Είναι ακόμη υπερβολικά πρώιμο να αποφανθούμε περί του πότε και με ποιες άλλες χώρες θα μπορούσε να προσχωρήσει η Λιθουανία, αλλά οι προσπάθειες πρέπει να κατατείνουν στο να καταστήσουν εφικτό ένα ευρύ πρώτο κύμα διεύρυνσης στο οποίο να συμπεριλαμβάνεται η Λιθουανία" .
Η Λιθουανία υπέβαλε στις 8 Δεκεμβρίου 1995 αίτηση προσχώρησης στην ΕΕ.
Το Φεβρουάριο 2000 άρχισαν οι ενταξιακές διαπραγματεύσεις.
Η ημερομηνία στόχος που έχει θέσει η Λιθουανία για την ένταξή της στην ΕΕ είναι η 1η Ιανουαρίου 2004.
Η αξιολόγηση των πολιτικών κριτηρίων για την εκπλήρωση των προϋποθέσεων ενόψει της προσχώρησης είναι - κι ελπίζω ότι ουδείς θα διαφωνήσει - αναμφισβήτητα θετική.
Δεν έχω καμία επιφύλαξη σχετικά.
Στις 8 Οκτωβρίου διεξάγονται βουλευτικές εκλογές στη Λιθουανία.
Οποιοδήποτε κι αν είναι το αποτέλεσμα των εκλογών αυτών, μπορούμε με βεβαιότητα να υποθέσουμε ότι τα μεγαλύτερα κόμματα θα υποστηρίξουν ανεπιφύλακτα την ένταξη της Λιθουανίας στην Ευρωπαϊκή Ένωση.
Η Λιθουανία ετοιμάζεται να προσχωρήσει στον Παγκόσμιο Οργανισμό Εμπορίου.
Καταρχήν, θα ήθελα να σας γνωρίσω μια εντελώς επίκαιρη είδηση σχετικά: οι διαπραγματεύσεις μεταξύ της Λιθουανίας και του ΠΟΕ ολοκληρώθηκαν χθες επιτυχώς.
Η Λιθουανία δηλαδή αναμένει να προσχωρήσει σύντομα μετά τη σχετική κύρωση.
Η γενική τάση της οικονομικής ανάπτυξης στη Λιθουανία είναι σήμερα θετική.
Η οικονομική κρίση στη Ρωσία το 1998 είχε αρνητικές επιπτώσεις στην οικονομία της χώρας αυτής λόγω των πυκνών εμπορικών συναλλαγών της με τη Ρωσία.
Το 1998 και 1999, το ΑΕΠ σημείωνε ακόμη πτωτική τάση.
Σήμερα, η μακροοικονομική κατάσταση σταθεροποιείται.
Η Λιθουανία διαθέτει ένα αξιόλογο δυναμικό για μια μακροπρόθεσμη οικονομική ανάπτυξη.
Για το 2000, το Διεθνές Νομισματικό Ταμείο προβλέπει αύξηση του ΑΕΠ κατά 2,1%.
Οι πιθανότητες για κάτι τέτοιο είναι καλές αλλά πρέπει να καταβληθούν ακόμη ιδιαίτερες προσπάθειες.
Εξάλλου, είναι σημαντικό να εστιασθεί η πολιτική στη συγκέντρωση των απαραίτητων προϋποθέσεων για την καινοτομία και τον εκσυγχρονισμό σε βασικούς τομείς της οικονομίας.
Σχετικά, η σύνδεση του λιθουανικού νομίσματος με το αμερικανικό δολάριο διαδραματίζει επίσης ένα ρόλο, διότι με την ανατίμηση του δολαρίου αυξάνεται και η αξία της λιθουανικής litas έναντι του ευρώ.
Ως αποτέλεσμα, τα έσοδα από τις εξαγωγές της Λιθουανίας προς τη ζώνη ευρώ παρουσιάζουν πτωτική τάση ενώ, ταυτόχρονα, οι παραγωγοί αντιμετωπίζουν φυσικά στην εγχώρια αγορά εντονότερο ανταγωνισμό από τους εξαγωγείς της ζώνης ευρώ.
Η σύνδεση της litas με το ευρώ προβλέπεται για το δεύτερο εξάμηνο του 2001.
Όπως ανέφερα προηγουμένως, παρά ορισμένες ελλείψεις και αδυναμίες, η Λιθουανία έχει σημειώσει αξιόλογες προόδους στον οικονομικό τομέα και τείνει να καταστεί μια οικονομία της αγοράς που λειτουργεί καλά.
Όσον αφορά το πυρηνικό εργοστάσιο Ignalina, δεν υπάρχει αμφιβολία ότι το κλείσιμο των δύο μονάδων τύπου Τσερνομπίλ είναι αναγκαίο.
Το λιθουανικό κοινοβούλιο ενέκρινε στα τέλη 1999 μια ενεργειακή στρατηγική και το Μάιο 2000 η Seimas ενέκρινε ένα νόμο για το κλείσιμο της πρώτης μονάδας το 2004.
Η απόφαση για το κλείσιμο της δεύτερης μονάδας θα ληφθεί το 2004.
Εκφράζω την ευγνωμοσύνη μου στον Επίτροπο, κ. Verheugen, για τη διευκρινιστική παρατήρηση που έκανε όσον αφορά το κλείσιμο πυρηνικών εγκαταστάσεων.
Τα σχόλιά του έχουν ιδιαίτερη σημασία για το εν λόγω ζήτημα.
Και τώρα θα αναφερθώ στο θέμα του Καλίνινγκραντ.
Το θέμα αυτό χρειάζεται να τύχει ιδιαίτερης προσοχής και, κατά τη γνώμη μου, δεν μπορεί να θεωρηθεί ως ένα σχετικά δευτερεύον πρόβλημα που συνδέεται με τις προσχωρήσεις της Λιθουανίας και της Πολωνίας.
Σε τελική ανάλυση, πρόκειται για τη συνεργασία της Ευρωπαϊκής Ένωσης με τη Ρωσική Ομοσπονδία.
Τίθεται το ερώτημα κατά πόσο το Καλίνινγκραντ θα περικλυστεί και απομονωθεί ή θα συμπεριληφθεί στις προοπτικές ανάπτυξης της περιφέρειας.
Τα πολύπλοκα προβλήματα και οι κίνδυνοι που προκύπτουν από την κοινωνική και οικονομική κρίση στην περιφέρεια δεν πρόκειται να αντιμετωπισθούν ή να επιλυθούν μέσω της απομόνωσης.
Στη σχετική περίπτωση, κίνητρο πρέπει να είναι η σταθεροποίηση μέσω της συνεργασίας.
Μόνο έτσι υπάρχει μια πιθανότητα για τη βελτίωση των δυνατοτήτων ανάπτυξης και του Καλίνινγκραντ.
Από την άποψη αυτή, η Λιθουανία διαδραματίζει θετικό ρόλο.
Η Λιθουανία και η Ρωσία υπέβαλαν πρόσφατα, στο πλαίσιο της πρωτοβουλίας NIDA, προτάσεις για κοινά σχέδια σε διάφορους τομείς, τα οποία θα επιθυμούσαν να περιλάβει η ΕΕ στη βόρεια συνιστώσα του σχεδίου δράσης.
Προς το συμφέρον ολόκληρης της περιοχής, πρέπει να αναζητηθούν λύσεις που θα επιτρέπουν μια καλή γειτονική συνεργασία.
Τούτο θα ήταν επίσης προς το συμφέρον της συνεργασίας μεταξύ της Ευρωπαϊκής Ένωσης και της Ρωσικής Ομοσπονδίας..
.
(ΙΤ) Κύριε Πρόεδρε, κύριε Επίτροπε, η Πολωνία, η χώρα για την οποία είμαι εισηγητής, είναι η πιο μεγάλη και η πιο σημαντική, αλλά, όπως γνωρίζουμε, και η πιο προβληματική από τις χώρες που ετοιμάζονται να ενταχθούν στην Ευρωπαϊκή Ένωση, τόσο προβληματική που ακούγονται νύξεις για ενδεχόμενο αποκλεισμό της από την πρώτη ομάδα, την ομάδα των χωρών που θα ενταχθούν πρώτες.
Είναι νύξεις αβάσιμες και χαίρομαι που μπορώ να πω σε εσάς, αλλά προπαντός στους φίλους μας τους Πολωνούς, ότι χθες είχαμε μια συνάντηση με τον Υπουργό Εξωτερικών της Ιταλίας, Lamberto Dini, ο οποίος μας διέψευσε κατηγορηματικά ότι είχε ακούσει ποτέ να μιλούν, στις διεθνείς συναντήσεις, για μια τέτοια υπόθεση.
Η Πολωνία θα ενταχθεί όταν θα είναι έτοιμη, όταν η Ευρωπαϊκή Ένωση θα είναι έτοιμη να την υποδεχθεί, αλλά θα συμπεριληφθεί οπωσδήποτε στην πρώτη ομάδα.
Τούτου λεχθέντος, δεν υπάρχει λόγος να κρύψουμε τις δυσκολίες και η έκθεση που σας παρουσιάζω είναι ακριβώς μια σύνοψη της προόδου που έχει επιτευχθεί και των δυσκολιών που συναντήθηκαν στον δρόμο της ένταξης.
Η κυβέρνηση και η βουλή της Βαρσοβίας κατέβαλαν κάθε προσπάθεια τους τελευταίους μήνες για να επιταχύνουν τη μεταφορά της νομοθεσίας.
Οι πολωνικές αρχές έθεσαν πρόσφατα σε εφαρμογή σημαντικές μεταρρυθμίσεις και, αν η ετήσια έκθεση της Επιτροπής για την πορεία της Πολωνίας προς την ένταξη ήταν πέρυσι αρκετά αρνητική, πιστεύω και ελπίζω - και τα λόγια του Επιτρόπου Verheugen προ ολίγου με παρηγορούν Έπ'' αυτού - ότι αυτή που θα δημοσιευθεί σε λίγες εβδομάδες θα είναι πιο ενθαρρυντική.
Ωστόσο, όπως έλεγα, στην Πολωνία μένουν πολλά ακόμη που πρέπει να γίνουν: εννοώ τη διοικητική μεταρρύθμιση, τις βιομηχανικές αναδιαρθρώσεις και, φυσικά, τον γεωργικό τομέα, ο οποίος χρειάζεται βαθιές διαρθρωτικές αλλαγές.
Για να ξεπεράσουν λοιπόν αυτές τις δυσκολίες, για να λύσουν αυτά τα προβλήματα, οι Πολωνοί - όπως και οι πολίτες των άλλων υποψήφιων χωρών - έχουν ανάγκη κινήτρων.