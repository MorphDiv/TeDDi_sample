# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Δήλωση της Προέδρου
Τις τελευταίες ημέρες, όπως γνωρίζετε, έγιναν επιθέσεις κατά συναγωγών σε πολλές ευρωπαϊκές χώρες.
Η παρούσα περίοδος συνόδου του Οκτωβρίου, για λόγους ψηφοφορίας επί του προϋπολογισμού, δεν προβλέπει την κατάθεση ψηφισμάτων για επείγοντα θέματα.
Γι' αυτό, πιστεύω ότι είμαι σε θέση, με αυτή τη δήλωση, να καταδικάσω τις αχαρακτήριστες αυτές ενέργειες εξ ονόματος του Ευρωπαϊκού Κοινοβουλίου, το οποίο υποστηρίζει πάντοτε το σεβασμό της θρησκευτικής ελευθερίας και την ανεκτικότητα μεταξύ όλων των κοινοτήτων.
(Χειροκροτήματα)
Μαζί με ορισμένους συναδέλφους μας, τους οποίους αφορά περισσότερο το θέμα λόγω των αρμοδιοτήτων τους στο Ευρωπαϊκό Κοινοβούλιο, δεχθήκαμε χθες τους εκπροσώπους των βασικών θρησκευτικών κοινοτήτων της Γαλλίας, εφόσον είναι η χώρα που βιώνει το πιο ανησυχητικό κύμα βιαιοτήτων, και στο πέρας αυτής της συνάντησης, απευθύναμε μια κοινή έκκληση προκειμένου να καταδικάσουμε αυτές τις εγκληματικές ενέργειες, να δηλώσουμε την κοινή μας επαγρύπνηση έναντι κάθε επανεμφάνισης του ρατσισμού, του αντισημιτισμού και της ξενοφοβίας, και τη θέλησή μας να εργαστούμε από κοινού υπέρ του σεβασμού προς τον πλησίον και υπέρ της προσέγγισης των πολιτών που ζουν στις χώρες μέλη μας, ανεξάρτητα από την εθνικότητα και τις θρησκευτικές τους πεποιθήσεις.
Από το 1985, όπως γνωρίζετε, το Ευρωπαϊκό Κοινοβούλιο προκάλεσε την κοινή δήλωση των τριών θεσμικών οργάνων για την καταπολέμηση του ρατσισμού και της ξενοφοβίας.
Έκτοτε, η δράση μας επεκτάθηκε με πολλές δράσεις και πρωτοβουλίες, με τελευταία τον Χάρτη των θεμελιωδών δικαιωμάτων.
Θα συνεχίσουμε αυτή τη δράση αδιάκοπα.
(Χειροκροτήματα)
Κυρία Πρόεδρε, η παρέμβασή μου αφορά την κατάσταση στην Ακτή του Ελεφαντοστού.
Αυτή τη βδομάδα δεν υπάρχει συζήτηση επί επικαίρων και επειγόντων θεμάτων.
Χθες ο λαός της Ακτής Ελεφαντοστού, για άλλη μια φορά, μετά τη Σερβία, έδωσε ένα παράδειγμα δέσμευσης και αγώνα υπέρ της δημοκρατίας αντιστεκόμενος σε ένα στρατιωτικό πραξικόπημα και σε νοθευμένες εκλογές.
Πιστεύω, κυρία Πρόεδρε, ότι θα πρέπει να αποστείλετε στον κ. Laurent Gbagbo, νικητή των εκλογών, ένα μήνυμα αλληλεγγύης και υποστήριξης του Ευρωπαϊκού Κοινοβουλίου.
Κύριε Barσn Crespo, θα προχωρήσω ευχαρίστως σ' αυτό το διάβημα.
ΨΗΦΟΦΟΡIΕΣ
Σχέδια τροπολογιών στα Τμήματα I, II, IV, V, VI, VII και VIII του σχεδίου γενικού προϋπολογισμού για το οικονομικό έτος 2001 που αφορούν το Ευρωπαϊκό Κοινοβούλιο, το Συμβούλιο, το Δικαστήριο, το Ελεγκτικό Συνέδριο, την Οικονομική και Κοινωνική Επιτροπή, την Επιτροπή των Περιφερειών και το Διαμεσολαβητή
Πριν από την ψηφοφορία :
(Οι Πράσινοι ανοίγουν κίτρινες ομπρέλες που φέρουν τη φράση "Αλλαγή του κλίματος") Πρόεδρος.
Αν και αυτό το κίτρινο ταιριάζει πολύ με το γαλάζιο των εδράνων μας, σας παρακαλώ να κλείσετε τις ομπρέλες σας για να μπορέσουμε να ψηφίσουμε τον προϋπολογισμό μας με την επιθυμητή για το Σώμα μας αξιοπρέπεια.
Wynn (PSE), Πρόεδρος της Επιτροπής Προϋπολογισμών.
(EN) Κυρία Πρόεδρε, όπως είπατε νωρίτερα, θα είναι μια διαδικασία που θα διαρκέσει πολύ.
Σε κανονικές συνθήκες προτιμούμε να ολοκληρώνουμε την ψηφοφορία για τον προϋπολογισμό με τέτοιο τρόπο ώστε να μπορούμε να διευθετούμε αυτό το θέμα το συντομότερο δυνατό.
Ωστόσο, έχουμε πολλές τροπολογίες σε αυτή την περίπτωση.
Παρά το γεγονός ότι σέβομαι το δημοκρατικό δικαίωμα των ομάδων να καταθέτουν τροπολογίες, θα ήθελα απλώς να προειδοποιήσω τα Μέλη αυτού του Σώματος ότι εάν κάποιες από τις τροπολογίες που είναι εκτός του γενικού πλαισίου συμφωνιών μεταξύ των ομάδων ψηφιστούν, θα αρχίσουμε να υπερβαίνουμε τα ανώτατα όρια και θα πρέπει να σταματήσουμε την ψηφοφορία.
Πρακτικά δεν έχουμε περιθώρια σε όλες τις κατηγορίες.
Εάν αυτή η ψηφοφορία δεν προχωρήσει όπως είχε σχεδιαστεί, να έχετε υπόψη σας ότι μπορεί να παρέμβω, ή ότι η κυρία Haug μπορεί να παρέμβει, για να δηλώσουμε ότι πρέπει να σταματήσουμε την ψηφοφορία.
Στη συνέχεια θα μπορούμε να αξιολογήσουμε τα θέματα πάνω στα οποία θα ψηφίσουμε.
Θα ήθελα να κάνω δύο εκκλήσεις.
Η μία απευθύνεται στους συναδέλφους μας της Επιτροπής Γεωργίας που έχουν καταθέσει πάνω από 30 τροπολογίες.
Η διορθωτική επιστολή θα παρουσιαστεί πριν τη δεύτερη ανάγνωση και τότε θα λάβουμε τις τελικές αποφάσεις πάνω σε θέματα που αφορούν τη γεωργία.
Εάν τους ζητούσα να αποσύρουν αυτές τις τροπολογίες, θα εξοικονομούσαμε πολύ χρόνο.
Θα ήθελα επίσης να ζητήσω από τον κύριο Heaton-Harris και τους συναδέλφους του εάν ήταν δυνατό να αποσύρουν τις 33 τροπολογίες που έχουν καταθέσει.
Για μια φορά ακόμα αυτό θα μας εξοικονομήσει εξαιρετικά πολύ χρόνο.
Οφείλω να πω ότι οι 33 τροπολογίες είναι πολύ καλύτερη περίπτωση από τις 393 που κατατέθηκαν από τον κύριο Heaton-Harris και τους συναδέλφους του στα πλαίσια επιτροπής.
Πρέπει λοιπόν να είμαστε ευγνώμονες που ήταν μόνο 33, εάν όμως μπορούσαν να τις αποσύρουν θα ήμουν ιδιαίτερα ικανοποιημένη.
Θα επιτάχυνε σημαντικά αυτή τη διαδικασία.
Κυρία Πρόεδρε, απαντώντας στην παρατήρηση του κ. Wynn σχετικά με τον αριθμό των τροπολογιών που θα μπορούσε ή δεν θα μπορούσε να έχει καταθέσει η επιτροπή μου, είναι σωστό να επισημάνουμε ότι αυτό αποτελεί μέρος μιας δημοκρατικής διαδικασίας και εάν δεν είμαστε εδώ για να θέτουμε ερωτήματα και θέματα, τότε για ποιο λόγο είμαστε;
- (DE) Κυρία Πρόεδρε, υπάρχει ένα ερώτημα το οποίο δεν έχει ακόμη απαντηθεί και αναφέρομαι στο κατά πόσον η Επιτροπή Γεωργίας και Ανάπτυξης της Υπαίθρου είναι έτοιμη να αποσύρει τις προτάσεις της.
Θα ήθελα πολύ να το γνωρίζω αυτό, αφού αποτελεί και το μεγαλύτερο πρόβλημα.
Εάν εγκρίνουμε έστω και μια πρόταση - το γνωρίζετε αυτό και οι συνάδελφοι το γνωρίζουν, εξάλλου το έχω πει πολλές φορές - τότε κατά κάποιο τρόπο θα είναι σαν να στρεφόμαστε εναντίον της διοργανικής συμφωνίας, εφόσον θα έχουμε υπερβεί τα περιθώρια των πληρωμών.
Θα θέλατε λοιπόν να ρωτήσετε άλλη μια φορά κάποιο συνάδελφο από την Επιτροπή Γεωργίας και Ανάπτυξης της Υπαίθρου;
Κυρία Πρόεδρε, κατανοώ τις ενστάσεις της εισηγήτριας της έκθεσης, αλλά με τις προτάσεις της Επιτροπής Γεωργίας και Ανάπτυξης της Υπαίθρου δεν ψηφίζουμε μόνο για τα χρήματα, αλλά και για μια συγκεκριμένη πορεία.
Μέσα από αυτές γίνεται πιο ξεκάθαρο τι θέλει η Επιτροπή Γεωργίας και Ανάπτυξης της Υπαίθρου και δυστυχώς δεν μπορούμε να τις αποσύρουμε, αλλά αντιθέτως θα τις υποστηρίξουμε μέχρι τέλους και θα περιμένουμε να δούμε πώς θα προχωρήσει το Κοινοβούλιο.
Εμείς στην Επιτροπή Γεωργίας και Ανάπτυξης της Υπαίθρου θεωρούμε συνετά τα όσα εκφράζονται μέσα από τις εν λόγω προτάσεις και, κατά συνέπεια, δεν μπορούμε να τις αποσύρουμε.
Ελπίζω στο σημείο αυτό να εκφράζω τις απόψεις και των υπολοίπων συντονιστών.
Η απάντηση είναι σαφής.
Κυρία Haug, θέλετε να μας υποβάλετε συμβιβαστικές προτάσεις, νομίζω.
Κυρία πρόεδρε, όπως κάθε χρόνο και όπως σε κάθε διαδικασία έγκρισης του προϋπολογισμού πρέπει φυσικά να ψηφίσουμε σχετικά με ορισμένες τεχνικές βελτιώσεις που γίνονται προηγουμένως.
Έως και το τελευταίο λεπτό ακόμη υπήρξανε διαπραγματεύσεις με όλες τις ομάδες και θα ήθελα ως εισηγήτρια της έκθεσης να εισάγω ορισμένες ακόμη τεχνικές βελτιώσεις πάνω σε πέντε σημεία.
Κατ' αρχάς όσον αφορά τη θέση B3-300 του προϋπολογισμού, για τα μέτρα ενημέρωσης.
Όλες οι ομάδες συμφώνησαν να καταλογίζεται το 50% στον προϋπολογισμό και το 50% να παραμένει στο γενικό αποθεματικό και όχι όπως είχε συμφωνηθεί μέχρι σήμερα, όπου όλα ενέπιπταν στο γενικό αποθεματικό.
Το ίδιο ισχύει και για τη θέση B3-306 για το πρόγραμμα ενημέρωσης PRINCE.
Αναφορικά με αυτό, θέλουμε επίσης το 50% να περάσει στον προϋπολογισμό και το 50% στο γενικό αποθεματικό.
Όσον αφορά το κονδύλιο B5-312 - σχετικά με τον οργανισμό φαρμάκων στο Λονδίνο - εμείς θέλουμε τώρα να προσφέρουμε άλλα 1,3 εκατομμύρια επιπλέον, επειδή κατανοήσαμε ότι ο οργανισμός έχει τώρα επιφορτιστεί με ένα μεγαλύτερο έργο, λόγω των ορφανών φαρμάκων.
Επομένως: για τον οργανισμό φαρμάκων συν 1,3 εκατομμύρια.
Η τέταρτη θέση αφορά το αποκαλούμενο αποθεματικό επιδόσεως.
Εδώ, αφού στην Επιτροπή Προϋπολογισμού αποφασίσαμε σχετικά με το αποθεματικό επιδόσεως, μέσω τεχνικών βελτιώσεων εντάξαμε σ' αυτό δύο θέσεις για τις οποίες δεν προβλεπότανε κανένα ποσό, παρά μόνο μια σημείωση προς υπόμνηση.
Πρόκειται για τις θέσεις B7-5211 και B7-547.
Αυτές αφορούν τη συνεργασία με την περιοχή της Βαλτικής και την πολιτική διοίκηση των Βαλκανίων.
Η τελευταία θέση η οποία συγκαταλέγεται στο εν λόγω συμβιβαστικό πακέτο των κοινοβουλευτικών ομάδων, είναι η A-3027.
Αφορά το διεθνές κέντρο ευρωπαϊκής επιμόρφωσης.
Εδώ όλα υπολογίζονται στη θέση και επομένως δεν τίθεται πλέον θέμα γενικού αποθεματικού, ενώ ταυτόχρονα οι πόροι πρέπει να αυξηθούν κατά 300.000 ευρώ, σε 1,8 εκατομμύρια.
Αυτές ήταν οι τεχνικές αλλαγές.
Αυτά αποφασίστηκαν με τις ομάδες και σας παρακαλώ να τα θέσετε πριν από την ψηφοφορία για τον προϋπολογισμό, προκειμένου να μπορέσουμε να προχωρήσουμε με το πακέτο στην ψηφοφορία.
Κυρία Πρόεδρε, κυρίες και κύριοι συνάδελφοι, όσον αφορά τους προϋπολογισμούς της διοίκησης τα πράγματα είναι λίγο πιο απλά, αλλά και πάλι όσον αφορά μια θέση του προϋπολογισμού πρέπει και εδώ εν τέλει να επιφέρουμε ορισμένες τεχνικές βελτιώσεις, ανάλογα με τις αποφάσεις που θα πάρει το Κοινοβούλιο.
Θα ήθελα να σας παρακαλέσω επί του προκειμένου να υποστηρίξετε τις ανάλογες βελτιώσεις όσον αφορά τη θέση A-206 του προϋπολογισμού, σχετικά με την αγορά ακινήτων, οι οποίες θα εξαρτηθούν από το ποιες τροποποιήσεις θα εγκριθούν, προκειμένου να μην υπερβούμε το όριό μας του 20% των συνολικών διοικητικών δαπανών.
Νομίζω ότι εδώ στο Κοινοβούλιο έτσι είθισται να γίνεται και θα χαρώ ιδιαίτερα εάν αυτό μπορεί να γίνει.
Έχω λάβει μία πρόταση συνολικής απόρριψης του γενικού προϋπολογισμού για το οικονομικό έτος 2001, την οποία έχει καταθέσει ο κ. Wurtz.
Κυρία Πρόεδρε, το αποτέλεσμα της ψηφοφορίας που θα διεξαχθεί είναι γνωστό, αλλά θέλουμε να ορίσουμε την ημερομηνία.
Το πρόβλημα ουσίας στο οποίο αναφέρεται το ψήφισμά μας θα μας συνοδεύει σε όλη τη διάρκεια της διαδικασίας του προϋπολογισμού και στη συνέχεια.
Επομένως, εάν οι φόβοι μας επαληθευθούν, ελπίζω απλά, ανεξάρτητα από τη σημερινή ψηφοφορία, όλοι οι συνάδελφοι που συμμερίζονται τη φιλοδοξία μας για την Ευρώπη, να μας ακολουθήσουν.
Θα θέσω λοιπόν σε ψηφοφορία την πρόταση συνολικής απόρριψης του σχεδίου γενικού προϋπολογισμού, για την οποία σας υπενθυμίζω απαιτείται, ειδική πλειοψηφία.
(Το Σώμα απορρίπτει την πρόταση) - Πριν από την ψήφιση της πρότασης τροποποίησης 19
Κυρία Πρόεδρε, ψηφίσαμε στην ομάδα 1.
Πρόκειται για μια τροπολογία της ομάδας των Φιλελευθέρων για την αύξηση της επιδότησης των καπνών κατά 5 εκατομμύρια ευρώ.
Διαπιστώνω ότι έχουν κατατεθεί προτάσεις για τη μείωση του προϋπολογισμού.
Το ερώτημα είναι ποια είναι ακριβώς η σχέση μεταξύ των διαφορετικών προτάσεων.
Επιπλέον, αδυνατώ να κατανοήσω το λόγο για τον οποίο στην ομάδα, χάρη στους Φιλελεύθερους, προτείνεται η εν λόγω αύξηση και στη συνέχεια ορισμένα μέλη της ίδιας παράταξης προτείνουν τη διαγραφή των κονδυλίων με τις τροπολογίες 6, 4 και 9.
Είτε πρόκειται για μια πολιτική που ασκούν οι Φιλελεύθεροι στα πλαίσια της οποίας το ένα χέρι δεν ξέρει τι κάνει το άλλο, ή δεν υπάρχει καθόλου συντονισμός.
Δεν μπορούμε τη μία στιγμή να ψηφίζουμε υπέρ της αύξησης και την άλλη υπέρ της μείωσης.
Για να είμαι ειλικρινής, πιστεύω ότι κατά κάποιο τρόπο εξαπατάμε τους πολίτες.
Πρόκειται για σχόλια που δεν έχουν πλέον νόημα.
Πριν από την ψήφιση της πρότασης τροποποίησης 929
Κυρία Πρόεδρε, πιθανώς ο κύριος Maat να ήθελε να πει τα ίδια με εμένα.
Σήμερα το πρωί είχαμε οι δυο μας την ευκαιρία να κουβεντιάσουμε.
Η τροποποίηση 929 της Επιτροπής Προϋπολογισμών αφορά δυο θέσεις του τίτλου 1β και αφορά τους νέους αγρότες και τα περιβαλλοντικά μέτρα.
Θα ήθελα στο σημείο αυτό να φέρω μια προφορική τροποποίηση για κάποια αλλαγή στην εν λόγω θέση του προϋπολογισμού.
Εμείς θέλουμε να δώσουμε στους νέους αγρότες 10 εκατομμύρια περισσότερα, τα οποία αφαιρούμε από τα περιβαλλοντικά μέτρα.
Αυτό μεν δεν επηρεάζει τον προϋπολογισμό, εμείς όμως ανταποκριθήκαμε στις επιθυμίες της Επιτροπής Γεωργίας και Ανάπτυξης της Υπαίθρου.
Κυρία Πρόεδρε, το μόνο που μπορώ να σας πω είναι ότι η Επιτροπή Γεωργίας υποστηρίζει απόλυτα την πρόταση του εισηγητή.
Έχουμε λάβει λοιπόν μία αίτηση κατάθεσης προφορικής τροπολογίας.
Ποιος έχει αντίρρηση να ληφθεί υπόψη αυτή η τροπολογία;
(Επειδή εγείρονται περισσότεροι από 12 βουλευτές, η Πρόεδρος κηρύσσει την προτεινόμενη προφορική τροπολογία μη αποδεκτή)
Κυρία Πρόεδρε, τότε δυστυχώς πρέπει να ψηφίσουμε την τροποποίηση της Επιτροπής Προϋπολογισμών όπως ακριβώς ήταν αρχικά.
Όλοι γνωρίζουμε, ότι δυστυχώς δεν υπάρχει κανένα περιθώριο και σίγουρα όχι στο 1β.
Το περιθώριο εκεί είναι πραγματικά μηδενικό.
Έκθεση (A5-0300/2000) της κ. Haug, εξ ονόματος της Επιτροπής Προϋπολογισμών, σχετικά με το σχέδιο γενικού προϋπολογισμού της Ευρωπαϊκής Ένωσης για το οικονομικό έτος 2001 - Τμήμα ΙΙΙ, Επιτροπή (C5-0300/2000 - 1999/2190(BUD))
(Το Σώμα εγκρίνει το ψήφισμα) Έκθεση (A5-0292/2000) του κ. Ferber, εξ ονόματος της Επιτροπής Προϋπολογισμών, σχετικά με το σχέδιο γενικού προϋπολογισμού της Ευρωπαϊκής Ένωσης για το οικονομικό έτος 2001
Τμήμα I, Ευρωπαϊκό Κοινοβούλιο
Τμήμα II, Συμβούλιο
Τμήμα IV, Δικαστήριο
Τμήμα V, Ελεγκτικό Συνέδριο
Τμήμα VI, Οικονομική και Κοινωνική Επιτροπή
Τμήμα VII, Επιτροπή των Περιφερειών
Τμήμα VIII, Ευρωπαίος Διαμεσολαβητής
(C5-0300/2000 - 1999/2191(BUD))
(Το Σώμα εγκρίνει το ψήφισμα)Τροπολογία 3:
Κυρία Πρόεδρε, σχετικά με την επόμενη τροπολογία που κατατέθηκε από την Ομάδα για την Ευρώπη της Δημοκρατίας και της Διαφοράς, αναρωτιέμαι εάν θα μπορούσατε να μας αποσαφηνίσετε κάποια σημεία γιατί σύμφωνα με τη δική μου ερμηνεία καταλαβαίνω ότι εάν ψηφίσουμε υπέρ αυτής της τροπολογίας τα οδοιπορικά μας θα αποζημιώνονται ανάλογα με το εκάστοτε κόστος, ενώ εάν ψηφίσουμε κατά διατηρούμε το ισχύον επίδομα για τα οδοιπορικά.
Θα ήθελα απλώς να επιβεβαιώσω ότι είναι πράγματι έτσι, γιατί με αυτό τον τρόπο αλλάζει αυτό που κάποιοι θα μπορούσαν να ψηφίσουν.
Αγαπητέ συνάδελφε, όλοι οι συνάδελφοί μας ξέρουν να διαβάζουν.
Κυρία Πρόεδρε, είναι εκατομμυριοστή φορά που ο συνάδερφός μου, ο κ. Jens-Peter Bonde, θέτει αυτή την πρόταση.
Μπορείτε να του δώσετε ένα πρόγραμμα για τον υπολογιστή του ώστε να μη χρειάζεται να τη γράφει μόνος του κάθε φορά;
Θα μειώσει τον όγκο της δουλειάς του.
(Το Σώμα εγκρίνει το ψήφισμα) Έκθεση (A5-0251/2000) της κ. Rόhle, εξ ονόματος της Επιτροπής Προϋπολογισμών, σχετικά με το σχέδιο επιχειρησιακού προϋπολογισμού της ΕΚΑΧ για το οικονομικό έτος 2001 [COM(2000 360 - C5-0340/2000 - 2000/2060(BUD)]
(Το Σώμα εγκρίνει το ψήφισμα)Έκθεση (A5-0236/2000) του κ. Colom i Naval, εξ ονόματος της Επιτροπής Προϋπολογισμών, σχετικά με τη Διοργανική Συμφωνία για τα δημοσιονομικά δελτία
(Το Σώμα εγκρίνει το ψήφισμα)
Πρόεδρος.
Συγχαίρω όλους τους εισηγητές μας.
Συγχαίρω επίσης τους προέδρους των επιτροπών και όλους όσους συνέβαλαν ενεργά σ' αυτό το εξαίρετο αποτέλεσμα.
(Χειροκροτήματα)
Κυρία Πρόεδρε, το όνομά μου εμφανίζεται να έχει υπογράψει σε διάφορες τροπολογίες για αυτή την έκθεση.
Θα ήθελα να διαβεβαιώσω το Σώμα ότι δεν υπέγραψα τροπολογίες.
Δεν συμμετείχα στην ιταλική αντιπροσωπεία σε αυτή την περίπτωση.
Θα διορθωθεί, κυρία μου, και σας προτείνω τώρα να προχωρήσουμε στην ψηφοφορία.
Πριν από την ψήφιση της τροπολογίας 60
.
(ΕS) Κυρία Πρόεδρε, στην τροπολογία 60 έγινε ένα μικρό λάθος υπολογισμού που θα πρέπει να διορθωθεί και που αφορά τα ανώτατα όρια αχλαδιών για τις Κάτω Χώρες: αντί για 243 τόνους θα πρέπει να αναγραφεί 279.
Σας προτείνω απλώς αυτή τη μικρή διόρθωση, αν δεν έχει κανείς αντίρρηση.
(Το Σώμα συμφωνεί να ληφθεί υπόψη η προφορική τροπολογία) (Το Σώμα εγκρίνει το νομοθετικό ψήφισμα)
Έκθεση (A5-0276/2000) του κ. Nicholson, εξ ονόματος της Επιτροπής Αλιείας, σχετικά με την πρόταση κανονισμού του Συμβουλίου για τη θέσπιση πρόσθετων τεχνικών μέτρων για την αποκατάσταση του αποθέματος του μπακαλιάρου gadus morhua στη Θάλασσα της Ιρλανδίας (διαίρεση ICES VII a) (COM(2000)0190 - C5-0219/2000 - 2000/0071(CNS))
(Το Σώμα εγκρίνει το ψήφισμα νομοθετικού περιεχομένου)
Έκθεση (A5-0284/2000) του κ. Cushnahan, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, σχετικά με την Πρώτη και Δεύτερη Ετήσια Έκθεση της Ευρωπαϊκής Επιτροπής για την Ειδική Διοικητική Περιοχή του Χονγκ Κονγκ (COM(1998) 0796 - C4-0100/1999 και COM(2000) 0294 - C5-0500/2000 - 1999/2000(COS))
(Το Σώμα εγκρίνει το ψήφισμα)
Έκθεση (A5-0296/2000) του κ. Van Hecke, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο για τη συνεργασία με τις χώρες ΑΚΕ που είναι εμπλεγμένες σε ένοπλες συγκρούσεις (COM(1999) 0240 - C5-0115/1999 - 1999/2118(COS))
(Το Σώμα εγκρίνει το ψήφισμα)
Πρόταση ψηφίσματος (B5-0804/2000) των βουλευτών Gawronski και άλλων, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και Ευρωπαίων Δημοκρατών, Sakellariou και άλλων, εξ ονόματος της Ομάδας του Ευρωπαϊκού Σοσιαλιστικού Κόμματος, Malmstrφm και Haardert, εξ ονόματος της Ομάδας του Ευρωπαϊκού Κόμματος των Φιλελευθέρων, Δημοκρατών και Μεταρρυθμιστών, Frassoni και Wuori, εξ ονόματος της Ομάδας των Πρασίνων/ Ευρωπαϊκής Ελεύθερης Συμμαχίας, Di Lello Finuoli, Boudjenah και Manisco, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς/Αριστεράς των Πράσινων των Βόρειων Χωρών, σχετικά με την εκτέλεση των κονδυλίων του προϋπολογισμού "Ανθρώπινα δικαιώματα/Δημοκρατία" σε σχέση με τις εκστρατείες υπέρ ενός μορατόριουμ για την εκτέλεση της θανατικής ποινής
(Το Σώμα εγκρίνει το ψήφισμα)
Έκθεση (A5-0270/2000) του κ. Moreira Da Silva, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την ανακοίνωση της Επιτροπής όσον αφορά τις πολιτικές και τα μέτρα της ΕΕ για τη μείωση των εκπομπών αερίων θερμοκηπίου: Προς ένα Ευρωπαϊκό Πρόγραμμα για την Αλλαγή του Κλίματος (ECCP-ΕΠΑΚ) (COM(2000) 0088 - C5-0192/2000 - 2000/2103(COS))
(Το Σώμα εγκρίνει το ψήφισμα)
Έκθεση (A5-0271/2000) του κ. Moreira Da Silva, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την Πράσινη Βίβλο της Επιτροπής για την εμπορία εκπομπών αερίων θερμοκηπίου στην Ευρωπαϊκή Ένωση (COM(2000) 0087 - C5-0193/2000 - 2000/2104(COS))
(Το Σώμα εγκρίνει το ψήφισμα)
Πρόταση ψηφίσματος (B5-0803/2000) της κ. C.
F.
Jackson, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την στρατηγική της Επιτροπής για τη Διάσκεψη της Χάγης για τις κλιματικές μεταβολές (CΟP6)
(Το Σώμα εγκρίνει το ψήφισμα)
Κοινή πρόταση ψηφίσματος σχετικά με τις πλημμύρες στην Ιταλία και στην Ισπανία
(Το Κοινοβούλιο εγκρίνει το ψήφισμα)
Έκθεση (A5-0197/2000) του κ. Lund, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο για κοινοτική στρατηγική για τους ενδοκρινικούς διαταράκτες - Μια σειρά ουσιών των οποίων εικάζεται η επίδραση στα ορμονικά συστήματα του ανθρώπου και της άγριας πανίδας (COM(1999)0706 - C5-0107/2000 - 2000/2071(COS))
(Το Σώμα εγκρίνει το ψήφισμα)
ΑΙΤΙΟΛΟΓΗΣΕΙΣ ΨΗΦΟΥ- Προϋπολογισμός 2001
Κυρία Πρόεδρε, με μεγάλη μου δυσαρέσκεια αναγκάστηκα να ψηφίσω κατά του προϋπολογισμού, επειδή βρίσκω απολύτως ανεπαρκές, ακόμη και ανύπαρκτο, κάποιο λήμμα που να προσπαθεί να βελτιώσει τις συνθήκες ζωής των ηλικιωμένων και των συνταξιούχων.
Είδα, εξάλλου, ότι αρκετοί από αυτούς τους πόρους προορίζονται για τα περίφημα προγράμματα κοινοτικής δράσης.
Πιστεύω ότι αυτά τα προγράμματα δεν επιτελούν τη χρήσιμη λειτουργία που θα έπρεπε να έχουν στη χρήση των κοινοτικών πόρων.
Πιστεύω ότι η Ευρωπαϊκή Ένωση πρέπει να τροποποιήσει εντελώς τον τρόπο που ξοδεύει τα χρήματα των δεκαπέντε κρατών μελών της.
.
(FR)Αν το Ευρωπαϊκό Κοινοβούλιο ήταν ένα Κοινοβούλιο, και αν η Ευρώπη ήταν κάτι διαφορετικό από μια νομισματική ζώνη ελεύθερων συναλλαγών, τότε ο ευρωπαϊκός προϋπολογισμός θα έπρεπε να αντιπροσωπεύει πολύ περισσότερο από το 1% του ΑΕΠ.
Ένας τέτοιος προϋπολογισμός θα είχε την υποχρέωση να εναρμονίσει τα συστήματα κοινωνικής προστασίας, να εφαρμόσει συντονισμένες κρατικές πολιτικές σε θέματα ενέργειας και μεταφορών.
Θα τον τροφοδοτούσε μία ενοποιημένη φορολόγηση επί του κεφαλαίου.
Δεν πρέπει όμως να κάνουμε όνειρα: η σημερινή Ευρώπη κυριαρχείται από το νεοφιλελεύθερο δόγμα που θέλει να μειώσει αυστηρά στο ελάχιστο τις κρατικές ενισχύσεις και τα διαρθρωτικά ταμεία.
Αντί να ελέγξει τις ασταθείς κινήσεις των κεφαλαίων, δίνει προτεραιότητα στις "διαρθρωτικές μεταρρυθμίσεις" που στην πραγματικότητα αποβλέπουν στην ιδιωτικοποίηση και την απορύθμιση όλων όσων μπορούν ακόμα να ιδιωτικοποιηθούν και να απορυθμιστούν.
Η πραγματική έκπληξη του παρόντος προϋπολογισμού αφορά στις εξωτερικές δράσεις όπου κυριαρχεί ο εγωισμός και η μικροπρέπεια.
Η Ευρώπη φέρει ιδιαίτερη ευθύνη έναντι των Βαλκανίων και της Νότιας Μεσογείου.
Ενώ οι σχετικά χαμηλές εισφορές για τις πλουσιότερες από τις χώρες μας θα μπορούσαν να έχουν έναν στρατηγικό ρόλο για την ειρήνη και την ανάπτυξη αυτών των περιοχών, επιλέγεται να γίνουν σημαντικές περικοπές που ομοιάζουν με μια επικίνδυνη πολιτική στρουθοκαμηλισμού.
Αυτός είναι ο λόγος για τον οποίο υπερψηφίσαμε την πρόταση απόρριψης αυτού του προϋπολογισμού και καταψηφίσαμε τους προτεινόμενους προσανατολισμούς.
Στην ψηφοφορία για τον προϋπολογισμό ψηφίσαμε γενικά κατά της πρότασης της επιτροπής για αύξηση των δαπανών για τη γεωργία στην κατηγορία 1 διότι θεωρούμε ότι οι πόροι της ΕΕ θα πρέπει να χρησιμοποιηθούν σε άλλους τομείς, εκεί που πραγματικά χρειάζονται.
Είναι παράλογο να διατίθεται το ήμισυ σχεδόν του συνολικού κοινοτικού προϋπολογισμού κάθε χρόνο προκειμένου να επιδοτούμε την παραγωγή και την εξαγωγή γεωργικών προϊόντων.
Η σημερινή κοινή γεωργική πολιτική δεν είναι μόνο δαπανηρή για την Ένωση, αλλά συμβάλλει επίσης και στην αύξηση των τιμών καταναλωτή.
Οι εξαγωγικές ενισχύσεις έχουν ως αποτέλεσμα να διατίθεται το πλεόνασμα της κοινοτικής παραγωγής τροφίμων σε εξαιρετικά χαμηλές τιμές στις παγκόσμιες αγορές, γεγονός που δημιουργεί σοβαρά προβλήματα ανταγωνισμού στη βιομηχανία τροφίμων σε πολλές αναπτυσσόμενες χώρες.
Είναι μάλιστα ιδιαίτερα περίεργο το γεγονός ότι, σαν να μην έφθαναν όλα αυτά, η Ένωση επιδοτεί την καλλιέργεια καπνού.
Οι δραστηριότητες και ο προϋπολογισμός της ΕΕ θα πρέπει να επικεντρώνονται στα διασυνοριακά προβλήματα τα οποία δεν μπορούν να λύσουν μόνα τους τα κράτη μέλη.
Η γεωργική πολιτική της ΕΕ, με τη μορφή ενισχύσεων στην παραγωγή και στις εξαγωγές θα πρέπει για το λόγο αυτό να σταματήσει και να αντικατασταθεί εν μέρει από την υποστήριξη της βιοποικιλότητας και των μέτρων υπέρ του περιβάλλοντος.
Όσον αφορά τα εξωτερικά μέτρα στην κατηγορία 4, επιλέξαμε να ψηφίσουμε υπέρ μίας γραμμής η οποία δεν προϋποθέτει αναθεώρηση του δημοσιονομικού πίνακα.
Η ενίσχυση στο δημοκρατικό κίνημα και στην ανοικοδόμηση των χωρών των Βαλκανίων πιστεύουμε ότι αποτελεί μία από τις σημαντικότερες προτεραιότητες για την ΕΕ.
Ιδιαίτερα σημαντικό είναι να μπορέσουμε να προσφέρουμε τις αναγκαίες ενισχύσεις προκειμένου να βελτιωθεί η κατάσταση στη Σερβία.
Θα ήταν ατυχές να ζητήσουμε τώρα κιόλας μια αναθεώρηση του δημοσιονομικού πίνακα.
Εάν αναθεωρηθεί ο δημοσιονομικός σχεδιασμός, πιστεύουμε ότι υπάρχει ένας σημαντικός κίνδυνος συνολικής αύξησης των δαπανών της ΕΕ, κάτι που θα ήταν απαράδεκτο σήμερα.
Γι' αυτό το Κοινοβούλιο οφείλει να καταβάλει προσπάθειες προκειμένου να διατηρηθεί η διοργανική συμφωνία και να παραμείνει ο προϋπολογισμός εντός των πλαισίων που έχουν συμφωνηθεί.
Πιστεύουμε ότι οι πόροι για τα Βαλκάνια μπορούν να εξευρεθούν από τα προγράμματα της κατηγορίας 4, όπου οι πόροι σήμερα δεν χρησιμοποιούνται δυστυχώς πλήρως.
Μπορούν επίσης να βρεθούν πόροι μέσω χρησιμοποίησης του οργάνου της ευελιξίας.
.
(EN) Χαιρετίζω την αναγνώριση εκ μέρους του Κοινοβουλίου ότι παρά το γεγονός ότι το Ευρωπαϊκό Λόμπι Γυναικών έχει αναγνωριστεί σαν μια αξιόλογη ομάδα πίεσης από κάποιες γυναικείες οργανώσεις, υπάρχουν όμως και άλλα λόμπι γυναικών που αξίζουν και πρέπει να έχουν υποστήριξη, οικονομική και πολιτική, σε επίπεδο Ευρώπης.
Κανένας στο Ευρωπαϊκό Κοινοβούλιο δεν θα υποστήριζε τη διάκριση ή τη βία εναντίον γυναικών πρέπει όμως να θυμόμαστε ότι το να αρνούμαστε να ακούμε τη φωνή τους είναι μια μορφή βίας εναντίον τους.
Η Επιτροπή Προϋπολογισμών έκρινε και πάλι αυτή τη χρονιά ότι η χρηματοδότηση σύμφωνα με το κονδύλι Α-3037 του προϋπολογισμού αποτελεί μια μορφή μονοπωλίου, γεγονός απαράδεκτο στα πλαίσια της Ευρωπαϊκής Ένωσης, καθώς και ότι η γραμμή προϋπολογισμού θα έπρεπε να ανοιχτεί και προς άλλες γυναικείες ομάδες.
Όπως έχουν τα πράγματα, το Ευρωπαϊκό Λόμπι Γυναικών είναι και παραμένει ο μοναδικός αποδέκτης αυτής της γραμμής προϋπολογισμού για τις γυναικείες ομάδες.
Αλλες γυναικείες οργανώσεις που εκπροσωπούν πολλές χιλιάδες γυναικών δεν επιλέγονται για χρηματοδότηση και παραμένουν στην αφάνεια.
Η δημοκρατία και η επικουρικότητα δεν υπηρετούνται από το Ευρωπαϊκό Λόμπι Γυναικών όταν αυτό έχει το μονοπώλιο και τον έλεγχο όλης της γραμμής προϋπολογισμού για θέματα που απασχολούν τις γυναίκες.
Εάν θέλουμε να ακούγεται η γνώμη των γυναικών στην Ευρώπη με δικαιοσύνη και ισότητα θα πρέπει να μπει ένα τέλος στο μονοπώλιο της χρηματοδότησης.
Είναι καθήκον κάθε εκλεγμένου εκπροσώπου να διασφαλίζει ότι ακούγεται η φωνή των αδύναμων.
Για να ακούγεται η φωνή διαφόρων γυναικείων ομάδων στην Ευρώπη, αυτή η κατάσταση μονοπωλίου στη χρηματοδότηση πρέπει να σταματήσει.
Πρέπει να αφοσιωθούμε στη διαφύλαξη του ευρωπαϊκού ιδεώδους σχετικά με την ίση συμμετοχή και τη δημοκρατία, και να αντισταθούμε στις πιέσεις των ομάδων εκείνων που θέλουν να συντηρούν τον αντι-ευρωπαϊκό μονοπωλιακό έλεγχο.
Θεωρούμε ότι με κανένα τρόπο δεν θα πρέπει να γίνει υπέρβαση των ανώτατων ορίων του προϋπολογισμού.
Προκειμένου να εξασφαλίσουμε επαρκείς οικονομικούς πόρους για μία αυξημένη ενίσχυση στα Βαλκάνια, τα κράτη μέλη οφείλουν να μεταφέρουν πόρους από τον υπάρχοντα προϋπολογισμό.
Εάν τα κράτη μέλη επιδείξουν την αναγκαία βούληση, θεωρούμε ότι μπορούν να βρουν τα κατάλληλα κονδύλια τα οποία δεν έχουν χρησιμοποιηθεί στον προϋπολογισμό που χρησιμοποιούμε σήμερα.
.
(ΙΤ) Οι βουλευτές της ένωσης του Βορρά ψήφισαν κατά του σχεδίου προϋπολογισμού, όχι επειδή είναι αντίθετοι στην ιδέα της Ευρώπης, αλλά για να εκδηλώσουν τη διαφωνία τους για την στρεβλωμένη εφαρμογή αυτού του ιδεώδους.
Αν και με τα ωραία λόγια δίνεται στους πολίτες η υπόσχεση μιας Ένωσης που προσέχει τις απαιτήσεις και τις ανάγκες τους, η σημερινή ψήφος έδειξε το αντίθετο.
Συνάδελφοι, γνωρίζουμε όλοι ότι πρόσφατα το δυτικό τμήμα της Padania επλήγη από πλημμύρες, με απώλεια ανθρώπινων ζωών και σοβαρές υλικές ζημιές.
Αν και δυστυχώς δεν μπορεί να υπάρξει θεραπεία για τις δεύτερες, μια παρέμβαση υποστήριξης ήταν απαραίτητη και πρέπουσα.
Όμως αυτό το Κοινοβούλιο, που είναι πάντα διαθέσιμο στις απαιτήσεις πληθυσμών εκτός της Ένωσης, φάνηκε εχθρικό απέναντι στους ίδιους του τους συμπολίτες που επλήγησαν από την κακοτυχία, απορρίπτοντας τις τροπολογίες που ενέκριναν μερικά εκατομμύρια ευρώ προς όφελός τους.
Σ' αυτό οφείλεται η αρνητική μας ψήφος.
Έκθεση Haug (A5-0300/2000)
.
Καταψήφισα την έκθεση Haug όπως επίσης υπερψήφισα την πρόταση της ομάδας μου για απόρριψη του γενικού προϋπολογισμού για το 2001.
Πρώτον: γιατί το μέγεθος του προϋπολογισμού της Ευρωπαϊκής Ένωσης δεν ανταποκρίνεται στις μεγάλες οικονομικές ανάγκες της κοινωνίας των 15 και ιδιαίτερα των πιο καθυστερημένων χωρών και περιοχών.
Δεύτερον: γιατί τα νέα κονδύλια για την ανασυγκρότηση στη Γιουγκοσλαβία - που είναι αναγκαία και θα έπρεπε να είναι γενναιότερα - προήλθαν από σημαντική μείωση κονδυλίων για την επισιτιστική βοήθεια, τη γεωργία, τις κοινωνικές δαπάνες κ.λπ., αντί να υπάρξει πρόσθετη αύξηση του προϋπολογισμού.
Αυτό εξάλλου όφειλαν να κάνουν οι χώρες της Ευρωπαϊκής Ένωσης λόγω της ηθικής και φυσικής αυτουργίας τους στην καταστροφή της πρώην Γιουγκοσλαβίας.
Τρίτον: γιατί ο προϋπολογισμός παραμένει ένας μηχανισμός εφαρμογής μιας πολιτικής που χαρακτηρίζεται από κοινωνικό και αναπτυξιακό έλλειμμα και δεν μεταρρυθμίζεται παρά τις συνεχείς προειδοποιήσεις από τον κατήφορο του ευρώ.
Εμείς, οι σουηδοί και δανοί σοσιαλδημοκράτες, υπερψηφίσαμε σήμερα την πρόταση του Κοινοβουλίου σχετικά με τον προϋπολογισμό της Ένωσης για το δημοσιονομικό έτος 2001.
Ο προϋπολογισμός δημιουργεί μία λογική ισορροπία μεταξύ της ανάγκης δημοσιονομικής πειθαρχίας και των δυνατοτήτων της ΕΕ να πραγματοποιεί σημαντικές δραστηριότητες.
Σε αναλογία με τις οικονομίες των κρατών μελών, η πρόταση του Συμβουλίου περιλαμβάνει το λιγότερα ευρύ προϋπολογισμό κατά τα τελευταία 10 τουλάχιστον χρόνια.
Το Κοινοβούλιο θέλει να αυξήσει κάπως αυτόν τον προϋπολογισμό, αν και ακόμα έχουμε αρκετά περιθώρια μέχρι τα ανώτατα όρια που έχουν καθοριστεί.
Το Κοινοβούλιο κατόρθωσε πάντως να προωθήσει μία σειρά σημαντικές προτεραιότητες, όπως την αύξηση των προσπαθειών για την καταπολέμηση της ανεργίας και της φτώχειας, διάφορα σημαντικά περιβαλλοντικά ζητήματα και ζητήματα ισότητας κλπ.
Καταψηφίσαμε τις επιθέσεις της Δεξιάς κατά του προγράμματος Life και του European Womens Lobby.
Είμαστε αποφασισμένοι να βρούμε τα αναγκαία μέσα προκειμένου να δώσουμε μία ισχυρή ώθηση στην ανοικοδόμηση και τον εκδημοκρατισμό των Βαλκανίων, περιλαμβανομένης τώρα και της Σερβίας.
Γι' αυτό καλούμε το Συμβούλιο να απαντήσει θετικά στην πρωτοβουλία του Κοινοβουλίου για μία κοινή και μακροπρόθεσμη λύση πριν ληφθεί η τελική απόφαση για τον προϋπολογισμό το Δεκέμβριο.
Η αναθεώρηση των ανωτάτων επιπέδων του προϋπολογισμού για την εξωτερική πολιτική (κατηγορία δαπανών 4) δεν αποτελεί αυτοσκοπό, αλλά είμαστε διατεθειμένοι να καταβάλουμε κάθε δυνατή προσπάθεια προκειμένου να εξευρεθούν οι αναγκαίοι πόροι για τα Βαλκάνια.
Έχουμε σημαντικές επιφυλάξεις για το εύρος και την κατεύθυνση της γεωργικής πολιτικής της ΕΕ.
Αυτή θα πρέπει να υποστεί μία ευρύτερη αναθεώρηση στο μέλλον, μεταξύ άλλων προκειμένου να δημιουργηθούν τα αναγκαία περιθώρια για τη διεύρυνση της Ένωσης.
Η γεωργική πολιτική της ΕΕ είναι υπερβολικά δαπανηρή.
Έχουμε σημαντικές επιφυλάξεις κατά της υπερπαραγωγής γεωργικών προϊόντων κατά της χρήσης πληροφοριακών μέσων εκ μέρους της ΕΕ προκειμένου να διατεθεί αυτό το πλεόνασμα.
Επίσης έχουμε σημαντικές αντιρρήσεις κατά των σημαντικών ενισχύσεων που παρέχονται στην παραγωγή καπνού, ενισχύσεις οι οποίες πιστεύουμε ότι δεν συνάδουν με τις αυξανόμενες φιλοδοξίες της ΕΕ για την προστασία της δημόσιας υγείας.
Γι' αυτό υπερψηφίσαμε την τροπολογία που αποσκοπεί στην κατάργηση των ενισχύσεων προς τον καπνό.
Θα θέλαμε να υπογραμμίσουμε επίσης τη σημασία του να καταστεί αποτελεσματική η εκτέλεση του κοινοτικού προϋπολογισμού, ούτως ώστε να αντιμετωπιστούν οι σημαντικές καθυστερήσεις που παρατηρούνται.
Το δημοσιονομικό σύστημα, όπως ακριβώς και τα μέτρα υπέρ της διαφάνειας, της αναθεώρησης και των πολιτικών ελέγχων, θα πρέπει να βελτιωθεί και να εκσυγχρονιστεί το ταχύτερο δυνατόν.
Υποβάλαμε και μία τροπολογία για τη λεγόμενη θέση του προϋπολογισμού για τη Βαλτική Θάλασσα, αν και δεχθήκαμε αυτή να παγώσει για την ώρα μέχρις ότου βρεθεί μία συνολική λύση για τα προβλήματα της κατηγορίας δαπανών 4.
Αντίθετα το Κοινοβούλιο έκανε ευχαρίστως δεκτή την πρόταση της Ευρωπαϊκής Επιτροπής για δημιουργία νέων θέσεων του προϋπολογισμού υπέρ της τοπικής και περιφερειακής συνεργασίας στην περιοχή της Βαλτικής στα πλαίσια του προγράμματος Phare.
Ψηφίσαμε επίσης υπέρ της αύξησης των πόρων για την αδελφοποίηση πόλεων, την οποία θεωρούμε ως ένα σημαντικό πρόγραμμα με στόχο την προώθηση της συνεργασίας σε τοπικό επίπεδο εντός της Ένωσης.
.
(ΙΤ) Ο προϋπολογισμός που ενέκρινε σήμερα σε πρώτη ανάγνωση το Κοινοβούλιο μπορεί να χαρακτηρισθεί ως ένας προϋπολογισμός χωρίς όνειδος και χωρίς έπαινο.
Πρέπει να αναγνωρισθεί ότι είναι ένας προϋπολογισμός που έχει βελτιωθεί ανοίγοντας τον δρόμο, μεταξύ άλλων χάρη στη δράση των διάφορων πολιτικών ομάδων που έπεισαν την εισηγήτρια να αναθεωρήσει την άκαμπτη αρχική της θέση.
Το Κοινοβούλιο μπόρεσε να διορθώσει, χωρίς ωστόσο να προτείνει δυσανάλογες και παράλογες αυξήσεις, την αρκετά περιοριστική στάση που είχε λάβει το Συμβούλιο τον Ιούλιο, με την ευκαιρία της ψηφοφορίας σε πρώτη ανάγνωση.
Οι πόροι για κρίσιμους τομείς της οικονομίας των κρατών μελών, όπως η γεωργία, το διαρθρωτικό μέρος και οι ίδιες οι εξωτερικές πολιτικές, απέκτησαν ξανά αρκετά πιο επαρκή διάσταση, που επιτρέπει στην Επιτροπή να αντεπεξέλθει στις υποχρεώσεις της.
Θέλουμε ακόμη να εκφράσουμε τη χαρά μας για το άνοιγμα που έδειξε το Κοινοβούλιο σε μία πρωτοβουλία που, κατά τη γνώμη μας, αξίζει την προσοχή αυτής της Συνέλευσης.
Αναφερόμαστε ιδιαίτερα στο νέο πιλοτικό σχέδιο που θα χρηματοδοτήσει δράσεις ενημέρωσης για την καταπολέμηση της παιδοφιλίας.
Μένει ακόμη στον προϋπολογισμό του 2001 ένα πλήθος σκοτεινών λημμάτων που προβλέπουν χρηματοδοτήσεις υπέρ χιλιάδων ενώσεων και πολιτιστικών κέντρων, η πραγματική χρησιμότητα των οποίων, κατά τη γνώμη μας, δεν έχει αποδειχθεί εντελώς.
Μένει επίσης ο μακρύς ίσκιος της αναθεώρησης των δημοσιονομικών προοπτικών, την οποία ζητά από καιρό το Κοινοβούλιο για να αντιμετωπισθούν οι νέες υποχρεώσεις στην περιοχή των Βαλκανίων, συμπεριλαμβανομένης της Σερβίας.
Συνειδητοποιούμε ότι αυτή η αναθεώρηση, όταν εξαντληθούν όλα τα διαθέσιμα μέσα, από την ανακατανομή των πόρων ως τη χρήση του περιθωρίου ευελιξίας, αποτελεί τη μόνη διέξοδο για να αντεπεξέλθουμε σε σοβαρές και απρόβλεπτες υποχρεώσεις.
Ωστόσο, δεν θέλουμε αυτή η αναθεώρηση - και αυτή είναι μια υπόθεση πραγματική - να επιφέρει νέες ουσιαστικές περικοπές στον γεωργικό τομέα.
Η ομάδα μας θα φροντίσει να μην επαληθευτεί αυτό και αυτός είναι ένας από τους λόγους για τους οποίους λαμβάνει, έναντι της έκθεσης Haug, που συνοδεύει τον προϋπολογισμό του 2001, μια θέση σύνεσης μέσω της ψήφου αποχής.
Έκθεση Ferber (A5-0292/2000)
Για την επιστροφή των οδοιπορικών στα Μέλη του Κοινοβουλίου υπογραμμίζουμε τη θέση μας ότι αυτή θα πρέπει να καταβάλλεται μόνο για τα πραγματικά έξοδα που αφορούν ταξίδια για συγκεκριμένες αποστολές.
Για το λόγο αυτό ψηφίσαμε υπέρ της τροπολογίας 3 η οποία προτείνει ακριβώς αυτό.
.
(DA) Το Κόμμα της Αριστεράς προτιμά η παρούσα δουλειά για ένα νέο καθεστώς βουλευτών να οδηγήσει σε μια λύση η οποία θα ορίζει ότι η επιστροφή των εξόδων ταξιδιού θα αντικατοπτρίζει τις πραγματοποιηθείσες δαπάνες.
Αυτή είναι η λύση στο πρόβλημα - όχι διάφορες άχρηστες παρατηρήσεις επί του προϋπολογισμού.
Ο δημόσιος τομέας στα κράτη μέλη υπήρξε για πολλά χρόνια θύμα σημαντικών περικοπών.
Στα πλαίσια αυτά διαπιστώνουμε με λύπη ότι στον κοινοτικό προϋπολογισμό υπάρχουν απίστευτα πολλοί αδιάθετοι πόροι και ότι αναμφίβολα πραγματοποιούνται φοβερές σπατάλες.
Καταργώντας λόγου χάρη το Ευρωπαϊκό Κοινοβούλιο τη συνεδρίαση της Παρασκευής στο Στρασβούργο εξοικονομούνται 1 εκατομμύριο ευρώ.
Καταβάλλονται επίσης προσπάθειες στο Κοινοβούλιο προκειμένου να γίνουν δεκτές επιδοτήσεις προς τα ευρωπαϊκά πολιτικά κόμματα.
Με ενδιαφέρον παρατηρούμε ότι τα κόμματα του ευρωπαϊκού Κοινοβουλίου δεν είναι σε θέση να πείσουν ούτε τα κόμματα που τα αποτελούν στα κράτη μέλη ούτε και τα μέλη των κομμάτων αυτών να καταβάλλουν συνδρομή για τη συμμετοχή τους στα ευρωπαϊκά κόμματα, αλλά αντίθετα γίνονται προσπάθειες προκειμένου να επιβληθεί η χρηματοδότηση των κομμάτων αυτών με δημόσιους πόρους.
Αν μη τι άλλο, αυτό καταδεικνύει τα ταπεινά κίνητρα που έχει το λεγόμενο ευρωπαϊκό σχέδιο, και μάλιστα όσον αφορά πολιτικά δραστήριους πολίτες.
Εξάλλου, έχουμε επιφυλάξεις κατά των υψηλών χρηματοδοτήσεων της ΕΕ προς τις γεωργικές εισφορές, τις περιφερειακές ενισχύσεις, τη λειτουργία της Οικονομικής και Κοινωνικής Επιτροπής κλπ.
Οι δημόσιοι πόροι που διατίθενται από την ΕΕ θα μπορούσαν να αξιοποιηθούν καλύτερα στα κράτη μέλη.
Έκθεση Rόhle (A5-0251/2000)
Καταψηφίσαμε φυσικά τον προϋπολογισμό της ΕΚΑΧ, που εξακολουθεί, μέχρι να εκπνεύσει η Συνθήκη ΕΚΑΧ, να λειτουργεί ως μία βόμβα επιδοτήσεων για τους μετόχους της χαλυβουργικής βιομηχανίας.
Ήδη έχουν δοθεί μεγάλα ποσά στην εργοδοσία του εν λόγω κλάδου, που επιτρέπουν τη μετατροπή του και τη στροφή του προς άλλους επικερδείς κλάδους, ενώ πολλοί εργαζόμενοι - των οποίων οι θέσεις εργασίας καταργήθηκαν - εξακολουθούν να παραμένουν άνεργοι.
Αν και στο εν λόγω σχέδιο, εξετάζεται η καθιέρωση ενός ορισμένου ποσού για την κοινωνική βοήθεια, δεν δίνεται καμία ποσοτική διευκρίνιση, ενώ η ελάχιστη εγγύηση θα έπρεπε να είναι ότι όλοι οι εργαζόμενοι, τους οποίους αφορούν οι καταργήσεις θέσεων απασχόλησης που πρόκειται ακόμα να γίνουν, θα λαμβάνουν το μισθό τους στο ακέραιο μέχρι την ηλικία συνταξιοδότησης.
Κυρία Πρόεδρε, κυρίες και κύριοι συνάδελφοι, η Συνθήκη ΕΚΑΧ οδεύει προς το τέλος της.
Εν τούτοις στη Γερμανία έχει επιτευχθεί ένας συμβιβασμός για τον άνθρακα, ο οποίος θα διαρκέσει έως το 2005.
Θεωρώ δεδομένο και ελπίζω, ότι η Επιτροπή θα έχει επεξεργαστεί με εποικοδομητικό τρόπο αντίστοιχες λύσεις, προκειμένου να καλύψουμε τα τρία χρόνια που μεσολαβούν μεταξύ.
2002 και 2005, μέσω μιας μεταβατικής ρύθμισης.
Παρά ταύτα, θα ήθελα να υπογραμμίσω με σαφήνεια ότι στα εθνικά κράτη μέλη της ΕΕ, μετά το 2005, δεν θα είναι δυνατόν να υπάρχει ένα ενεργειακό κατώφλι της τάξεως του 10%, το οποίο με τη βοήθεια της Ευρωπαϊκής Ένωσης θα τίθεται εκτός ανταγωνισμού.
Αυτό δεν αποτελεί λύση για το μέλλον.
Μια τέτοια λύση θα αποβεί επιζήμια στην πολιτική ανταγωνισμού της Ευρωπαϊκής Ένωσης και ταυτόχρονα θα καταστήσει την ενέργεια ακριβότερη, ακριβώς λόγω της προαγωγής της χρήσης ανανεώσιμων πηγών ενέργειας, πράγμα που εν τέλει θα ζημιώσει την Ευρώπη ως τόπο εγκατάστασης επιχειρήσεων.
Έκθεση Clegg (A5-0298/2000)
Κυρία Πρόεδρε, η κυρία Giuseppina Cardazzi, μια ηλικιωμένη και άρρωστη κυρία που όμως ενδιαφέρεται για τον κόσμο της ηλεκτρονικής και του Internet, μεταξύ των άλλων και επειδή δεν μπορεί να κινηθεί, μου ζήτησε να τη βοηθήσω να καταλάβει αυτήν την ηλεκτρονική επικοινωνία, διότι θα ήθελε να αποκτήσει μια συσκευή για να συνδεθεί τηλεφωνικώς με το δίκτυο Internet.
Με ρώτησε: "Καθώς έχω λίγα χρήματα επειδή πρέπει να ξοδεύω πολλά για φάρμακα, δεν είναι δυνατόν να αποκτήσω δωρεάν τη σύνδεση με το Internet;"
Της απάντησα: "Ναι", γι' αυτό και ψήφισα υπέρ της έκθεσης Clegg, επειδή επιτρέπει τη σύνδεση με τις σελίδες του Internet μειώνοντας τα έξοδα για τη σύνδεση με το ήδη υπάρχον δίκτυο.
.
(ΡΤ) Με το επιχείρημα ότι είναι ανάγκη να προωθήσουμε τον ανταγωνισμό, βρισκόμαστε ενώπιον μίας επίθεσης κατά του δημόσιου τομέα των τηλεπικοινωνιών, σε ένα πεδίο θεμελιωδών βασικών υπηρεσιών για τους πληθυσμούς, χωρίς αυτό να σημαίνει οποιαδήποτε βελτίωση της δημόσιας υπηρεσίας που παρέχεται.
Όπως αναφέρεται στην έκθεση, η αποδεσμοποίηση του τοπικού Βρόχου επιτρέπει στους νέους φορείς εκμετάλλευσης δικτύου να ανταγωνίζονται με τους κοινοποιημένους φορείς, προσφέροντας υπηρεσίες μετάδοσης δεδομένων υψηλής ταχύτητας για τη σταθερή πρόσβαση στο Διαδίκτυο και τις εφαρμογές πολυμέσων με βάση την τεχνολογία της ψηφιακής γραμμής συνδρομητή, καθώς επίσης και υπηρεσίες φωνητικής τηλεφωνίας, χρησιμοποιώντας υποδομές τοπικών δικτύων ήδη εγκατεστημένων από άλλους φορείς, κατά κανόνα του δημόσιου τομέα.
Αφετέρου, η ταχύτητα με την οποία προχωρά αυτή η απελευθέρωση του άκρως αποδοτικού τομέα των τηλεπικοινωνιών, μετά τις αποφάσεις της συνόδου κορυφής της Λισαβόνας, τίποτα καλό δεν προοιωνίζει όσον αφορά την προστασία των συμφερόντων των καταναλωτών και των εργαζομένων του τομέα, γεγονός το οποίο επίσης δικαιολογεί την αρνητική ψήφο.
.
(FR) Καταψηφίζουμε την εν λόγω έκθεση παρότι φαίνεται σαν μία απλή τυπική διαδικασία στα πλαίσια της απελευθέρωσης των τηλεπικοινωνιών.
Οι τροπολογίες δεν προσθέτουν τίποτα, εκτός από ορισμένους πρόσθετους επαίνους στις υποτιθέμενες αρετές της ανταγωνιστικότητας.
Η "αποδεσμοποίηση του τοπικού βρόχου" επιβάλλει, στην ουσία, στους κρατικούς φορείς εκμετάλλευσης να προχωρήσουν, το συντομότερο δυνατό, σε εμπορικές προσφορές για την εκμίσθωση των δημόσιων τηλεφωνικών γραμμών.
Έτσι το 20% με 30% της αγοράς θα προσφερθεί εκ νέου στον ιδιωτικό ανταγωνισμό.
Πολλοί προέβλεψαν ήδη αυτήν την οδηγία, όπως η France Tιlιcom.
Εκτός των νέων περιορισμών που επιβλήθηκαν στο προσωπικό, ιδίως στις εμπορικές υπηρεσίες, οι ανισότητες μεταχείρισης για τους χρήστες θα επιδεινωθούν.
Η ρύθμιση του τομέα βάσει του νόμου του μέγιστου κέρδους συνεπάγεται τη δημιουργία λιγότερο ή περισσότερο επικερδών ζωνών στην επικράτεια.
Πρέπει να επιβάλουμε μια ευρωπαϊκή δημόσια υπηρεσία υψηλού επιπέδου, στην οποία θα συμπεριλαμβάνονται τα κινητά τηλέφωνα και το Διαδίκτυο, ανταποκρινόμενοι στις βασικές ανάγκες των μισθωτών και των χρηστών.
Αυτή η πολιτική θα έθετε τέρμα στον γενικευμένο φιλελευθερισμό που τα πηγαίνει μάλλον καλά επί γαλλικής Προεδρίας.
- (DE) Με στόχο προ πάντων να φιμώσει κυριολεκτικά τα εθνικά κοινοβούλια, και στο πλαίσιο της μανίας που την έχει καταβάλει για ρύθμιση και ελευθέρωση, η Ευρωπαϊκή Επιτροπή κατέθεσε αντί οδηγίας, πρόταση άμεσα δεσμευτικού κανονισμού, ο οποίος θα περάσει με το μαστίγιο από το Κοινοβούλιο και το Συμβούλιο των Υπουργών, προκειμένου να ισχύσει ήδη από την 31η Δεκεμβρίου του τρέχοντος έτους.
Δεν έχω ξανασυναντήσει ποτέ στη ζωή μου μια τέτοια πράξη ισχύος.
Η όλη βιασύνη γύρω από το ζήτημα είναι ακόμη πιο ύποπτη, αφού η προτεινόμενη αδεσμοποίητη πρόσβαση στον τοπικό βρόγχο θα οδηγήσει στην απαράδεκτη κατάσταση όπου οι καθιερωμένοι φορείς εκμετάλλευσης θα χρηματοδοτούν τους ίδιους τους ανταγωνιστές τους, κυρίως στις χώρες, όπως το Λουξεμβούργο, στις οποίες η τηλεφωνική συνδρομή διατηρείται σε χαμηλά επίπεδα για κοινωνικούς λόγους.
Τα 480 φράγκα μηνιαία δεν καλύπτουν τα έξοδα.
Από αυτό συμπεραίνει κανείς ότι οι καθιερωμένοι φορείς εκμετάλλευσης πρέπει να αφήσουν στους ανταγωνιστές τους τις γραμμές σύνδεσης σε ακόμη πιο χαμηλές τιμές που δεν καλύπτουν τα έξοδα.
Βραχυπρόθεσμα, θα προσπαθούν να δελεάσουν ακόμη και με δωρεάν συνομιλίες, πράγμα που θα οδηγήσει βέβαια σε ένα τελείως καταστρεπτικό ανταγωνισμό, τον οποίο στο τέλος πρέπει να πληρώσει ο τελικός καταναλωτής.
Εκείνο που προτείνεται εδώ είναι μια κανονική εκποίηση των μέχρι τώρα φορέων εκμετάλλευσης, οι οποίοι χάνουν μαζικά χρήματα - στο μικρό κρατίδιο από το οποίο κατάγομαι γύρω στο ένα δις φράγκα - τα οποία φυσικά θα χαθούν στο βωμό του εκσυγχρονισμού του σταθερού δικτύου, ανεξάρτητα από το ότι δεν θα υπάρξει φυσικά κανένας φορέας τόσο ανόητος, ώστε να επενδύσει στον εκσυγχρονισμό ενός δικτύου με το οποίο θα πρέπει να χρηματοδοτεί τους ανταγωνιστές του.
Εν συνεχεία υπάρχει ακόμη ένα πρόβλημα σχετικά με την προστασία από τις υποκλοπές.
Όταν στα περίπου 50 κέντρα του μέχρι τώρα φορέα εκμετάλλευσης του μικρού κρατιδίου από το οποίο κατάγομαι επιτραπεί να μπλεχτούν 20 και πλέον ανταγωνιστές, τότε αντίο απόρρητο των τηλεφωνικών συνομιλιών και αντίο ασφάλεια των εν λόγω κέντρων.
Είμαι και εγώ υπέρ της ελευθέρωσης προς όφελος των καταναλωτών.
Όταν όμως η ελευθέρωση επιτρέπει να παρεισδύσουν τέτοια εμπόδια, όπως προηγουμένως τα εξέθεσα, τα οποία βασικά θα έπρεπε να ενδιαφέρουν τον κ. Monti ως Επίτροπο για θέματα ανταγωνισμού, τότε εγώ δεν συμπράττω με αυτά και ως εκ τούτου καταψήφισα την εν λόγω έκθεση.
- (DE) Η ελευθέρωση των τηλεπικοινωνιών έχει ήδη εξαπλωθεί πολύ στις χώρες της ΕΕ.
Τώρα τίθεται προς συζήτηση ένα περαιτέρω τμήμα της υποδομής δικτύου: η σύνδεση των συμμετεχόντων και των πελατών στο δίκτυο μεταβίβασης δεδομένων.
Αυτό αποτελεί λογική συνέπεια της έως τώρα απορυθμιστικής πολιτικής.
Ωστόσο, ακριβώς επειδή πρόκειται για τη σύνδεση των συμμετεχόντων, η βαρύτητα του πελάτη πρέπει να λαμβάνεται ιδιαιτέρως υπόψη.
Εφόσον η αποδεσμοποίηση του τοπικού βρόχου είναι κάτι παρόμοιο με την ενεργοποίηση ενός γρήγορου διαδικτύου του μέλλοντος (υψηλή ταχύτητα μετάδοσης και χαμηλά τοπικά τέλη τηλεφώνου θα είναι επομένως αποφασιστικά προς αυτή την κατεύθυνση), θα πρέπει επίσης να διασφαλιστεί και μία "βασική εξυπηρέτηση" όλων των πολιτών στον εν λόγω τομέα μέσω της διεύρυνσης των καθολικών υποχρεώσεων των επιχειρήσεων, π.χ. συμπερίληψη της "κανονικής σύνδεσης διαδικτύου" έως το 2002, του γρήγορου διαδικτύου έως το 2005 στο πλαίσιο των καθολικών υποχρεώσεων, με ελάχιστο απαιτούμενο όριο όσον αφορά την ποιότητα των υπηρεσιών, την προστασία των καταναλωτών, την προσφορά περιεχομένου και με ειδικά τιμολόγια για συγκεκριμένες κοινωνικές ομάδες (ανάπηροι, αποδέκτες επιδόματος κοινωνικής πρόνοιας, οικονομικά ασθενείς ομάδες, κάτοικοι περιφερειακών περιοχών κτλ.).
Επειδή όλα αυτά δεν διασφαλίζονται με την έκθεση, την καταψήφισα.
Έκθεση Jovι Peres (A5-0273/2000)
Κυρία Πρόεδρε, και σε αυτήν την περίπτωση με μεγάλη μου δυσαρέσκεια αναγκάστηκα να ψηφίσω κατά.
Γιατί, προπαντός ως εκπρόσωπος του Κόμματος των Συνταξιούχων, ψήφισα κατά;
Επειδή εδώ και λίγο καιρό από το τραπέζι των ηλικιωμένων και συνταξιούχων φίλων μου έχουν εξαφανιστεί και δεν βλέπει πια κανείς: ντομάτες, ροδάκινα, αχλάδια, πορτοκάλια, λεμόνια, γκρέιπ φρουτ και ούτω καθεξής.
Η τόσο φημισμένη στην Ιταλία μεσογειακή δίαιτα εξαφανίζεται.
Γιατί;
Επειδή η Ευρωπαϊκή Ένωση δεν είναι σε θέση να ευνοήσει την ανάπτυξη της καλλιέργειας και της εμπορίας των προϊόντων των οπωροφόρων.
Πιστεύω ότι πρέπει να αλλάξουμε εντελώς το σύστημά μας των ποσοστώσεων και να αποφασίσουμε, τελικά, να δώσουμε ενισχύσεις σε όποιον γεωργό θέλει να αυξήσει τη γεωργική παραγωγή.
.
(DA) Οι Δανοί σοσιαλδημοκράτες ψήφισαν κατά της έκθεσης που στοχεύει στην αύξηση της ενίσχυσης προς τους παραγωγούς μεταποιημένων προϊόντων με βάση τα οπωροκηπευτικά.
Στηρίζουμε αντιθέτως την πρόταση της Επιτροπής, η οποία θέλει να καταργήσει τις δύσκολες διοικητικές διαδικασίες και να κάνει τους κανονισμούς πιο απλούς και ευέλικτους.
Η Επιτροπή αποδείχθηκε πολύ φιλική προς τους παραγωγούς.
Πρότεινε μικρότερο περιορισμό του τεράστιου "μπουφέ" που ήταν μέχρι τώρα ο κανονισμός.
Συνεπώς στηρίζουμε τις προσπάθειες της Επιτροπής για μεταρρύθμιση και αντιτιθέμεθα σε περισσότερη εύνοια προς τον συγκεκριμένο τομέα.
.
Με πρόσχημα την επίλυση ορισμένων ζητημάτων που αφορούν τα οπωροκηπευτικά η Επιτροπή προτείνει σημαντικές αλλαγές στους σχετικούς κανονισμούς, χωρίς να έχει οριστικοποιηθεί η έκθεση για τα αποτελέσματα των προηγούμενων κανονισμών που μπήκαν σε εφαρμογή μόλις το 1997.
Το επιχείρημα της Επιτροπής ότι με τις προτεινόμενες τροπολογίες ρυθμίζονται επιμέρους θέματα είναι πλήρως υποκριτικό και αποπροσανατολιστικό αφού με τις προτεινόμενες τροπολογίες αλλάζει το σύνολο της Κοινής Οργάνωσης Αγοράς των μεταποιήσιμων οπωροκηπευτικών και γίνεται πολύ χειρότερη για τους μικρομεσαίους καλλιεργητές και πολύ καλύτερη για τους εμποροβιομηχάνους και τις πολυεθνικές.
Στη βιομηχανική τομάτα και τα συμπύρηνα ροδάκινα, με πρόσχημα την καταβολή της ενίσχυσης απευθείας στον παραγωγό, προτείνεται η κατάργηση της ελάχιστης τιμής.
Η τιμή αυτή, χωρίς να παρέχει πλήρη ή ικανοποιητική προστασία στον παραγωγό, αποτελεί ωστόσο μια ελάχιστη δικλείδα ασφαλείας.
Αντί η Επιτροπή να προτείνει την αναβάθμισή της, έτσι ώστε να διασφαλίζεται αποτελεσματικά το αγροτικό εισόδημα, προτείνει την κατάργησή της και αφήνει ασύδοτους τους εμποροβιομηχάνους να εντείνουν την εκμετάλλευση των αγροτών και να λυμαίνονται το μόχθο και την παραγωγή τους.
Επιπλέον, αντί η Επιτροπή να προτείνει σημαντική αύξηση των ποσοστώσεων, προτείνει την αντικατάστασή τους με το σύστημα των ορίων έτσι ώστε οι αγρότες, με δόλωμα τις εξευτελιστικά μειωμένες, λόγω των προστίμων συνυπευθυνότητας, επιδοτήσεις, να παράγουν επιπλέον των ορίων ποσότητες για να τις παίρνουν, κατά το δοκούν, οι εμποροβιομήχανοι.
Εξυπακούεται ότι οι επιπλέον των ορίων ποσότητες, που θα παράγουν οι αγρότες, δεν θα έχουν σίγουρη αγορά αλλά ούτε και ελάχιστη τιμή, μετατρεπόμενες έτσι σε ένα επιπλέον όπλο στα χέρια των εμποροβιομηχάνων προκειμένου να εκβιάζουν τους αγρότες και να καθορίζουν σε εξευτελιστικά επίπεδα τις τιμές ολόκληρων των ποσοτήτων, ακόμα και αυτών που κινούνται μέσα στα όρια.
Οι ποσοστώσεις και τα όρια μοιάζουν με τη "Σκύλλα και τη Χάρυβδη" και η αλλαγή τους είναι από το κακό στο χειρότερο.
Τα απαράδεκτα χαμηλά εθνικά όρια που αποδεκατίζουν τις επιδοτήσεις, αν συνδυαστούν με τις προτεινόμενες μειώσεις των ποσοτήτων απόσυρσης στο 5 % για τα εσπεριδοειδή, στο 8,5% για τα μήλα και αχλάδια και στο 10% για τα άλλα οπωροκηπευτικά της εμπορεύσιμης ποσότητας, γίνεται αντιληπτό ότι, για πολύ μεγάλες ποσότητες από όλα τα μεταποιήσιμα οπωροκηπευτικά, δεν θα υπάρχει καμία διέξοδος διάθεσης με αποτέλεσμα να κατεβάζουν συνολικά τις τιμές, να σαπίζουν στα χωράφια και στα συσκευαστήρια των συνεταιρισμών, εξαναγκάζοντας τους αγρότες να ξεριζώνουν τις καλλιέργειες τους.
Τέλος, για τον καθορισμό του ύψους των επιδοτήσεων η Επιτροπή άδραξε την ευκαιρία των συγκυριακά αυξημένων διεθνών τιμών των μεταποιημένων οπωροκηπευτικών την τελευταία εμπορική περίοδο, για να καθορίσει σε χαμηλά επίπεδα τις επιδοτήσεις οι οποίες θα ισχύουν για πολλά χρόνια, δηλαδή μέχρι την επόμενη αλλαγή του κανονισμού.
Οι προτάσεις για τα οπωροκηπευτικά εντάσσονται στο ευρύτερο αντιαγροτικό πλαίσιο στο οποίο κινείται η Ε.Ε, έχοντας θέσει υπό διωγμό τους αγρότες.
Ο διωγμός αυτός είναι ιδιαίτερα σκληρός για τα προϊόντα και τους μικρομεσαίους καλλιεργητές του νότου.
Κι αυτό που χρειάζεται δεν είναι βελτιωτικές παρεμβάσεις σε καταστροφικές προτάσεις, όπως επιχειρεί η έκθεση του Κοινοβουλίου.
Επιβάλλεται η κάθετη και απόλυτη απόρριψη των προτάσεων αυτών και απαρέγκλιτη απαίτηση για αναπροσανατολισμό της γεωργικής πολιτικής προς όφελος των αγροτών και της υπαίθρου.
Για να εξασφαλισθεί η εργασιακή ειρήνη στις πόλεις, οι τιμές των τροφίμων διατηρήθηκαν εδώ και δεκαετίες με τεχνητό τρόπο σε χαμηλά επίπεδα.
Οι γεωργικές εκμεταλλεύσεις μπόρεσαν να επιβιώσουν μόνο με την αύξηση της κλίμακας και την αυτοματοποίηση.
Κατ' αυτό τον τρόπο άρχισαν να εξαρτώνται σε μεγάλο βαθμό από το δανεισμό κεφαλαίων.
Σήμερα στον γεωργικό τομέα διακινούνται πολλά χρήματα, όπως φαίνεται όμως δεν υπάρχουν εγγυήσεις για την απόκτηση ενός ικανοποιητικού εισοδήματος και για την εξασφάλιση της συνέχειας των επιχειρήσεων.
Ο συνάδελφός μου στην πολιτική ομάδα, Salvador Jovι, γνωρίζει πάρα πολύ καλά την άσχημη θέση στην οποία ευρίσκονται οι μικροκαλλιεργητές και οι αγρεργάτες στη Νότια Ευρώπη.
Στα πλαίσια του υφιστάμενου συστήματος παροχής εκτεταμένων γεωργικών επιδοτήσεων αναζητεί μία πλειοψηφία για την επίτευξη συμβιβασμού με τον οποίο θα διασφαλισθούν καλύτερα οι πιθανότητες επιβίωσης αυτής της ομάδας γεωργών.
Συμφωνώ μαζί του ότι κατ' αυτό τον τρόπο θα ενισχυθούν τα χαμηλά εισοδήματα.
Η πρότασή μου είναι η εξής: λιγότερα χρήματα στη γεωργία αλλά, στα πλαίσια αυτά, περισσότερα για τους φτωχότερους.
Εδώ δεν ταιριάζει να απαιτεί η Ευρώπη περισσότερα φορολογικά έσοδα για να επιδοτήσει στη συνέχεια τις πλουσιότερες και τις πιο αποδοτικές επιχειρήσεις.
Ο κλάδος των θερμοκηπίων στις Κάτω Χώρες, ο οποίος ανθεί και είναι σε θέση να επιτύχει μια υψηλή απόδοση οπωροκηπευτικών και λουλουδιών σε λίγα εκτάρια γης, ευρίσκεται σε πολύ ισχυρότερη θέση απ' ότι οι καλλιεργητές σιτηρών και οι εκτροφείς γαλακτοπαραγωγών ζώων.
Αφ' ης στιγμής από το παράρτημα 3 προκύπτει ότι η προτεινόμενη ρύθμιση για τις επιδοτήσεις των οπωροκηπευτικών δεν πρόκειται να ωφελήσει τα θερμοκήπια, δεν έχω προς το παρόν αντιρρήσεις.
.
(ΡΤ) Υπερψήφισα την έκθεση αυτή εφόσον ανταποκρίνεται στην προσδοκία των πορτογαλικών οργανώσεων του τομέα οπωροκηπευτικών οι οποίες απαίτησαν μία δραστική αλλαγή της ΚΟΑ των οπωροκηπευτικών διότι τη θεωρούν πολύ επιζήμια για τα εθνικά συμφέροντα.
Η απώλεια του 7% της ποσόστωσης της ντομάτας κατά το τρέχον έτος και ο κίνδυνος απώλειας πάνω από το 10% της υπόλοιπης ποσόστωσης το επόμενο έτος κατέστησαν επιτακτική για την πορτογαλική γεωργία μία μεταρρύθμιση αυτής της ΚΟΑ πριν από το τέλος του έτους.
Στην παρούσα έκθεση προωθούνται προτάσεις σχετικά με ένα σύνολο σημείων που συμβαδίζουν με τα συμφέροντα της ευρωπαϊκής παραγωγής γενικά, και της πορτογαλικής ειδικότερα.
Τα σημεία αυτά αφορούν την ανελαστικότητα του ισχύοντος συστήματος για τα μεταποιημένα προϊόντα με βάση την ντομάτα, το επίπεδο των εγγυημένων ποσοτήτων για τα μεταποιημένα προϊόντα με βάση τις ντομάτες, τα αχλάδια και τα εσπεριδοειδή, την πολυπλοκότητα του συστήματος του επιχειρησιακού ταμείου και τη διαχείριση των επιστροφών στην εξαγωγή.
Τώρα είναι απολύτως απαραίτητο να μην υποχωρήσει η πορτογαλική κυβέρνηση και να υπερασπίσει σθεναρά τα ιδιαίτερα εθνικά συμφέροντα σε κάθε ένα από αυτά τα σημεία.
Πράγματι είναι εντελώς γελοίο και ταπεινωτικό το Ευρωπαϊκό Κοινοβούλιο να υιοθετεί μία πιο σταθερή και πιο πρόσφορη θέση όσον αφορά τα πορτογαλικά συμφέροντα από τη θέση της δικής μας κυβέρνησης.
Έκθεση Nicholson (A-0276/2000)
Κυρία Πρόεδρε, είναι γνωστό ότι έχω μεγάλη ευαισθησία απέναντι σε όλα τα μέτρα που αφορούν την αλιεία των διάφορων ειδών ψαριών, μέτρα που, διευρύνοντας τις οπές στα αλιευτικά δίχτυα, επιτρέπουν στα μικρά ψαράκια να επιβιώσουν, να ζήσουν περισσότερο και να γίνουν και αυτά ηλικιωμένοι και ενδεχομένως και συνταξιούχοι.
Αυτός είναι όμως ένας μόνο από τους λόγους για τους οποίους δεν ψήφισα εναντίον αυτού του μέτρου.
Γιατί;
Επειδή δήλωσα αποχή, καθότι πιστεύω ότι στην προκειμένη περίπτωση, όπως λένε ο συνάδελφος Bushill-Matthews και οι Αγγλοι, λείπει η επικουρικότητα.
Είναι ένα αλιευτικό πρόβλημα που αφορά τους Βρετανούς, τους Βέλγους, τους Γάλλους και τους Ιρλανδούς.
Δεν βλέπω γιατί να μην μπορούν να αφεθούν να αποφασίσουν μόνοι τους για τα ψάρια και για την αλιεία τους.
Έκθεση Cushnahan (A5-0284/2000)
Κυρία Πρόεδρε, ανάμεσα στους πολλούς ηλικιωμένους και συνταξιούχους φίλους μου στην Ιταλία, αλλά και εκτός Ιταλίας, είναι και ένας Κινέζος.
Αυτός ο κινέζος συνταξιούχος, που ζει στο Χονγκ Κονγκ και στον οποίο διάβασα την έκθεση του αξιότιμου κ. Cushnahan, μου είπε: "Μα είναι ωραιότατη έκθεση!
Μιλάει για τα πάντα, αλλά δεν λέει τίποτα για το πώς περνούμε εμείς οι ηλικιωμένοι στην ειδική διοικητική περιφέρεια του Χονγκ Κουκ" .
Γι' αυτόν ακριβώς τον λόγο, αν και ενέκρινα αυτό το έγγραφο, στην αιτιολόγηση ψήφου υπογραμμίζω ότι την επόμενη φορά θα ήταν κάλό να ελεγχθεί και να εξετασθεί πώς ζουν οι ηλικιωμένοι συνταξιούχοι στο Χονγκ Κονγκ σε σχέση με τους ηλικιωμένους συνταξιούχους της Λαϊκής Δημοκρατίας της Κίνας, για να δούμε αν αυτή η επανένωση ήταν ωφέλιμη για αυτούς ή επιζήμια.
Έκθεση Johan Van Hecke (A5-0296/2000)
Κυρία Πρόεδρε, είναι εξαιρετικά σημαντικό να ασχοληθεί η Ευρωπαϊκή Ένωση με τους κατοίκους των κρατών ΑΚΕ: Αφρικής, Καραϊβικής και Ειρηνικού.
Προσωπικά, ως εκπρόσωπος του Κόμματος των Συνταξιούχων, ανησυχώ για το πώς περνούν οι ηλικιωμένοι σ' αυτά τα εδάφη.
Πρέπει να πω ότι, παρόλο που επικροτώ το περιεχόμενο της αιτιολογικής έκθεσης στη σελίδα 20, το να υπάρξουν δηλαδή πρωτοβουλίες για προγράμματα κατάρτισης, μείωσης της φτώχειας και ενίσχυσης των δημοκρατικών θεσμών και των κοινοβουλίων, στις προτάσεις δυστυχώς δεν επαναλαμβάνεται αυτό το σημείο.
Πιστεύω ότι θα μπορέσουμε να βοηθήσουμε αυτά τα κράτη μόνο αν βελτιώσουμε τις συνθήκες διαβίωσης όλων των κατοίκων τους: των νέων, των εργαζόμενων και επίσης - αυτό που με ενδιαφέρει ιδιαίτερα - των ηλικιωμένων και των συνταξιούχων που ζουν στα κράτη ΑΚΕ.
Σπάνια συζητάει η ΕΕ τη συνεργασία με τις χώρες ΑΚΕ οι οποίες ενέχονται σε ένοπλες συγκρούσεις.
Είναι σημαντικό να φροντίσουμε ώστε οι ενισχύσεις να μην χρησιμοποιούνται για στρατιωτικούς σκοπούς.
Διμερώς και μέσω της Επιτροπής θα πρέπει ωστόσο τα κράτη μέλη να έχουν τη δυνατότητα να παρέχουν ενισχύσεις για τη στήριξη των δημοκρατικών δυνάμεων σε δικτατορικά καθεστώτα.
Η εκπαίδευση στη χρηστή διαχείριση θα πρέπει να εξασφαλιστεί ως αντίδοτο στη διαφθορά, όπως ακριβώς και η υποστήριξη στα αντιπολιτευόμενα κόμματα.
Γι' αυτό και δεν μπορούμε να υποστηρίξουμε το σημείο 4, όπου αναφέρεται ότι ενίσχυση παρέχεται μόνο υπό την προϋπόθεση ότι η εν λόγω χώρα διαθέτει χρηστή διοίκηση και σέβεται τα ανθρώπινα δικαιώματα και τις αρχές του κράτους δικαίου.
Μορατόριουμ για την εκτέλεση της θανατικής ποινής (B5-0804/2000)
.
(FR) Σχετικά με τη θανατική ποινή, η σημερινή μου θέση είναι ακριβώς η ίδια με τη θέση που είχα το 1981 όταν, ο υποψήφιος για τις προεδρικές εκλογές Φρανσουά Μιτεράν είχε εκφράσει με σθένος την αντίθεσή του στη θανατική ποινή, προτού την καταργήσει όταν εξελέγη Πρόεδρος!
Ήμουν αντίθετος ήδη το 1981!
Συνεχίζω βέβαια πάντοτε να είμαι το 2000!
Παρότι μπορώ, πράγματι, να καταλάβω τα συναισθήματα και τις αντιδράσεις των οικογενειών των θυμάτων συχνά φρικτών εγκληματικών πράξεων, ένα κράτος δεν μπορεί να απαντά στη βαρβαρότητα με βαρβαρότητα, δεν έχει αυτό το δικαίωμα!
Εφόσον εξάλλου γνωρίζουμε ότι η θανατική ποινή δεν έχει κανένα αποτρεπτικό αποτέλεσμα, είναι εντελώς απαράδεκτο να εξακολουθούν κάποιες χώρες, ορισμένες από τις οποίες λέγονται πολιτισμένες (όπως οι Ηνωμένες Πολιτείες), να την εφαρμόζουν με μαζικό και συστηματικό τρόπο, διακινδυνεύοντας ως εκ τούτου σοβαρά να υποπέσουν σε ανεπανόρθωτες δικαστικές πλάνες.
Γι' αυτόν το λόγο ψήφισα υπέρ του αιτήματος για μορατόριουμ.
Έκθεση Moreira Da Silva (A5-0270/2000)
.
Το πρόβλημα της αύξησης της θερμοκρασίας του πλανήτη μας, αποτέλεσμα της συσσώρευσης στην ατμόσφαιρα αερίων που εντείνουν το φαινόμενο του θερμοκηπίου, όπως το διοξείδιο του άνθρακα, παίρνει εκρηκτικές διαστάσεις.
Τρία μόλις χρόνια μετά τη διάσκεψη του Κυότο, η Ευρωπαϊκή Υπηρεσία Περιβάλλοντος εκτιμά ότι, αν συνεχισθούν στην ΕΕ οι σημερινοί ρυθμοί εκπομπών, όχι μόνο δεν θα επιτευχθεί η μείωση κατά 8% στις εκπομπές CO2 μεταξύ 1990-2010 αλλά θα υπάρξει αύξηση κατά 6%, ενώ στις ΗΠΑ οι προβλέψεις είναι ακόμα χειρότερες.
Η ρίζα του προβλήματος βρίσκεται στην υποταγή των πάντων, ακόμα και της ποιότητας του περιβάλλοντος και του κλίματος, στο βωμό της καπιταλιστικής εκμετάλλευσης των πλουτοπαραγωγικών πηγών και του υπερκέρδους.
Είναι, κατά συνέπεια, εντελώς φυσιολογικό να διεκδικούμε να πληρώσουν για την επίλυση του προβλήματος αυτοί που το προκάλεσαν.
Η ανακοίνωση της Επιτροπής είναι ψευδεπίγραφη, αφού δεν αναφέρεται σε συγκεκριμένες πολιτικές και μέτρα για τη μείωση των εκπομπών αερίων θερμοκηπίου αλλά περιορίζεται, όπως σωστά σημειώνει ο εισηγητής, στην παρουσίαση ενός οργανογράμματος και ενός γενικόλογου καταλόγου κοινότυπων πολιτικών και μέτρων.
Επαναδιατυπώνει τη θέση ότι η ενεργειακή φορολογία ή ο φόρος στα ορυκτά καύσιμα αποτελεί τη βασική στρατηγική της ΕΕ για μείωση των αερίων που προκαλούν το φαινόμενο θερμοκηπίου.
Διαφωνούμε με το μέτρο αυτό επειδή, με τη στρεβλή εφαρμογή της υποκριτικής, έτσι κι αλλιώς, αρχής "ο ρυπαίνων πληρώνει" , όλο το κόστος της μείωσης των εκπομπών θα μεταφερθεί άμεσα στους καταναλωτές, δηλαδή στους εργαζομένους.
Κάτω από την μεγάλη πίεση του προβλήματος, θα μπορούσε, ίσως, να συζητήσει κανείς την επιβολή ενός ενεργειακού φόρου στα ορυκτά καύσιμα, αλλά μόνον ως συμπληρωματικό μέτρο μιας ολοκληρωμένης πολιτικής και μέτρων μείωσης των εκπομπών CO2 και με την απαραίτητη προϋπόθεση ότι τα έσοδα του φόρου αυτού θα ανακούφιζαν αποκλειστικά τους εργαζόμενους.
Η πάγια άποψή μας είναι ότι η μείωση των εκπομπών του διοξειδίου του άνθρακα και των άλλων αερίων θερμοκηπίου θα πρέπει κύρια να επιτευχθεί με κόστος που θα αναλάβουν να πληρώσουν οι πράγματι ρυπαίνοντες (δηλαδή οι μεγάλες βιομηχανίες), σε βάρος των υπερκερδών τους.
Συμφωνούμε εξ άλλου με την θέση του εισηγητή για την σαφή προτεραιότητα που πρέπει να δοθεί στις ανανεώσιμες πηγές ενέργειας καθώς και στη στήριξη των μέσων μαζικής μεταφοράς.
Σημειώνουμε επίσης τη απόλυτη αντίθεσή μας στο θέμα της εμπορίας ρύπων μεταξύ επιχειρήσεων και κρατών, ως ανήθικης και αναποτελεσματικής.
Μας είναι αδιανόητο το ότι είναι δυνατόν να δημιουργείται μια ολόκληρη αγορά που θα διακινεί τη ρύπανση ως εμπόρευμα και όπου, αντί κάποιες επιχειρήσεις να μειώσουν τις δικές τους εκπομπές CO2 , θα αγοράζουν από άλλες επιχειρήσεις που έχουν υπερκαλύψει το όριό τους την πλεονάζουσα υπερκάλυψη.
Βεβαίως, στον καπιταλισμό όπου τα πάντα πουλιούνται και τα πάντα αγοράζονται, ακόμα και αυτό μπορεί να συμβεί.
Οι Ευρωβουλευτές του ΚΚΕ, μολονότι είμαστε αντίθετοι στην ανακοίνωση της Επιτροπής, εκτιμούμε ορισμένες θετικές επισημάνσεις του εισηγητή και για το λόγο αυτό δεν καταψηφίσαμε την έκθεση, αλλά απόσχαμε από την ψηφοφορία.
Η αύξηση της μέσης θερμοκρασίας του πλανήτη και οι ακραίες καιρικές συνθήκες είναι φαινόμενα που προκαλούνται σε ολοένα και μεγαλύτερο βαθμό από τη βιομηχανία, τη γεωργία και τις μεταφορές.
Παρόλα αυτά, οι κυβερνήσεις των πλουσιότερων χωρών, οι οποίες ευθύνονται για τις περισσότερες εκπομπές ρύπων από ορυκτά καύσιμα, απέτυχαν να τις περιορίσουν δραστικά.
Ορθώς θεωρεί ο εισηγητής ανεπαρκή την αρχική πρόταση της Ευρωπαϊκής Επιτροπής.
Μία από τις υποθέσεις του Κυότο ήταν ότι οι πλούσιες χώρες θα φροντίσουν οι ίδιες να διατηρήσουν καθαρή την ατμόσφαιρά τους, παρόλο που τους επιτρέπεται να συμπεριλαμβάνουν στο δικό τους κατάλογο αποτελεσμάτων τις επιτυχίες που σημειώνονται αλλού με τη βοήθειά τους.
Τα κράτη μέλη θα πρέπει να περιορίσουν δραστικά τις εκπομπές CO2 και άλλων αερίων του θερμοκηπίου στην επικράτειά τους δίνοντας έμφαση στις ανανεώσιμες πηγές ενέργειας, στις δημόσιες συγκοινωνίες και στον περιορισμό της κυκλοφορίας των αυτοκινήτων οχημάτων.
Η σημαντική αύξηση της έντασης και η μείωση των τιμών των οδικών μεταφορών εμπορευμάτων οδηγεί κυρίως σε μια μετατόπιση της ρυπαίνουσας βιομηχανίας από τις πλουσιότερες στις φτωχότερες χώρες.
Η πυρηνική ενέργεια δεν αποτελεί εναλλακτική λύση, γιατί και αυτή συμβάλλει στην αύξηση της θερμοκρασίας του πλανήτη και εκπέμπει αέρια του θερμοκηπίου μαζί με άλλα απόβλητα, τα οποία είναι σχεδόν αδύνατο να διασπασθούν.
Πολύ φοβάμαι ότι θα γίνει κατάχρηση της επόμενης διάσκεψης για το κλίμα για να περιοριστεί η προσυμφωνηθείσα υποχρέωση μείωσης των εκπομπών με 5,2%.
Η εμπορία δικαιωμάτων εκπομπών παρουσιάζει ενδεχομένως ενδιαφέρον ως πείραμα, όχι όμως ως πραγματική λύση του προβλήματος.
Έκθεση Moreira Da Silva (A5-0271/2000)
Υποστηρίζουμε οποιονδήποτε φόρο ή εισφορά πλήττει τις μεγάλες βιομηχανικές επιχειρήσεις, που είναι οι κύριες υπεύθυνες για τη ρύπανση γενικά, και για την ατμοσφαιρική ρύπανση πιο συγκεκριμένα.
Απείχαμε από την ψηφοφορία, όχι λόγω του αμελητέου χαρακτήρα του προτεινόμενου φόρου, αλλά κυρίως λόγω όλων των διεξόδων διαφυγής που υπάρχουν, με αποτέλεσμα ο φόρος αυτός να κινδυνεύει να γίνει μια μέτρια εισφορά για την απόκτηση του δικαιώματος να ρυπαίνει κανείς.
Για να αποτρέψουμε πραγματικά την ρύπανση, θα χρειαστούν δεσμευτικά μέτρα που θα φθάνουν μέχρι τη δήμευση της επιχείρησης που ρυπαίνει και τα οποία δεν θα μπορεί να αποφύγει καμία επιχείρηση.
Ωστόσο, εκτός από τα κατά περίπτωση μέτρα, το πρόβλημα της ατμοσφαιρικής ρύπανσης είναι ένα παγκόσμιο πρόβλημα που αφορά ολόκληρη την ανθρώπινη κοινωνία, το οποίο θα μπορέσει να επιλυθεί ικανοποιητικά μόνο από μια κοινωνία που ελέγχει την οικονομία της και που δεν λειτουργεί έχοντας ως μόνη κινητήριο δύναμη την αναζήτηση του ιδιωτικού κέρδους.
Με ενδιαφέρει πολύ να παρουσιάσω την αιτιολόγηση της ψήφου μου για αυτήν την έκθεση - για να εξηγήσω την ευνοϊκή ωστόσο ψήφο μου - επειδή θα ήθελα να σας ρωτήσω, κυρία Πρόεδρε - όπως διερωτώμαι και ο ίδιος - αν είμαστε πράγματι βέβαιοι ότι οι κλιματικές αλλαγές που συντελούνται έχουν προκληθεί από τον άνθρωπο, από την εκβιομηχάνιση και από τις εκπομπές ουσιών στην ατμόσφαιρα.
Πριν από χίλια ή δύο χιλιάδες χρόνια, όταν δεν υπήρχαν οι βιομηχανίες, δεν υπήρχαν άραγε σεισμοί, καταρρακτώδεις βροχές και ποικίλες καταστροφές;
Ο παγκόσμιος κατακλυσμός, κυρία Πρόεδρε, πότε συνέβη;
Πόσες βιομηχανίες υπήρχαν και πόσα αυτοκίνητα κυκλοφορούσαν;
Θα ήθελα επομένως να αναρωτηθούμε πραγματικά αν αυτές οι κλιματικές αλλαγές οφείλονται στη σύγχρονη ζωή και στις βιομηχανίες.
.
(FR) Είναι σημαντικό το γεγονός ότι το Σώμα μας για μια ακόμα φορά ασχολήθηκε και τοποθετήθηκε σχετικά με τα αίτια των κλιματικών μεταβολών στον πλανήτη μας.
Πρόκειται πράγματι για ένα σοβαρό ζήτημα, με πολύ βραχυπρόθεσμο ορίζοντα, το οποίο μας αφορά όλους συγχρόνως, διότι, όλοι, αναπνέουμε αέρα και διότι οι καταιγίδες, οι υπερβολικές βροχοπτώσεις και οι ανεπάρκειες του ύδατος πλήττουν, σε διαφορετικό βαθμό, όλες τις ηπείρους.
Πρέπει λοιπόν να ευαισθητοποιηθούν οι αναπτυγμένες χώρες που ρυπαίνουν και οι λιγότερο αναπτυγμένες ή υπανάπτυκτες χώρες που θα ρυπάνουν!
Επομένως όλα όσα αποσκοπούν στην ευαισθητοποίηση της κοινής γνώμης είναι χρήσιμα και πηγαίνουν προς την σωστή κατεύθυνση.
Στο σημείο αυτό έγκειται η σπουδαιότητα του ψηφίσματός μας, το οποίο υπερψήφισα.
.
(FR) Η καταπολέμηση του φαινομένου του θερμοκηπίου αποτελεί μια μεγάλη πρόκληση για τις βιομηχανοποιημένες χώρες, αλλά και καθήκον ιδίως έναντι των λαών του τρίτου κόσμου που ήδη πληρώνουν με τη ζωή τους τις συνέπειες της κλιματικής υπερθέρμανσης.
Αν δεχθούμε τη σύσταση μιας αγοράς δικαιωμάτων εκπομπής CO2 σε διεθνές επίπεδο, επιτρέπουμε στις δυτικές χώρες να αποποιηθούν των ευθυνών τους αγοράζοντας εικονικά δικαιώματα εκπομπών από τη Ρωσία ή χρηματοδοτώντας σχέδια στις χώρες του Νότου χωρίς να υπάρχει η παραμικρή συνάφεια με τις αναπτυξιακές τους ανάγκες και χωρίς να υπάρχει τρόπος να ελεγχθεί ότι μειώνονται πραγματικά οι εκπομπές.
Η ρύπανση δεν είναι εμπόρευμα.
Αν την καταστήσουμε πηγή κέρδους, ανοίγουμε την πόρτα σε κάθε κατάχρηση.
Το σχέδιο ψηφίσματος προτείνει να επικυρώσουμε τη δημιουργία ενός τέτοιου συστήματος, ενώ οι "τεχνικές και νομικές πτυχές δεν έχουν μελετηθεί" , και "η λειτουργία και η αποτελεσματικότητα του συστήματος δεν έχουν αποδειχθεί" !
Δεν προτείνεται κανένας τρόπος ελέγχου ή επιβολής κυρώσεων.
Εξάλλου, η ανάπτυξη της πυρηνικής ενέργειας και των φρεατίων άνθρακα πρέπει να αποκλειστούν από τους τρόπους για τη μείωση των εκπομπών.
Η Ευρωπαϊκή Ένωση οφείλει, χωρίς άλλη χρονοτριβή, να αποκτήσει τα μέσα για την τήρηση των δεσμεύσεών της εγκρίνοντας ένα φιλόδοξο ευρωπαϊκό πρόγραμμα καταπολέμησης του φαινομένου του θερμοκηπίου - με εντελώς διαφορετική εμβέλεια από το προτεινόμενο ψήφισμα για τις πολιτικές και τα μέτρα.
Η δράση στον τομέα των μεταφορών, ιδίως, είναι δική της αρμοδιότητα.
Έκθεση Lund (A5-0197/2000)
Κυρία Πρόεδρε, όσον αφορά την έκθεση του αξιότιμου κ. Lund, πρέπει να πω ότι δήλωσα αποχή.
Δήλωσα αποχή διότι σε αυτήν την έκθεση, όπως άλλωστε και σε πολλές άλλες, είδα ότι δεν αποδίδεται επαρκής προσοχή και δεν καταβάλλεται επαρκής προσπάθεια όταν γίνονται έρευνες, όπως στην περίπτωση της έκθεσης που αποσκοπεί στην καταπολέμηση των ενδοκρινολογικών ασθενειών.
Στο Μπέργκαμο, από όπου κατάγομαι, υπάρχουν πολλοί άνθρωποι που πάσχουν δυστυχώς από μία ασθένεια του θυρεοειδή, η αιτία της οποίας είναι άγνωστη.
Τα χρήματα αυτά θα έπρεπε να δαπανηθούν σε συμφωνία και συντονισμό με τις δαπάνες για την ερευνητική πολιτική και στα δεκαπέντε κράτη της Ευρωπαϊκής Ένωσης.
Θα πρέπει να αποταμιεύουμε και όχι να ξοδεύουμε περισσότερα από το απαραίτητο!
Το ψήφισμα για τους ενδοκρινικούς διαταράκτες, που μόλις εγκρίθηκε, καταδεικνύει εν συντομία ότι γνωρίζουμε πάρα πολύ λίγα πράγματα για τις βλαβερές συνέπειες, ότι το Ευρωπαϊκό Κοινοβούλιο θέλει να συνεχιστούν οι έρευνες και ότι πρέπει να ληφθούν μέτρα με βάση την αρχή της πρόληψης.
Παρόλο που υποστήριξα το ψήφισμα, θα ήθελα να κάνω ορισμένες παρατηρήσεις.
Συμφωνώ με την άποψη του εισηγητή ότι τα επιχειρήματα στη συζήτηση αυτή πρέπει να στηρίζονται σε γεγονότα.
Ωστόσο, διαφωνώ μαζί του ότι τα μέτρα πρέπει να αντανακλούν τις ανησυχίες που διακατέχουν τους πολίτες.
Στις περισσότερες περιπτώσεις, οι απλοί πολίτες δεν θα είναι σε θέση να αξιολογήσουν επαρκώς τους κινδύνους.
Στη σύγχρονη κοινωνία, με όλα τα καταναλωτικά αγαθά της, όπως πολλές συσκευές, χρειαζόμαστε υλικά και ουσίες με πολύ συγκεκριμένες ιδιότητες.
Όλοι ή σχεδόν όλοι οι άνθρωποι αποδέχονται και χρησιμοποιούν τα προϊόντα αυτά.
Ωστόσο, οι ουσίες και τα υλικά που περιέχονται στα προοόντα αυτά επιφέρουν κάποιους κινδύνους.
Όπως όλοι γνωρίζουν, η ζωή είναι συνυφασμένη με κινδύνους και αβεβαιότητες.
Η τέχνη της ζωής συνίσταται στη συνετή αντιμετώπιση αυτών των κινδύνων και αβεβαιοτήτων.
Η επιστήμη δεν έχει κατορθώσει ακόμη να αποδείξει με πειστικό τρόπο ότι υπάρχει μια σαφής άμεση σχέση μεταξύ αυτών των χημικών ουσιών και αλλαγών της ορμονικής λειτουργίας των ανθρώπων.
Αυτό όμως δεν σημαίνει ότι δεν έχω εντυπωσιαστεί με τη σημασία που αποδίδεται στο θέμα.
Οι πιθανές επιπτώσεις των ουσιών αυτών δεν είναι λίγες.
Εάν αληθεύει ότι οι εν λόγω χημικές ουσίες μπορούν να προκαλέσουν αύξηση ορισμένων ειδών καρκίνου, να μειώσουν τη γονιμότητα ή να απειλήσουν το έμβρυο, πρέπει να κάνουμε κάτι.
Η ανθρώπινη ζωή είναι άξια προστασίας.
Για λόγους πρόληψης θα πρέπει να διασαφηνιστούν οι επιπτώσεις των ουσιών αυτών.
Με βάση την αρχή της πρόληψης, πρέπει να υπάρξει μια επιστημονική τεκμηρίωση όλων των πιθανών βλαβερών επιδράσεων επικίνδυνων ουσιών, υλικών και προϊόντων.
Εδώ αυτό που έχει σημασία είναι τόσο ο περιορισμός όσο και η αποδοχή ορισμένων κινδύνων.
Δεν συμφωνώ με την χωρίς άλλο απαγόρευση ορισμένων ουσιών για να αποκλεισθεί κάθε πιθανός κίνδυνος.
Κατ' αυτό τον τρόπο, υπάρχει κίνδυνος να αρχίσει ένα κυνήγι μαγισσών χωρίς να υπάρχουν επιστημονικές αποδείξεις.
Επιπλέον, θεωρώ άτοπη στην προκειμένη περίπτωση την αντιστροφή του βάρους της απόδειξης.
Εκτός αυτού, για να εφαρμόσουμε σωστά την αρχή της πρόληψης πρέπει να γνωρίζουμε ποιες είναι οι βλαβερές επιδράσεις των πιθανών εναλλακτικών.
- Σε γενικές γραμμές οι ευρωβουλευτές του ΚΚΕ συμφωνούμε με το πλαίσιο των στοιχείων που πρέπει να συμπεριληφθούν στο 6ο πρόγραμμα για την έρευνα επειδή όλοι οι αρχικοί στόχοι όπως π.χ συγκρότηση επιτροπών, ανάπτυξη δοκιμών, βελτίωση παρακολούθησης των ενδοκρινικών διαταρακτών (Ε.Δ.) στο περιβάλλον κ.λπ. έχουν σωστή κατεύθυνση.
Θα θέλαμε όμως να επικεντρώσουμε την προσοχή στον καθορισμό ενός γενικώς αποδεκτού ορισμού της έννοιας των ενδοκρινικών διαταρακτών στον οποίο κατά την γνώμη μας θα έπρεπε να συμπεριληφθούν και οι επιδράσεις της εκπεμπόμενης ραδιενέργειας (ατυχήματα, ραδιενεργά κατάλοιπα από ειρηνικές ή πολεμικές αιτίες, χωρίς κώλυμα και χωρίς όρους πρόσβαση των εντεταλμένων επιστημονικών ομάδων στις βιομηχανικές χρήσεις).
Είναι δεδομένη π.χ. η επίδρασή της στην ευόδωση του καρκίνου του θυρεοειδούς, όπως π.χ στην περίπτωση χρήσεως βομβών με εξασθενημένο ουράνιο στην Γιουγκοσλαβία.
Επίσης θα πρέπει να καθοριστεί πιο συγκεκριμένο πλαίσιο που θα αφορά την έρευνα, τυποποίηση των δοκιμών, συνεργασία διαφόρων επιστημονικών ομάδων μεταξύ τους για την επίτευξη αξιόπιστων αποτελεσμάτων.
Θα πρέπει ακόμη να διασφαλιστεί και να ενισχυθεί η προσπάθεια προς την κατεύθυνση της ακριβούς διερεύνησης των υπόπτων ως Ε.Δ. ουσιών, ίσως και με νομοθετικό πλαίσιο.
Η ευαισθητοποίηση της κοινής γνώμης, των καταναλωτών όπως και των ασχολουμένων με επαγγέλματα που προκαλούν έκθεση σε ενδεχομένους ενδοκρινικούς διαταράκτες (αγρότες, βιομηχανικοί ή άλλοι εργάτες) πρέπει να είναι βασικό μέλημα για την επιτυχία της προσπάθειας.
Επίσης, επιβάλλεται να ενεργοποιηθεί η αρχή της πρόληψης που περιέχεται στο άρθρο 130Ρ της Συνθήκης ΕΕ (έλεγχο και απόσυρση γνωστών ή ύποπτων Ε.Δ. και ανάπτυξη εναλλακτικών αβλαβών ουσιών).
.
(FR) Η έγκριση μιας πρότασης ψηφίσματος σχετικά με μια κοινοτική στρατηγική για τους ενδοκρινικούς διαταράκτες είναι το ελάχιστο που μπορεί να γίνει σε ένα περίπλοκο ζήτημα όπου δεν υπάρχει καμία ρύθμιση.
Η καταγραφή και μελέτη αυτού του φαινομένου της διαταραχής του ενδοκρινικού συστήματος των ανθρώπων και των ζώων, η επικύρωση μελετών, η κατάδειξη σχέσεων αιτίου-αιτιατού μεταξύ ορισμένων προϊόντων και ορισμένων γνωστών ανωμαλιών στον άνθρωπο ή στα ζώα (μείωση της γονιμότητας, ορισμένες δυσπλασίες, ορισμένες μορφές καρκίνου·) είναι ένα αναγκαίο σημείο αφετηρίας, εάν γίνεται σεβαστή η αρχή της προφύλαξης και συγχρόνως προβάλλεται μια απαίτηση διαφάνειας η οποία λείπει παντελώς από το κείμενο.
Πράγματι, οι δημόσιοι και ιδιωτικοί φορείς λήψης αποφάσεων δεν θα δράσουν ελεύθεροι από τον περιορισμό της κοινής γνώμης.
Οι λίστες των προϊόντων για τα οποία υπάρχει υποψία ότι είναι ενδοκρινικοί διαταράκτες πρέπει να γνωστοποιηθούν στο κοινό και στους επαγγελματίες του κλάδου της υγείας, στο βαθμό που ανακαλύπτονται καινούργια τέτοια προϊόντα.
Πρέπει να πραγματοποιηθούν μελέτες προκειμένου να γίνουν γνωστοί οι κίνδυνοι από τους ενδοκρινικούς διαταράκτες, αλλά και οι επιχειρήσεις που χρησιμοποιούν ύποπτα προϊόντα πρέπει να υποχρεωθούν να εφαρμόζουν τις προδιαγραφές που ισχύουν για τα φάρμακα, δηλαδή να αποδεικνύουν κυρίως τον αβλαβή χαρακτήρα των εν λόγω προϊόντων, όσο αυτά θεωρούνται ύποπτα από τις ομάδες των ευρωπαίων εμπειρογνωμόνων.
Είναι λοιπόν επείγουσα ανάγκη να προταθεί ένα δεσμευτικό ρυθμιστικό οπλοστάσιο που θα επιτρέπει τον αποκλεισμό αυτών των προϊόντων κατά τα επόμενα χρόνια.
Η ώρα των ψηφοφοριών έληξε.
Πληρωμές μικρών ποσών στην εσωτερική αγορά
Η ημερήσια διάταξη προβλέπει τη συζήτηση της έκθεσης (A5-0283/2000) της κ. Peijs, εξ ονόματος της Επιτροπής Οικονομικής και Νομισματικής Πολιτικής, σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο: Πληρωμές μικρών ποσών στην εσωτερική αγορά (COM(2000) 0036 - C5-0103/2000 - 2000/2018(COS)).
Κυρία Πρόεδρε, το 2002, κάθε πολίτης που βρίσκεται στη ζώνη του ευρώ θα έχει στα χέρια του το νέο νόμισμα και θα προσδοκεί ορισμένα πλεονεκτήματα απ' αυτό.
Ωστόσο, τα πλεονεκτήματα δεν θα έρθουν αυτομάτως.
Πρέπει να κάνει κανείς κάτι για να επωφεληθεί.
Αυτό είναι το πλαίσιο εντός του οποίου θα ήθελα να τοποθετήσω την ανακοίνωση της Επιτροπής για τις πληρωμές μικρών ποσών.
Τι πρέπει να κάνουμε όλοι εμείς για να φροντίσουμε ώστε ο ευρωπαίος πολίτης, ο οποίος εγκατέλειψε το νόμισμα στο οποίο είχε συνηθίσει, να μπορέσει πραγματικά να επωφεληθεί από το νέο νόμισμα;
Πρέπει απλώς να καταστήσουμε τις πληρωμές φθηνότερες, ταχύτερες και ασφαλέστερες.
Αναμένω λοιπόν χωρίς άλλο από την Επιτροπή ότι θα υιοθετήσει ταχύτατα τις συστάσεις για την τροποποίηση της οδηγίας του 1997, τις οποίες υποβάλλω στην έκθεσή μου εξ ονόματος του Κοινοβουλίου, για να τις συμπεριλάβει σε μία επίσημη τροποποίηση της οδηγίας.
Περί τίνος πρόκειται;
Ο πυρήνας του προβλήματος είναι ότι οι πληρωμές μικρών ποσών εξακολουθούν να προξενούν έντονη δυσαρέσκεια στις μικρομεσαίες επιχειρήσεις και στους πολίτες.
Αιτία είναι το υψηλό κόστος και το μεγάλο χρονικό διάστημα που απαιτείται.
Το συμπέρασμα είναι ότι η οδηγία του 1997 δεν σημείωσε αρκετή επιτυχία.
Πρέπει να προχωρήσουμε ακόμη περισσότερο.
Ο καταναλωτής και οι μικρομεσαίες επιχειρήσεις δεν επωφελούνται όσο θα έπρεπε από την εσωτερική αγορά η οποία ολοκληρώθηκε με την καθιέρωση του ευρώ.
Μία λύση που προτείνεται στην έκθεση αυτή είναι η σημαντική βελτίωση των υποδομών για τις διασυνοριακές πληρωμές.
Όπως προκύπτει, υπάρχουν ορισμένες εργασίες που εξακολουθούν να είναι χειρονακτικές, γεγονός το οποίο οδηγεί σε υψηλό κόστος και χρονοτριβή.
Καλώ λοιπόν τις τράπεζες να φροντίσουν όσο το δυνατόν πιο σύντομα να θεσπίσουν τα απαραίτητα μέτρα, έτσι ώστε να αυτοματοποιηθεί παντελώς η διεκπεραίωση διασυνοριακών πληρωμών, οι οποίες έτσι μπορούν να γίνουν πολύ φθηνότερες.
Στην έκθεσή μου κατονομάζω, εκτός άλλων, συστήματα όπως το IBAN, SWIFT, STEP 1 και IPI.
Με τα συστήματα αυτά, οι πληρωμές μεταξύ τραπεζών σε διάφορες χώρες μπορούν να γίνουν πιο εύκολες, ταχύτερες και φθηνότερες.
Ωστόσο, οι τράπεζες πρέπει να επικοινωνήσουν με τους πελάτες τους για να τους γνωστοποιήσουν ότι, εκτός από τον αριθμό ΦΠΑ, στις επιστολές τους πρέπει να αναφέρεται και ο αριθμός IBAN.
Η διαδικασία τυποποίησης χρειάζεται οπωσδήποτε συντονισμό.
Γι' αυτό καταθέσαμε μία τροπολογία στην οποία καλούμε την Ευρωπαϊκή Κεντρική Τράπεζα να αναλάβει σύντομα τον εν λόγω συντονισμό, σύμφωνα με τις αρμοδιότητες που της αναθέτει η Συνθήκη για το σύστημα πληρωμών.
Ζητάμε από την Ευρωπαϊκή Κεντρική Τράπεζα να ρυθμίσει δύο θέματα.
Καταρχάς, να αναπτύξει ένα ευρωπαϊκό τυποποιημένο μορφότυπο για την διαβίβαση δεδομένων.
Αυτό μπορεί να γίνει πολύ γρήγορα, γιατί το μορφότυπο υπάρχει ήδη.
Έτσι, θα αντικατασταθεί το εθνικό πρότυπο που χρησιμοποιείται σήμερα παντού.
Το δεύτερο πράγμα που ζητάμε είναι η καθιέρωση ενός ευρωπαϊκού τραπεζικού αριθμού, όπως για παράδειγμα ο IBAN.
Αυτό που έχει σημασία εδώ είναι ότι αυτού του είδους τα εναρμονισμένα μορφότυπα θα πρέπει να χρησιμοποιούνται από όλους στη ζώνη του ευρώ.
Εάν τα πράγματα δεν προχωρήσουν με την ενδεδειγμένη ταχύτητα, ίσως θα πρέπει να εξετάσουμε το ενδεχόμενο να καταστήσουμε τις πράξεις αυτές υποχρεωτικές.
Σύμφωνα με τα όσα αναφέρονται στην έκθεσή μου, οι διαδικασίες αυτοματοποίησης και τυποποίησης θα πρέπει να έχουν ολοκληρωθεί τρεις μήνες πριν από την έναρξη της κυκλοφορίας των κερμάτων και των χαρτονομισμάτων σε ευρώ.
Αυτή θα ήταν η ιδανική κατάσταση.
Οι τράπεζες εξακολουθούν ωστόσο να υποστηρίζουν ότι αυτό είναι αδύνατο.
Εδώ έχω καταθέσει μια τροπολογία στην οποία αναφέρεται ότι οι τράπεζες θα πρέπει να είναι έτοιμες την 1η Ιανουαρίου του 2001.
Έτσι, οι καταναλωτές θα μπορέσουν να επωφεληθούν αμέσως από τις αλλαγές στις διασυνοριακές πληρωμές από τη στιγμή που θα έχουν στα χέρια τους το ευρώ.
Η συνολική μείωση του κόστους των πληρωμών περίπου στο επίπεδο του κόστους των εσωτερικών πληρωμών δεν μπορεί να επιτευχθεί μόνο με τις ενέργειες των τραπεζών.
Εδώ χρειάζεται να βοηθήσουν και τα κράτη μέλη.
Όντως, μέχρι σήμερα τα κράτη μέλη υποχρέωναν τις τράπεζες να αναφέρουν στην κεντρική τράπεζα όλες τις διασυνοριακές πληρωμές που υπερέβαιναν το ποσό των 12 500 ευρώ, για λόγους που έχουν σχέση με τις στατιστικές του ισοζυγίου πληρωμών.
Η εργασία αυτή δεν μπορεί να τυποποιηθεί και, συνεπώς, γίνεται χειρονακτικά.
Πρόκειται για μία πολυδάπανη δραστηριότητα η οποία έχει καταστεί περιττή με την ενιαία αγορά και το ενιαίο νόμισμα.
Δεν νομίζω ότι οι Γάλλοι μετράνε πόσα φράγκα μεταφέρονται από το Παρίσι στην Auxerre, και γιατί άλλωστε να το κάνουν;
Επιπλέον, ο όγκος και ο αριθμός των πληρωμών μικρών ποσών αποτελούν ένα πολύ περιορισμένο ποσοστό του συνόλου των πληρωμών που διενεργούνται.
Ως εισηγήτρια, είμαι πεπεισμένη ότι δεν χρειάζεται να υπάρχουν αντιρρήσεις για την κατάργηση της υποχρέωσης αναφοράς έως το πλήρες ποσό που περιλαμβάνεται στην οδηγία, που είναι συγκεκριμένα 50 000 ευρώ.
Η απώλεια δεδομένων για τις στατιστικές του ισοζυγίου πληρωμών θα είναι ελάχιστη με την αλλαγή αυτή.
Η αλλαγή που συνεπάγεται αυτή η νέα κατάσταση είναι ότι η εγγύηση επιστροφής χρημάτων θα πρέπει να αυξηθεί μέχρι το ποσό των 50 000 ευρώ.
Αυτή τη στιγμή, οι τράπεζες σχεδόν αμείβονται όταν χάνουν χρήματα.
Εάν πληρώσετε 30 000 ευρώ και η τράπεζα χάσει τα χρήματα αυτά, τότε είναι υποχρεωμένη να σας επιστρέψει μόνο 12 500 ευρώ.
Βεβαίως, οι τράπεζες δεν πρέπει να χάνουν χρήματα και πρέπει να εγγυώνται για την οργάνωσή τους.
Γι' αυτό και εμείς προτείνουμε να αυξηθεί το όριο για την εγγύηση επιστροφής χρημάτων έως το ποσό των 50 000 ευρώ, που είναι το ποσό που αναφέρεται στην οδηγία.
Σύμφωνα με την άποψη των τραπεζών, δεν χάνονται ποτέ χρήματα, πράγμα που σημαίνει ότι το θέμα είναι ανύπαρκτο.
Ένα τελευταίο σημείο είναι ότι θα ήθελα να προσφέρω στους καταναλωτές περισσότερες δυνατότητες πληρωμών.
Πρόκειται για καταναλωτές οι οποίοι ευρίσκονται σε κατάσταση ανάγκης ή δεν έχουν τραπεζικό λογαριασμό.
Ζητώ από την Ευρωπαϊκή Επιτροπή να εξετάσει κατά πόσον είναι δυνατό να συμπεριληφθούν στη δεύτερη τραπεζική οδηγία επιχειρήσεις όπως η Moneygram και η Western Union.
Κατ' αυτόν τον τρόπο, οι επιχειρήσεις αυτές θα μπορούσαν να εγκατασταθούν ελεύθερα στη συνολική επικράτεια της Ευρωπαϊκής Ένωσης, ακόμη και αν δεν είναι τράπεζες.
Όπως είναι φυσικό, για τις επιχειρήσεις αυτές θα ισχύσουν οι ίδιες αυστηρές απαιτήσεις όσον αφορά την ασφάλεια και το ξέπλυμα χρημάτων.
Ελπίζω ότι η έκθεση αυτή θα δώσει τα απαιτούμενα κίνητρα στις τράπεζες να συνεχίσουν τις προσπάθειές τους για την προαγωγή της καινοτομίας με στόχο τη βελτίωση των διασυνοριακών πληρωμών.
Ωστόσο, προκειμένου να δώσουμε στις τράπεζες μια απόλυτη βεβαιότητα και σαφήνεια για τα πολύ σημαντικά επενδυτικά προγράμματά τους, αναμένω ότι η Επιτροπή θα τροποποιήσει αμέσως την οδηγία.
Κυρία Πρόεδρε, από τότε που άνοιξαν τα σύνορα μεταξύ των κρατών μελών της Ευρωπαϊκής Ένωσης όλο και περισσότερες επιχειρήσεις εκμεταλλεύονται τις δυνατότητες που προσφέρει η κοινή αγορά.
Με αυτή λοιπόν την ευκαιρία διαπιστώσαμε ότι από τη μια πλευρά η κυκλοφορία των αγαθών διευκολύνθηκε ουσιαστικά, αλλά από την άλλη οι πληρωμές που συνδέονται με αυτήν εξακολουθούν να συνοδεύονται από πολύ μεγάλα εμπόδια και κόστος.
Η πρώτη μελέτη η οποία διεξήχθη πάνω σε αυτό το θέμα κατόπιν προτροπής της Επιτροπής Οικονομικής και Νομισματικής Πολιτικής είχε τότε καταλήξει στις διαπιστώσεις ότι για διασυνοριακές μεταφορές πιστώσεων άνω των 1 000 ΓΜ το κόστος ανέρχονταν κατά μέσο όρο σε 25%, ενώ σε μεμονωμένες περιπτώσεις έφθανε μάλιστα και το 75%.
Φανταστείτε ότι από την εν λόγω κατάσταση πρωτίστως θίγονται οι μικρές και οι μεσαίες επιχειρήσεις.
Η φιλοδοξία που ανέκαθεν είχαμε ως ευρωπαίοι βουλευτές από το άνοιγμα των αγορών μεταξύ των κρατών μελών της Ευρωπαϊκής Ένωσης δεν ήταν να παρέχουμε πρόσβαση στις μεγάλες επιχειρήσεις, την οποία άλλωστε διέθεταν από καιρό, αλλά να ανοίξουμε αυτή τη μεγάλη ευρωπαϊκή αγορά στις μικρομεσαίες επιχειρήσεις.
Προς τούτο, θα ήθελα να ευχαριστήσω εξαιρετικά την εισηγήτρια της έκθεσης, την κυρία Karla Peijs, για την επιμονή με την οποία εδώ και χρόνια προσπαθεί να επιτύχει τον εν λόγω στόχο, συγκεκριμένα τη μείωση του κόστους των πληρωμών μεταξύ των κρατών μελών.
Πρέπει να ομολογήσω ότι στο θέμα αυτό έχουν σημειωθεί αρκετά βήματα και το κόστος των πληρωμών είναι κατά μέσο όρο σαφώς χαμηλότερο από ότι την εποχή του ανοίγματος των συνόρων μεταξύ των κρατών μελών.
Ωστόσο εξίσου σαφές είναι ότι εξακολουθεί να είναι υπερβολικά υψηλό και ότι πρέπει να γίνει κάτι προς αυτή την κατεύθυνση.
Οι τράπεζες μας ενημερώνουν συνεχώς και θα έλεγα μάλλον με κάθε δίκαιο, ότι τα απαραίτητα όργανα για την εκτέλεση τέτοιου είδους πληρωμών, τα συστήματα τρεχούμενων λογαριασμών που υπάρχουν στις επιμέρους εθνικές αγορές, δεν έχουν ακόμη οργανωθεί καλά σε ευρωπαϊκό επίπεδο.
Εδώ πρέπει να καταβληθούν πολλές προσπάθειες.
Αυτό δεν το λέω μόνο για την Ευρωπαϊκή Κεντρική Τράπεζα, αλλά και λαμβάνοντας υπόψη τις διάφορες τραπεζικές ενώσεις που έχουμε στην Ευρωπαϊκή Ένωση.
Εκείνο που εμείς προσπαθούμε να επιτύχουμε δεν είναι ένα και μοναδικό σύστημα πληρωμών, πράγμα που θα οδηγούσε και πάλι στη δημιουργία ενός μονοπωλίου, αλλά τη δημιουργία συνθηκών ανταγωνισμού μεταξύ των διαφορετικών συστημάτων πληρωμών που ισχύουν μεταξύ των διαφόρων τραπεζών και των τραπεζικών ομίλων, γεγονός που θα αποβεί εν τέλει προς όφελος των πολιτών και των μικρομεσαίων επιχειρήσεων.
(Χειροκροτήματα)
Κυρία Πρόεδρε, η έκθεση της εισηγήτριας, κυρίας Karla Peijs, αξίζει πραγματικά τον έπαινό μας διότι εκθέτει τα προβλήματα που υπάρχουν στις πληρωμές.
Σε τελευταία ανάλυση, από τον τομέα των πληρωμών περιμένουμε να ενισχύσει την οικονομική ολοκλήρωση στην Ευρωπαϊκή Ένωση και όχι να την παρεμποδίζει.
Ωστόσο, μέχρι σήμερα έτσι έχουν τα πράγματα, αφού το πλήθος των προσφυγών εκ μέρους μικρών και μεσαίων επιχειρήσεων, οι καταγγελίες πολιτών σχετικά με τα υψηλά τέλη για μικρές πληρωμές βρίσκονται στην ημερησία διάταξη.
Μάλιστα, γνωρίζουμε περιπτώσεις στις οποίες τα τέλη μεταφοράς ποσών για τις διασυνοριακές πληρωμές αυξήθηκαν μετά την εισαγωγή του ευρώ και μάλιστα όχι ευκαταφρόνητα.
Η μηνιαία επιταγή στην κόρη ή στον γιο που βρίσκεται στο εξωτερικό, οι διασυνοριακές μεταφορές πιστώσεων για βιβλία ή υπηρεσίες, ταξίδια ή ξενοδοχεία έχουν μια επιπλέον επιβάρυνση, παρά το γεγονός ότι η διασυνοριακή κυκλοφορία θα έπρεπε να διεξάγεται πιο αποτελεσματικά και με μικρότερο κόστος.
Κάποιοι μάλιστα μιλούν για δυνατότητα μείωσης του κόστους κατά 90%, όταν μάλιστα οι οικονομικοί οργανισμοί μας τονίζουν συνέχεια ότι οι παράγοντες υψηλότερου κόστους έγκεινται στο κόστος μεταφοράς των πληρωμών και όχι στις τεχνικές διαδικασίες των διασυνοριακών πληρωμών.
Επιπλέον, θα ήταν καλό εάν παράλληλα με το σύστημα Target για τις πληρωμές ποσών μεγάλης αξίας υπήρχε και ένα σύστημα Target για πληρωμές μικρής αξίας και για ομαδικές πληρωμές, εφόσον κάτι τέτοιο από τεχνικής απόψεως είναι δυνατό και εκείνο που λείπει είναι η απαιτούμενη θέληση, η οποία υπήρχε στην περίπτωση των πληρωμών μεγάλης αξίας.
Εμείς στο Ευρωπαϊκό Κοινοβούλιο λυπούμαστε πολύ που η επιτροπή, στο πλαίσιο των εργασιών της, δεν ενέκρινε την προσφορά της Ευρωπαϊκής Κεντρικής Τράπεζας.
Και εδώ συντασσόμαστε με τις απόψεις της Ευρωπαϊκής Κεντρικής Τράπεζας που υποστηρίζουν ότι μια ημέρα οι διασυνοριακές μεταφορές πιστώσεων εντός της ΕΕ δεν θα πρέπει να είναι ακριβότερες από τις μεταβιβάσεις στο εσωτερικό ενός μεμονωμένου κράτους μέλους της ΕΕ.
Εδώ και χρόνια ζητάμε επιμόνως εναρμόνιση των προσπαθειών.
Επιτέλους έγινε πράγματι δυνατή η εγκαθίδρυση ενός γρήγορου, ασφαλούς και οικονομικού συστήματος και ευτυχώς οι οικονομικοί οργανισμοί έχουν κάνει και αυτοί την αρχή και βρίσκονται σε καλό δρόμο.
Βέβαια καλό θα ήταν να είχαμε ήδη εκμεταλλευτεί τη μεταβατική περίοδο.
Το πλήθος καταγγελιών από εκνευρισμένους πολίτες μιλά από μόνο του και πρέπει να πω ότι κάτι τέτοιο στη δεδομένη χρονική στιγμή φυσικά δεν συμβάλλει στην ενίσχυση της αποδοχής της νομισματικής ένωσης.
Ο πολιτικός στόχος είναι ξεκάθαρος και έχει την υποστήριξη της Ευρωπαϊκής Κεντρικής Τράπεζας: η χρησιμοποίηση ενός ενιαίου ευρωπαϊκού χώρου πληρωμών, στον οποίο όλα θα λειτουργούν τόσο καλά, όπως και σε μια μεμονωμένη κοινοτική χώρα.
Οι μικροί πελάτες αποτελούν μέρος της εσωτερικής αγοράς, όπως και οι μεγάλοι πελάτες και στο σημείο αυτό δεν θα πρέπει να γίνεται καμία διάκριση.
Έχω την άποψη όμως ότι οι κυβερνήσεις πρέπει να κάνουν κάτι παραπάνω και να υποστηρίξουν την έκθεση της εισηγήτριάς μας.
Η υποχρεωτική δήλωση για τις στατιστικές του ισοζυγίου πληρωμών πρέπει συγχρόνως να καταργηθεί για τις διασυνοριακές πληρωμές όταν τα ποσά είναι μικρότερα των 50.000 ευρώ.
Πράγματι η δειγματοληψία αρκεί.
Η Ευρωπαϊκή Κεντρική Τράπεζα θα μπορούσε να βοηθήσει και μάλιστα με την καθιέρωση ενός ενιαίου ευρωπαϊκού μορφότυπου δεδομένων στις πληρωμές και με την υποστήριξη της καθιέρωσης ενός ενιαίου ευρωπαϊκού κωδικού αριθμού τραπέζης στο πλαίσιο του διεθνούς συστήματος ΙΒΑΝ.
Θα ήταν σημαντικό εάν όλοι οι παράγοντες έπρατταν όπως πρέπει να πράξει και η Ευρωπαϊκή Κεντρική Τράπεζα, συνεπεία της συνθήκης, δηλαδή να υποστηρίξουν την απρόσκοπτη λειτουργία του συστήματος πληρωμών.
Η Ευρωπαϊκή Επιτροπή δεν έχει το δικαίωμα να καθορίσει το ύψος των τραπεζικών τελών, μπορεί όμως να επηρεάσει στη μείωση των τελών που σχετίζονται με τη μεταφορά ποσών.
Στην Ένωση υπάρχουν πραγματικά πολλές διαφορές όσον αφορά τα τέλη, εν μέρει όμως και ομοιότητες.
Με αυτόν τον τρόπο περιορίζεται η ελεύθερη κυκλοφορία μέσα στην εσωτερική αγορά.
Νομίζω ότι η Επιτροπή πρέπει αυτή τη φορά να παρουσιάσει επιτέλους συντομότερα απ' ότι μέχρι σήμερα τα αποτελέσματα των ερευνών σχετικά με το κατά πόσον ακριβώς υπάρχουν συμφωνίες τύπου καρτέλ μεταξύ των τραπεζών.
Σημαντικός - και αυτό επισημαίνεται πολύ σωστά και στην έκθεση - θα είναι ο προσανατολισμός των καταναλωτών σε ηλεκτρονικά μέσα πληρωμών και εδώ ζητούμε να γίνουν βήματα προκειμένου να καθιερωθεί πραγματικά ένα διαλειτουργικό πολυνομισματικό πρότυπο για τα ηλεκτρονικά πορτοφόλια.
Μια τέτοια προσέγγιση που μέχρι τώρα είναι δυνατή μόνο στο Λουξεμβούργο, στη Γαλλία και στη Γερμανία, πρέπει να αναπτυχθεί και να εξαπλωθεί σε ολόκληρη την ΕΕ.
Έχω την άποψη ότι η εν λόγω έκθεση είναι πολύ σημαντική προκειμένου να επιτύχουμε πράγματι την ενσωμάτωση των πολιτών και των μικρομεσαίων επιχειρήσεων στο χώρο του ευρώ καθώς και την αύξηση της αποδοχής της οικονομικής και νομισματικής ένωσης.
Χρειαζόμαστε ασφάλεια, ταχύτητα και μικρό κόστος.
Ζω στη νομισματική ένωση σημαίνει πληρώνω στο πλαίσιο λειτουργικών διασυνοριακών πληρωμών.
Αυτό πρέπει να είναι και το σύνθημά μας για τις υπόλοιπες 432 ημέρες!
Κύριε Πρόεδρε, θα ήθελα να προσυπογράψω τα όσα ανάφερε η εισηγήτρια καθώς και την έξοχη έκθεσή της.
Αισθάνομαι συνεπώς ιδιαίτερη ικανοποίηση που η Ευρωπαϊκή Επιτροπή, και ιδιαίτερα ο Επίτροπος Bolkestein αλλά και ο Επίτροπος Monti, έχουν δώσει προτεραιότητα στο θέμα αυτό.
Οι καταναλωτές και οι επιχειρήσεις δυσφορούν ολοένα και περισσότερο για το κόστος των διασυνοριακών τραπεζικών συναλλαγών στην εσωτερική αγορά.
Αυτό είναι απολύτως κατανοητό.
Οι καταναλωτές καταβάλλουν υπερβολικά ποσά για οποιοδήποτε είδος διασυνοριακών τραπεζικών συναλλαγών, καθώς και για τις πληρωμές μετρητοίς, τη μεταφορά πιστώσεων, τις πιστωτικές κάρτες και τις επιταγές.
Για τις πληρωμές μεγάλων ποσών υπάρχει ένα εκλεπτυσμένο δίκτυο το οποίο επιτρέπει να διενεργούνται οι πληρωμές με την ίδια ταχύτητα και στο ίδιο κόστος όπως οι εσωτερικές συναλλαγές.
Ωστόσο, οι ιδιώτες δεν μπορούν να υπολογίζουν σε επαρκή υποστήριξη, σε μείωση του κόστους και σε αποτελεσματική διεκπεραίωση των πληρωμών μικρών ποσών.
Θα ήθελα συνεπώς να τονίσω για άλλη μία φορά την ιδιαίτερη σημασία που έχει η παροχή αποτελεσματικών, ασφαλών και φθηνών υπηρεσιών στο χώρο των πληρωμών μικρών ποσών στην εσωτερική αγορά και παράλληλα με την καθιέρωση του ευρώ.
Η αποδοχή του ευρώ εξαρτάται κυρίως από το κατά πόσον οι καταναλωτές και οι επιχειρήσεις θα είναι σε θέση να χρησιμοποιήσουν τη ζώνη του ευρώ ως εσωτερική ζώνη πληρωμών.
Η αποδοχή του ευρώ εκ μέρους των καταναλωτών έχει καθοριστική σημασία.
Από τη στιγμή που θα αρχίσουν να κυκλοφορούν τα κέρματα και τα χαρτονομίσματα σε ευρώ, την 1η Ιανουαρίου 2002, οι καταναλωτές θα χρησιμοποιούν συνέχεια το νόμισμα και πώς θα μπορέσουμε λοιπόν εμείς να εξηγήσουμε ότι εξακολουθούν να υπάρχουν διαφορές, παρά την ύπαρξη ενός ενιαίου νομίσματος στη ζώνη του ευρώ;
Όλοι πρέπει να υιοθετήσουν το σκεπτικό ότι οι πληρωμές ποσών μεταξύ δύο χωρών που συμμετέχουν στη ζώνη του ευρώ δεν πρέπει πλέον να θεωρούνται ως διεθνείς συναλλαγές οι οποίες θα συνεπάγονται ένα συγκεκριμένο κόστος, αλλά ως εθνικές πληρωμές.
Το υψηλό τραπεζικό κόστος εμποδίζει την ολοκλήρωση της εσωτερικής αγοράς.
Οι καταναλωτές εμποδίζονται στις διεθνείς αγορές τους.
Για παράδειγμα, ο καταναλωτής δεν θα είναι πρόθυμος να πάρει μια συνδρομή σε ένα ξένο έντυπο σε περίπτωση που το κόστος διπλασιάζει την τιμή του, λόγω των υψηλών τραπεζικών τελών.
Η ελεύθερη κυκλοφορία κεφαλαίων με το κοινό νόμισμα σημαίνει ότι δεν επιτρέπεται να υπάρχουν εμπόδια ή σημαντικές διαφορές.
Ο στόχος πρέπει να είναι μία ενιαία ζώνη πληρωμών, όπου για τις διασυνοριακές πληρωμές ισχύουν οι ίδιες προϋποθέσεις και τα ίδια τέλη όπως για τις εσωτερικές συναλλαγές.
Αυτή είναι κατά τη γνώμη μας η μόνη λογική συνέπεια της ύπαρξης της εσωτερικής αγοράς και του ενιαίου νομίσματος.
Στην ελεύθερη κυκλοφορία προσώπων στη ζώνη του ευρώ αντιστοιχεί μια ευέλικτη αγορά εργασίας.
Σε περίπτωση που εξακολουθούν να υπάρχουν συναλλαγές με τη χώρα προέλευσης, αυτό δεν πρέπει να εμποδίζει την απασχόληση σε ξένη χώρα.
Είναι αλήθεια ότι οι τράπεζες σε όλη τη ζώνη του ευρώ, τήρησαν μια ιδιαίτερα επιφυλακτική στάση όσον αφορά την εφαρμογή της οδηγίας για τις διασυνοριακές πληρωμές μικρών ποσών.
Μετά την εφαρμογή της οδηγίας, ένα μεγάλο μέρος των προβλημάτων παρέμεινε ανεπίλυτο.
Τώρα που η αλλαγή πλησιάζει ολοένα και περισσότερο, είναι πλέον καιρός να αναληφθεί δράση, τόσο εκ μέρους των τραπεζών όσο και εκ μέρους των κρατών μελών.
Οι τράπεζες πρέπει να δεσμευθούν να εφαρμόσουν τα πρότυπα που ισχύουν για τους αριθμούς των λογαριασμών και για τις πληρωμές.
Την εποχή της σύγχρονης τεχνολογίας, η ηλεκτρονική αρτηρία θα μπορούσε να προσφέρει τη λύση.
Είναι πλέον καιρός να δημιουργηθεί μια τράπεζα στο Διαδίκτυο η οποία δεν καταλογίζει τέλη.
Κυρία Πρόεδρε, η έκθεση της κ. Peijs, σχετικά με τις πληρωμές μικρών ποσών στην εσωτερική αγορά, επαναλαμβάνει την παλαιά διεκδίκηση του Ευρωπαϊκού Κοινοβουλίου σχετικά με το υψηλό κόστος των διασυνοριακών μεταφορών πιστώσεων στο εσωτερικό της Ένωσης.
Αυτό είναι απόλυτα ακριβές.
Το εν λόγω κόστος είναι υψηλό και γνωρίζουμε καλά γιατί.
Τα πληροφορικά συστήματα των διαφόρων τραπεζών μεταξύ των διαφόρων κρατών μελών έχουν κακή διασύνδεση μεταξύ τους, εξ ου η ανάγκη δαπανηρών χειρωνακτικών εργασιών για την πραγματοποίηση μεταφορών πιστώσεων από το ένα εθνικό σύστημα στο άλλο.
Επομένως δεν υπάρχει εδώ κανένας διαβολικός ελιγμός από την πλευρά των τραπεζιτών, αλλά μόνο μια τεχνική πραγματικότητα που ανθίσταται προς το παρόν, αλλά που υποχρεωτικά θα εξελιχθεί προς την σωστή κατεύθυνση με τον καιρό.
Πιστεύω λοιπόν ότι πρέπει να δούμε το πρόβλημα σχετικά.
Πρέπει να το δούμε σχετικά, ιδιαίτερα αφού οι διασυνοριακές μεταφορές πιστώσεων αντιπροσωπεύουν ένα πολύ μικρό μέρος του συνόλου των μεταφορών πιστώσεων.
Σύμφωνα με τα έγγραφα που συμβουλεύθηκα, κατέχουν ένα μερίδιο 0,2%, έως 0,04%.
Σε κάθε περίπτωση, είναι πραγματικά απειροελάχιστο.
Ωστόσο, το Ευρωπαϊκό Κοινοβούλιο και η Επιτροπή του αποδίδουν πραγματικά πολλή σημασία.
Γιατί άραγε;
Πρώτη απάντηση, διότι τα ευρωπαϊκά θεσμικά όργανα έχουν την τάση να ευνοούν ό,τι είναι διασυνοριακό, και τελικά, αυτό είναι και λίγο φυσιολογικό.
Όμως δεν θα έπρεπε παρόλα αυτά αυτή η μεροληψία υπέρ του διασυνοριακού να καταλήξει να τιμωρεί τη μεγάλη πλειοψηφία των πολιτών προς όφελος μιας πολύ μικρής μειονότητας.
Στο βαθμό που δεν θα ήταν αποδοτικές οι επενδύσεις, οι οποίες θα ελάφρυναν σημαντικά το κόστος των διασυνοριακών μεταφορών πιστώσεων, διότι η απόσβεσή τους θα γινόταν με έναν πολύ μικρό αριθμό πληρωτών, πρέπει να συναγάγουμε το συμπέρασμα ότι, εάν γίνονταν κάτω από αυτές τις συνθήκες, το κόστος τους θα μεταφερόταν στο σύνολο των πελατών των τραπεζών οι οποίοι δεν έχουν καμία σχέση με αυτό το θέμα.
Πιστεύω ειλικρινά ότι αυτή η επίπτωση δεν είναι πραγματικά επιθυμητή.
Από πολιτική άποψη είναι εντελώς αμφίβολη.
Επιπλέον πρέπει να σταματήσουμε να υποστηρίζουμε πως ό,τι κοστίζει ακριβά για τεχνικούς λόγους θα μπορούσε ξαφνικά να γίνει δωρεάν, επειδή εγκρίναμε μια οδηγία για να λάβουμε αυτήν την απόφαση.
Σας υπενθυμίζω το βασικό αξίωμα που διδασκόμαστε στο πρώτο έτος των οικονομικών σπουδών: δωρεάν γεύμα δεν υπάρχει.
Υπάρχει ένας δεύτερος λόγος, κυρία Πρόεδρε, για την επιμονή του Ευρωπαϊκού Κοινοβουλίου.
Τον αναφέρει η ίδια η έκθεση Peijs στην αιτιολογική σκέψη Δ του σχεδίου ψηφίσματος.
Παραθέτω: "Οι υψηλές επιβαρύνσεις των διασυνοριακών μεταφορών πιστώσεων κλονίζουν την εμπιστοσύνη των καταναλωτών στο ευρώ" .
Μα για ποιο λόγο λοιπόν θα κλόνιζαν την εμπιστοσύνη των καταναλωτών στο ευρώ;
Μόλις σας έδειξα ακριβώς ότι αυτά τα δύο προβλήματα δεν συνδέονται, φαινομενικά τουλάχιστον, μεταξύ τους.
Στην πραγματικότητα, πείσαμε τους πολίτες, πριν από μερικά χρόνια - για να αποδεχθούν ευκολότερα το ευρώ - ότι αυτού του είδους το κόστος θα εξαφανιζόταν ολοκληρωτικά με το ενιαίο νόμισμα.
Σας έφερα εδώ ένα μικρό φυλλάδιο που διανεμήθηκε σε εκατομμύρια αντίτυπα σε δημόσιους χώρους στη Γαλλία, και κυρίως στα ταχυδρομεία, και ορίστε τι διαβάζω στο κεφάλαιο "προμήθεια αγοράς συναλλάγματος" : "στη ζώνη του ευρώ, οι προμήθειες συναλλάγματος θα καταργηθούν" .
Βέβαια, με τη στενή έννοια, αυτό είναι αλήθεια, αλλά ο αφελής αναγνώστης, ο οποίος δεν είναι ειδικός επί του θέματος, νόμισε ότι θα καταργούνταν όλα τα έξοδα των διασυνοριακών μεταφορών πιστώσεων, ενώ στην πραγματικότητα οι προμήθειες συναλλάγματος αντιπροσωπεύουν μόνο ένα πολύ μικρό μέρος τους, μόνο ένα μικρό ποσοστό.
Επομένως, βρισκόμαστε τώρα αντιμέτωποι με τις συνέπειες των μεθόδων της καταναγκαστικής "άγρας πελατών" που χρησιμοποιήθηκαν για να "πλασάρουν" το ευρώ, το οποίο με οδηγεί σε ένα συμπέρασμα σχετικά με αυτήν την υπόθεση των διασυνοριακών μεταφορών πιστώσεων, αλλά επίσης, κυρία Πρόεδρε, για το ευρώ γενικά.
Μπορούμε να αρνούμαστε στα λόγια την πραγματικότητα, μπορούμε να διηγούμαστε ιστορίες στον κόσμο, αλλά, κάποια ημέρα, οι προσεγγίσεις σας, τα ψεύδη σας, θα γυρίσουν εναντίον σας.
Κυρία Πρόεδρε, σχεδόν σε κάθε παράγραφο της έκθεσης που έχει κατατεθεί διακρίνει κανείς το θαρραλέο χαρακτήρα της συναδέλφου Peijs.
Καλά κάνει και ταρακουνά και προειδοποιεί τον τραπεζικό τομέα.
Αυτό γιατί, ενώ υπάρχουν οι σημαντικότερες τεχνολογίες και τα απαιτούμενα πρότυπα, δεν σημειώνεται πρόοδος με τη διευκόλυνση των διασυνοριακών πληρωμών ποσών έως και 50 000 ευρώ.
Θα μπορούσε κανείς να σκεφθεί ότι καμία από τις εμπορικές τράπεζες δεν ενδιαφέρεται να εκσυγχρονίσει το σημερινό τρόπο εργασίας.
Υποστηρίζω την πολιτική δύο αξόνων κατά μήκος της οποίας η εισηγήτρια προσπαθεί να ωθήσει τις τράπεζες που καθυστερούν να αναλάβουν δράση.
Είμαι της γνώμης ότι η άσκηση νομοθετικής πίεσης δεν επαρκεί και θα μπορούσε να αποδειχθεί ότι είναι ακόμη και λιγότερο αποδοτική απ' ό,τι η πίεση που ασκείται εάν επιτραπούν ανταγωνιστικές εναλλακτικές λύσεις για τη μεταφορά ποσών στη ζώνη του ευρώ.
Ίσως να επιθυμεί η Επιτροπή να εξετάσει με πολύ μεγάλη σοβαρότητα τη δυνατότητα αυτή, γιατί υποθέτω ότι η μείωση των τελών με την αύξηση του ανταγωνισμού χαίρει της προτίμησής της.
Υπάρχει ένα σημείο το οποίο θεωρώ κάπως υπερβολικό.
Η απαίτηση της εξίσωσης του κόστους της μεταφοράς ποσών εντός της ζώνης του ευρώ με το κόστος των πληρωμών στο εσωτερικό ενός κράτους μέλους θα μπορούσε να οδηγήσει σε αύξηση των τελών για τις εσωτερικές πληρωμές.
Αυτό ισχύει οπωσδήποτε για την περίπτωση των Κάτω Χωρών, όπου επί πολλά χρόνια οι τράπεζες συνήθιζαν να μην χρεώνουν τίποτα στους καταναλωτές για τις εσωτερικές πληρωμές.
Η επιφύλαξη αυτή δεν με εμποδίζει να συγχαρώ θερμά την εισηγήτρια, συνάδελφο Peijs, για τον εμπεριστατωμένο τρόπο με τον οποίο εξέτασε το θέμα αυτό.
Κυρία Πρόεδρε, Επίτροπε κ. Bolkenstein, η υπό εξέταση έκθεση που περίτεχνα εκπόνησε η συνάδελφος κυρία Peijs είναι εξαιρετικά σημαντική όσον αφορά τους καταναλωτές της ζώνης ευρώ και την απόλυτη εμπιστοσύνη στο ίδιο το ευρώ.
Στην αίθουσα αυτή σπάνια επικρατεί μια τέτοια ευρεία ομοφωνία ως προς τη σπουδαιότητα της έκθεσης που εξετάζουμε.
Μπορώ να συμφωνήσω με τις αιτίες ανησυχίας όλων των συναδέλφων που μίλησαν προηγουμένως και με όλα όσα είπαν.
Σήμερα το πρωί το ευρώ σημείωσε νέα πτώση.
Τις πρωινές ώρες η τρέχουσα τιμή του ευρώ καθορίστηκε σε 0,8240 έναντι του δολαρίου των ΗΠΑ.
Αυτό αποτελεί νέο κατώτατο ρεκόρ. αΈχουμε δηλαδή πολλά ακόμη να κάνουμε στον τομέα αυτό, όμως οι δυνατότητες και τα μέσα των πολιτικών, αυτά που μπορούμε να κάνουμε, είναι λιγότερα από εκείνα που μπορούμε να κάνουμε για το ζήτημα των πληρωμών μικρών ποσών στην ενιαία αγορά.
Θέλω να ευχαριστήσω την Επιτροπή για την κίνηση δικαστικής προσφυγής κατά εκατόν είκοσι τραπεζών και τραπεζικών ενώσεων, η οποία οφείλεται στις υπόνοιες δημιουργίας καρτέλ επί των τελών που χρεώνουν για μετατροπές συναλλάγματος στην ευρωζώνη.
Αυτό αποτελεί ένα εξαιρετικά καλό μέτρο από την πλευρά της Επιτροπής.
Εντούτοις κατανοώ κάπως και τις τράπεζες.
Μολονότι εμείς σήμερα στο Ευρωπαϊκό Κοινοβούλιο κατακρίνουμε τις τράπεζες, θα πρέπει να κατανοήσουμε ότι οι διασυνοριακές πληρωμές δεν αποτελούν παρά το έξι τοις εκατό του συνολικού όγκου των πληρωμών, και κατά συνέπεια η ανάπτυξη του τομέα αυτού αποτελεί, από την οπτική γωνία των τραπεζών, δαπανηρή επένδυση σε σχέση με το κέρδος που αποφέρει.
Έτσι έχουν τα πράγματα από την οπτική γωνία των τραπεζών.
Εξάλλου στις διασυνοριακές μεταβιβάσεις μέσω τραπεζών το μεγαλύτερο μερίδιο του κόστους κατέχει η χειρωνακτική επεξεργασία, από την οποία θα πρέπει σύντομα να απαλλαγούμε.
Ακριβώς όπως είπε και η κ. Randzio-Plath, δεν μπορούμε εμείς με πολιτικές αποφάσεις να διατάξουμε τις τράπεζες να μειώσουν τα τέλη.
Εκείνο που μπορούμε να κάνουμε είναι να υποχρεώσουμε και να πιέσουμε την Ευρωπαϊκή Κεντρική Τράπεζα να καλέσει αμέσως τις τράπεζες σε μια ομάδα εργασίας για τις προδιαγραφές, στην οποία θα ληφθούν αποφάσεις επί των τεχνικών ζητημάτων, με τα οποία θα κατορθώσουμε να μειώσουμε το κόστος.
Δεν μπορούμε να αναγκάσουμε τις τράπεζες να εκτελούν ζημιογόνες εργασίες, όμως ως πολιτικοί, εκείνο που μπορούμε να κάνουμε είναι να υποστηρίξουμε την τροπολογία που υπέβαλαν ο κ. Radwan και η κ. Peijs, εξ ονόματος της Ομάδας του Ευρωπαϊκού Λαϊκού Κόμματος και των Ευρωπαίων Δημοκρατών, στην οποία απαιτούμε τη λήψη μέτρων ακόμη πριν τη λήξη του προσεχούς έτους, και κατά προτίμηση την εφαρμογή των προδιαγραφών αυτών όταν τα νομίσματα και τραπεζογραμμάτια ευρώ τεθούν σε κυκλοφορία.
Κυρία Πρόεδρε, είναι πραγματικά λυπηρό το γεγονός ότι σε ένα Κοινοβούλιο όπου το 85% των ανθρώπων στοιχημάτιζαν την φήμη τους ως πολιτικοί στο ενιαίο νόμισμα, δεν έχουμε μεγαλύτερη προσέλευση στη συζήτηση για την απόδοση αυτού του νομίσματος.
Γνωρίζουμε ότι μια διασυνοριακή συναλλαγή στη ζώνη του ευρώ στοιχίζει 17 φορές περισσότερο από μια εγχώρια.
Οι λαοί που μπήκαν στη ζώνη του ευρώ πίστευαν ότι ακόμα και αν δεν είχε κανένα άλλο πλεονέκτημα, θα τους έδινε τη δυνατότητα να μεταφέρουν τα χρήματά τους ευκολότερα και φθηνότερα στο εξωτερικό.
Βλέπουμε ότι αυτό δεν συμβαίνει.
Το αναμενόμενο αυτό πλεονέκτημα δεν ήθηκε πράγματι, όπως η Επιτροπή ομολόγησε κατά τη συζήτηση αυτής της έκθεσης στο πλαίσιο επιτροπής, δεν αναμένεται βελτίωση της κατάστασης ούτε μετά την έναρξη της κυκλοφορίας των χαρτονομισμάτων και των κερμάτων.
Αυτό είναι ακόμα ένα πλήγμα για ένα νόμισμα που ήδη δίνει μάχη, ένα νόμισμα που χτυπάει ένα νέο ρεκόρ πτώσης στη διεθνή αγορά ουσιαστικά κάθε εβδομάδα, ένα νόμισμα με τον πρόεδρο της τράπεζας να είναι συνεχώς στο στόχαστρο για τα επιπόλαια σχόλιά του στον τύπο, ένα νόμισμα για το οποίο στη μοναδική περίπτωση που ζητήθηκε από τους Ευρωπαίους να δώσουν την ψήφο τους για τη μετάβαση στο ευρώ ή όχι, εκείνοι ψήφισαν "όχι" στο πρόσφατο δημοψήφισμα στη Δανία.
Μαθαίνουμε τώρα ότι οι υπεύθυνοι εκτύπωσης για την παραγωγή των χαρτονομισμάτων απειλούν ότι θα αρχίσουν απεργία.
Πάνω από όλα, ακόμα και το πιο σημαντικό πλεονέκτημα που οι οπαδοί του ευρώ υποσχέθηκαν στο λαό της Ευρώπης, η μείωση του κόστους συναλλαγών, δεν πραγματοποιήθηκε.
Ποια είναι τα πλεονεκτήματα για τους λαούς που είναι στη ζώνη του ευρώ από αυτό το νόμισμα που τους επιβλήθηκε από μια πολιτική ελίτ της Ευρώπης;
Αυτό το σχέδιο δεν έχει να κάνει με οικονομικά θέματα.
Δεν πρόκειται να προσφέρει πρακτικά πλεονεκτήματα στους Ευρωπαίους πολίτες.
Είναι και πάντα ήταν ένα βήμα προς την κατεύθυνση της δημιουργίας των Ηνωμένων Πολιτειών της Ευρώπης, ένα πολιτικό σχέδιο.
Βλέπουμε ότι δεν έχει κατορθώσει να προσφέρει κάποιο πλεονέκτημα στη μεγάλη πλειοψηφία των απλών ανθρώπων στη ζώνη του ευρώ.
Κυρία Πρόεδρε, κύριε Επίτροπε, κυρίες και κύριοι συνάδελφοι, πρώτα από όλα θα ήθελα να ευχαριστήσω πραγματικά τη συνάδελφο κυρία Karla Peijs για την έκθεση και για την επιμονή της, όσον αφορά την επίτευξη θετικών βημάτων για τους πολίτες.
Την 1.1.2002 το ευρώ θα γίνει πραγματικότητα και για τους πολίτες, αφού μάλιστα θα το δούνε στις τσέπες τους.
Σήμερα για μια διασυνοριακή μεταφορά εντός της αγοράς της τάξεως των 100 ευρώ τα τέλη ανέρχονται κατά μέσο όρο σε 17,10 ευρώ, ποσό πολλαπλάσιο των τελών που αντιστοιχούν στις εθνικές μεταβιβάσεις.
Η αγορά του ευρώ στο μέλλον θα αποτελεί εσωτερικό χώρο και ο πολίτης δεν μπορεί να καταλάβει, πώς μέσα σε αυτόν τον χώρο, όπου οι κίνδυνοι μετατροπών καταπίπτουν και τα ηλεκτρονικά μέσα πληρωμών με τις τραπεζικές συναλλαγές μέσω διαδικτύου ολοένα και πιο αυτονόητες, μια μεταφορά ποσού από το Μόναχο έως το Σάλσμπουργκ είναι πολύ πιο ακριβή από ότι μια μεταφορά από το Μόναχο έως το Κίελο.
Τα πλεονεκτήματα του ευρώ πρέπει να καταδειχθούν τόσο στον πολίτη, αλλά και στις μικρομεσαίες επιχειρήσεις, κυρίως τώρα που αντιμετωπίζουμε προβλήματα με την αποδοχή του ευρώ και που πολλοί έχουν την εντύπωση ότι από την όλη ιστορία θα ωφεληθούν μόνο οι τράπεζες και οι μεγάλες επιχειρήσεις, αλλά όχι ο απλός πολίτης.
Για μένα δεν μετράει το επιχείρημα σύμφωνα με το οποίο οι διασυνοριακές μεταφορές πιστώσεων σε ευρώ είναι ελάχιστες.
Αυτό μου θυμίζει τη συζήτηση για την κότα και το αυγό.
Εμείς οι ίδιοι ως βουλευτές εδώ στις Βρυξέλλες αλλά και οι συνεργάτες μας, λόγω των υψηλών τελών του ευρώ, δεν πραγματοποιούμε καμία διασυνοριακή μεταφορά.
Είμαι απόλυτα βέβαιος ότι όταν πέσουν οι τιμές, αυτές θα εκτιναχθούν στα ύψη και οι πολίτες θα χρησιμοποιήσουν τη δυνατότητα που τους παρέχεται.
Χαιρετίζω το γεγονός ότι η Επιτροπή εξακολουθεί να πιέζει τις τράπεζες, ίσως και ακόμη περισσότερο, μέσω των διαδικασιών που έχει κινήσει κατά 120 τραπεζών.
Επίσης και η Ευρωπαϊκή Κεντρική Τράπεζα θα έπρεπε να έχει αυξήσει και άλλο τις πιέσεις της.
Η πρόταση που διατυπώθηκε από τη συνάδελφο κυρία Peijs και εμένα στοχεύει επίσης στο να οδηγήσει όλες τις τράπεζες στο τραπέζι των διαπραγματεύσεων, όχι ως πρόφαση, αλλά ακριβώς επειδή από πολιτικής πλευράς δεν μπορούμε να ασκήσουμε μεγαλύτερες πιέσεις.
Δεν θέλουμε τη ρύθμιση των τιμών στον εν λόγω τομέα, αλλά τουλάχιστον τον συντονισμό τους.
Η ΕΚΤ ήταν προκαθορισμένη να παρέχει εκ των προτέρων ενιαίες μορφές δεδομένων και ενιαίους τραπεζικούς κωδικούς στην Ευρώπη.
Ελπίζω οι χαμηλές τιμές να μην εμφανιστούν ξαφνικά σε πέντε χρόνια, αλλά διαδοχικά και τα πρώτα θετικά αποτελέσματα να είναι ορατά ήδη από το 2002.
Τέλος, θα έχουμε πραγματικά επιτύχει το στόχο μας, εάν οι τράπεζες προσφέρουν στους πελάτες τους χαμηλό κόστος διασυνοριακών μεταφορών.
Τότε θα έχουμε αποκτήσει μια πραγματική αγορά σε αυτόν τον τομέα.
.
Κυρία Πρόεδρε, θα μιλήσω στα Αγγλικά για να απαντήσω στην κυρία Villiers, που μίλησε για να πλεονεκτήματα και τα πιθανά μειονεκτήματα του ευρώ.
Είναι ένα πολυσυζητημένο θέμα στις μέρες μας, δεν ανήκει όμως στην αρμοδιότητα μου.
Θα ενημερώσω λοιπόν το συνάδελφό μου, τον κ. Solbes Mira, που ασχολείται με θέματα μακροοικονομίας, σχετικά με τις παρατηρήσεις της κ. Villiers.
Δεν επιθυμώ να προσθέσω κάτι στην τωρινή συζήτηση.
Δεν θέλω να ταράξω τα νερά.
Kυρία Πρόεδρε, θα ήθελα καταρχάς να ευχαριστήσω θερμά την κυρία Peijs για την έξοχη έκθεση που κατάρτισε για τη δημιουργία ενός ολοκληρωμένου και ενιαίου χώρου πληρωμών.
Μετά την ολοκλήρωση της εσωτερικής αγοράς και την καθιέρωση του ενιαίου νομίσματος, σήμερα χρειαζόμαστε περισσότερο από ποτέ έναν ενιαίο χώρο πληρωμών.
Στο μέλλον, τα σύνορα δεν επιτρέπεται να διαδραματίζουν πλέον κανένα ρόλο.
Εν καιρώ θα πρέπει ακόμη και να πάψει να υπάρχει οποιαδήποτε διαφορά μεταξύ διασυνοριακών και εσωτερικών πληρωμών.
Όμως, για την υλοποίηση του στόχου αυτού θα χρειαστεί να δουλέψουμε ακόμη πολλά χρόνια.
Στο σημείο αυτό θα ήθελα να επιστήσω την προσοχή σας στην ημερομηνία της 1ης Ιανουαρίου 2002.
Η ημερομηνία αυτή πρέπει να θεωρηθεί ότι αποτελεί ένα εξαιρετικά σημαντικό και συμβολικό ορόσημο της δημιουργίας της Ευρωπαϊκής Ένωσης και αυτό θα ήθελα να το πω και στην κ. Villiers.
Την ημέρα αυτή, την 1η Ιανουαρίου 2002, όλοι οι πολίτες της ζώνης του ευρώ θα έχουν στο πορτοφόλι τους τα ίδια κέρματα και τα ίδια χαρτονομίσματα.
Μετά το ευρωπαϊκό διαβατήριο, πρόκειται για την δεύτερη καθημερινή απόδειξη του ότι ανήκουμε όλοι στην Ευρωπαϊκή Ένωση.
Συνεπώς, πρέπει να κάνουμε ότι μπορούμε για να επιτύχει η νέα αυτή φάση.
Όντως, εάν τα συστήματα διασυνοριακών πληρωμών εξακολουθήσουν να είναι τόσο ακριβά όσο σήμερα, υπάρχει κίνδυνος να υπονομευθεί η αξιοπιστία του νέου νομίσματος.
Γι' αυτό και έχει εξαιρετική σημασία να ληφθεί μία δέσμη μέτρων, πριν από την 1η Ιανουαρίου 2002, ώστε τα μέτρα αυτά να τεθούν σε ισχύ από τη στιγμή που θα αρχίσουν να κυκλοφορούν τα νέα κέρματα και χαρτονομίσματα.
Η Επιτροπή θα εξετάσει τις προτάσεις που περιλαμβάνονται στην παρούσα πρόταση.
Πάνω απ' όλα, θα μελετήσουμε προσεκτικά τα προβλήματα στον τομέα του ανταγωνισμού.
Σε σχέση με αυτά και απαντώντας στις παρατηρήσεις της κ. Kauppi και της κ. Randzio-Plath, η οποία δυστυχώς έπρεπε να αποχωρήσει, θα ήθελα να πω ότι η Επιτροπή έχει διεξάγει έρευνες για την πιθανή σύναψη συμφωνιών μεταξύ τραπεζών.
Οι έρευνες αυτές πραγματοποιήθηκαν το Φεβρουάριο του 1999.
Η Επιτροπή απέστειλε πράξεις αμφισβήτησης σε τράπεζες σε έξι κράτη μέλη.
Αυτό συνέβη τον Ιούλιο του τρέχοντος έτους στην Πορτογαλία, την Ιρλανδία, το Βέλγιο, τη Φινλανδία, τις Κάτω Χώρες και την Ομοσπονδιακή Δημοκρατία της Γερμανίας.
Οι συναφείς διαδικασίες έχουν κινητοποιηθεί.
Η έρευνα για το κόστος που καταλογίζεται για τις διασυνοριακές πληρωμές εκκρεμεί ακόμη.
Γενικότερα, η Επιτροπή είναι της γνώμης ότι η τεχνολογική εξέλιξη επιτρέπει την εντατικοποίηση του ανταγωνισμού σ' αυτό τον κλάδο των πληρωμών, δεδομένου ότι ο ανταγωνισμός οδηγεί φυσικά σε μείωση του κόστους.
Για το θέμα αυτό θα ανταλλάξουμε απόψεις στη μεγάλη σύσκεψη στρογγυλής τραπέζης, που θα πραγματοποιηθεί στις 9 Νοεμβρίου στις Βρυξέλλες.
Το καλοκαίρι του 2001, η Επιτροπή θα υποβάλει έκθεση για τη βελτίωση των διασυνοριακών πληρωμών.
Σας το λέω ευθέως κ. Peijs, στην έκθεση αυτή θα συμπεριληφθούν νομοθετικές προτάσεις για την τροποποίηση της οδηγίας του 1997, η οποία τέθηκε σε ισχύ πέρυσι.
Το λέω αυτό ευθέως προς την κ. Peijs, επειδή γνωρίζω ότι εκτιμά τις σαφείς απαντήσεις.
Της υπόσχομαι λοιπόν ότι η Επιτροπή, αφού ολοκληρωθεί η έκθεση - και αυτό δεν θα γίνει αμέσως, όπως ζήτησε η κ. Peijs, αλλά οπωσδήποτε αρκετά σύντομα - θα υποβάλει νομοθετικές προτάσεις για το θέμα αυτό.
Επί τη ευκαιρία θα αναφερθούμε και στο θέμα της μείωσης του διαστήματος που απαιτείται για την εκτέλεση διασυνοριακών πληρωμών, θέμα το οποίο θίγεται στην έκθεση της κ. Peijs.
Τη στιγμή αυτή, περί το 85% των πληρωμών διενεργούνται εντός τριών ημερών.
Το θέμα είναι βεβαίως το ποσοστό αυτό να φτάσει το 100%.
Γι' αυτό και η Επιτροπή προσπαθεί να ασκήσει επιρροή στις τράπεζες.
Επαναλαμβάνω ότι θα χρειαστεί να περάσει λίγος καιρός μέχρι να γίνει αυτό, αλλά η Επιτροπή θα προβεί το επόμενο καλοκαίρι σε δηλώσεις σχετικά με την πρόταση της κ. Peijs για τη μείωση της προθεσμίας κατά το ήμισυ.
Η Επιτροπή θα προσπαθήσει να ικανοποιήσει τις επιθυμίες του Σώματος.
Στην έκθεση της εισηγήτριας γίνεται επίσης αναφορά στις στατιστικές δηλώσεις τις οποίες υποχρεούνται να υποβάλουν οι τράπεζες στην περίπτωση των διασυνοριακών πληρωμών.
Οι δηλώσεις αυτές έχουν επιβληθεί από τα κράτη μέλη και όχι από την Επιτροπή.
Έχουμε τη γνώμη ότι αυτή η μορφή συγκέντρωσης στατιστικών δεδομένων για τις εσωτερικές πληρωμές στην Ευρωπαϊκή Ένωση είναι κατάλοιπο του παρελθόντος, το οποίο δεν μπορεί πλέον να δικαιολογηθεί στα πλαίσια ενός ολοκληρωμένου και ενιαίου χώρου και αποτελεί εμπόδιο για την καλή λειτουργία της αγοράς.
Ελπίζω λοιπόν ότι τα κράτη μέλη θα φροντίσουν σύντομα να εκσυγχρονίσουν τα συστήματα που χρησιμοποιούν για τη συγκέντρωση στατιστικών δεδομένων.
Η Επιτροπή υποστηρίζει, επίσης, απόλυτα τις προτάσεις του Ευρωπαϊκού Κοινοβουλίου για την ενθάρρυνση των ηλεκτρονικών πληρωμών.
Αυτό που έχει σημασία από την άποψη αυτή είναι να κατοχυρωθεί η τεχνική και νομική ασφάλεια, ιδιαιτέρως όσον αφορά τις πάγιες εντολές πληρωμών.
Αντιθέτως, η Επιτροπή διαφωνεί με την έκθεση της Επιτροπής Νομικών Θεμάτων και Εσωτερικής Αγοράς γιατί προσπαθεί να μας αφαιρέσει το δικαίωμα να αναλάβουμε μια νομοθετική πρωτοβουλία για την εξίσωση του κόστους των διασυνοριακών με το κόστος των εσωτερικών πληρωμών.
Συμφωνούμε βεβαίως με την αρχή, όχι όμως και με την προτεινόμενη μέθοδο.
Ως γνωστό, είμαστε υπέρ του ελεύθερου ανταγωνισμού, όχι όμως υπέρ της διοικητικής ρύθμισης των τιμών.
Επιπλέον, όπως πολύ σωστά παρατηρήθηκε και από τον κ. Blokland, ένα παρόμοιο μέτρο θα μπορούσε να έχει αντίθετα αποτελέσματα, γιατί θα μπορούσε να οδηγήσει σε άμεση αύξηση του κόστους των εσωτερικών πληρωμών.
Νομίζω ότι οι καταναλωτές οι οποίοι δεν διενεργούν ποτέ διασυνοριακές πληρωμές δεν πρόκειται να το εκτιμήσουν αυτό.
Έτσι, έφθασα στο τέλος της σύντομης ανάλυσης που ήθελα να κάνω σχετικά με τη συνέχεια που προτίθεται να δώσει η Επιτροπή στην έκθεση της κ. Peijs.
Ελπίζω ότι θα εισακουσθούν οι εκκλήσεις σας, κυρίως εκ μέρους του τραπεζικού τομέα.
Η Ευρωπαϊκή Επιτροπή και η Ευρωπαϊκή Κεντρική Τράπεζα διεξάγουν ένα διαρκή και συχνά δύσκολο διάλογο με τις τράπεζες για να επιτύχουν απτά αποτελέσματα και θα χαιρόμαστε όλως ιδιαιτέρως αν βοηθούσατε την προσπάθειά μας αυτή.
Κυρία Πρόεδρε, θα ήθελα να καθησυχάσω τον Επίτροπο.
Η έκθεση της Επιτροπής Νομικών Θεμάτων δεν έχει συμπεριληφθεί στην έκθεση της Επιτροπής Οικονομικής και Νομισματικής Πολιτικής.
Το Κοινοβούλιο συμφωνεί απόλυτα μαζί σας.
Κυρία Πρόεδρε, θα ήθελα να ευχαριστήσω την κ. Peijs με την τελευταία παρατήρηση που έκανε, η οποία γίνεται αποδεκτή από την Επιτροπή.
Συνεπώς, θα παραμείνουμε στη διαπίστωση ότι η Επιτροπή συμφωνεί - από κάθε άποψη μάλιστα - με την έκθεση της κ. Peijs.
Η συζήτηση έληξε.
Η ψηφοφορία θα διεξαχθεί σήμερα το απόγευμα στις 18.00.
(Η συνεδρίαση διακόπτεται στις 13.00 και συνεχίζεται στις 15.00)
Πρόγραμμα για τις επιχειρήσεις και το επιχειρηματικό πνεύμα (2001-2005)
Η ημερήσια διάταξη προβλέπει τη συζήτηση της έκθεσης (A5-0267/2000) της κ. Montfort, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την πρόταση απόφασης του Συμβουλίου για ένα πολυετές πρόγραμμα για τις επιχειρήσεις και το επιχειρηματικό πνεύμα, 2001-2005 (COM(2000) 256 - C5-0274/2000 - 2000/0107(CNS)).
.
(FR) Κύριε Πρόεδρε, κύριε Επίτροπε, αγαπητοί συνάδελφοι, ο καθένας μας έχει στο μυαλό του τον δικό του κατάλογο επαναλαμβανόμενων απογοητεύσεων, για τις οποίες δεν μπορούμε να κάνουμε τίποτα, αλλά καλό είναι να εκφράζουμε τη λύπη μας από καιρού εις καιρόν για να αποδεικνύουμε ότι δεν προσαρμοζόμαστε και ότι η αδυναμία δεν σημαίνει πάντοτε, τουλάχιστον όχι ακόμα, αδιαφορία.
Ακούγοντας τις παρεμβάσεις ορισμένων συναδέλφων μου στην επιτροπή, αυτών που βρίσκονται σε τούτο τον χώρο περισσότερο καιρό από εμένα, είχα την εντύπωση ότι το εγχείρημα του πολυετούς προγράμματος για τις επιχειρήσεις και το επιχειρηματικό πνεύμα, με το οποίο ασχολείται για τέταρτη φορά το Κοινοβούλιο, ανήκει σ' αυτήν την κατηγορία.
Όλες οι αγαθές προθέσεις είναι ευπρόσδεκτες, μου έλεγαν ουσιαστικά, αλλά πρέπει να φροντίσουμε έτσι ώστε, αντίθετα με ό,τι συνέβαινε μέχρι σήμερα, η επόμενη έκθεση επί του θέματος να μην πρέπει να κάνει τις ίδιες διαπιστώσεις με την προηγούμενη, διότι δεν θα έχει αλλάξει τίποτα συγκεκριμένο στην κατάσταση των ευρωπαϊκών επιχειρήσεων.
Το κείμενο που σας προτείνεται σήμερα έχει λοιπόν τη φιλοδοξία να μετατρέψει αυτό που ήταν μια άσκοπη άσκηση στις "υποχρεωτικές φιγούρες" σε μια ελπιδοφόρα εξέταση στις "ελεύθερες φιγούρες" , όπου η Ευρωπαϊκή Ένωση, αφού κατανοήσει ποια πρέπει να είναι η θέση της και ποιος ο ρόλος της στο σύστημα, μπορεί να συμβάλει με την υπεραξία της.
Ο καιρός όπου η υπεράσπιση των επιχειρήσεων και, όλως ιδιαιτέρως, των μικρομεσαίων επιχειρήσεων, έμοιαζε με έναν συντεχνιακό αγώνα έχει παρέλθει ανεπιστρεπτί, όχι μόνο διότι δεν παραμένει πλέον παρά μια χούφτα αμετανόητων που βλέπουν τον κόσμο των επιχειρήσεων μόνο διαμέσου του παραμορφωτικού πρίσματος του ταξικού αγώνα, αλλά κυρίως διότι, στο κατώφλι της τρίτης χιλιετίας, όλοι γνωρίζουν καλά πόσο καθοριστικά θα είναι για την κοινωνία μας τα προβλήματα της απασχόλησης και της κοινωνικής συνοχής και ότι, στα πλαίσια αυτής της προβληματικής, η επιχείρηση κατέχει εξέχουσα θέση.
Πράγματι, δεν είναι άσκοπο να υπενθυμίσουμε ότι, τόσο στο οικονομικό όσο και στο κοινωνικό επίπεδο, η επιχείρηση κατέχει την πρώτη θέση.
Πρώτη στη δημιουργία θέσεων απασχόλησης, πρώτη κινητήριος δύναμη της κοινωνικής ολοκλήρωσης, απέκτησε προοδευτικά και μια κεφαλαιώδη σημασία σε θέματα κατάρτισης - στην περίπτωση των νέων - ή συνεχούς κατάρτισης, ή ακόμα σε θέματα χωροταξικής διευθέτησης, για την οποία τελικά είναι το πλέον αποτελεσματικό μέσο.
Λόγω αυτής της διαπίστωσης, οι Δεκαπέντε ενέκριναν, κατά τη σύνοδο κορυφής της Φέιρα τον περασμένο Ιούνιο, τον Χάρτη για τις μικρές επιχειρήσεις, η ύπαρξη του οποίου μπορεί να μας κάνει σήμερα να διαβλέπουμε την πραγματοποίηση μιας αισθητής προόδου.
Ο Χάρτης, εκτός του ότι συνιστά αδιαμφισβήτητα τη βάση επί της οποίας πρέπει να δημιουργήσουμε μια πολιτική για τις επιχειρήσεις που θα είναι πραγματικά στην υπηρεσία των επιχειρήσεων, έχει το τεράστιο πλεονέκτημα ότι δεν περιορίζει τη δράση μας μόνο στις μικρές επιχειρήσεις, αλλά ότι τις καθιστά κεντρικό σημείο του προβληματισμού μας, μονάδα αναφοράς στην οποία πρέπει να αφοσιωθούμε κατά προτεραιότητα.
Το Κοινοβούλιο, το οποίο απαρτίζεται από εκλεγμένους εκπροσώπους που συχνά καλούνται να αντιμετωπίσουν τα πράγματα επιτόπου, έχει καθήκον να εκφράσει ξεκάθαρα αυτήν την επιλογή, η οποία αντικατοπτρίζει μια αντικειμενική πραγματικότητα και συγχρόνως καταλήγει στη μόνη μέθοδο που μπορεί να καλύψει την ποικιλότητα του επιχειρηματικού κόσμου με το σωστό τρόπο.
Η ΜΜΕ δεν είναι μια πολυεθνική σε μινιατούρα, ούτε εξάλλου αρκεί να διαπιστώσουμε με ποσοτική μέθοδο ποιες είναι οι δυσκολίες μιας μικρής επιχείρησης για να προσεγγίσουμε ορθά τα προβλήματα των μεγάλων μονάδων.
Ωστόσο φαίνεται καλή η πολιτική του να προτιμήσουμε μια ρεαλιστική και εκ του σύνεγγυς προσέγγιση, η οποία τοποθετεί τη μικρή επιχείρηση στο κέντρο του συστήματος, παρά μία πρόταση η οποία, με το πρόσχημα της αποφυγής της διασκόρπισης, θα χρησίμευε μόνο στην παραγωγή σωστών στατιστικών στοιχείων που θα ήταν απολύτως αδύνατο να χρησιμοποιηθούν στην πράξη.
Χαιρετίζω λοιπόν την ομόφωνη επιλογή της Επιτροπής Βιομηχανίας να προτιμήσει μια τομεακή προσέγγιση του προβλήματος των επιχειρήσεων, επιλογή αναπόφευκτη εάν θέλουμε να ορίσουμε όσο το δυνατόν ακριβέστερα τις πραγματικές και ειδικές ανάγκες των επιχειρήσεων, οι διαφορές των οποίων δεν προσφέρονται για μια οριζόντια προσέγγιση, η οποία, ούσα ανεπαρκής, δεν είναι αποτελεσματική.
Βέβαια, οι έννοιες της σύγκρισης των επιδόσεων και της ανταλλαγής των βέλτιστων πρακτικών είναι, στο απόλυτο πεδίο, πάρα πολύ ενδιαφέρουσες, αλλά δεν μπορούμε να πιστεύουμε ότι, μέσω αυτού μόνο, μπορούμε να παρέμβουμε θετικά στην καθημερινή πραγματικότητα των επιχειρήσεων.
Τι να κάνουμε λοιπόν;
Ας αρχίσουμε με τρεις απλές ιδέες: καταρχάς, αντί να συγκατατεθούμε σε ένα είδος παραίτησης από το να θίξουμε άμεσα την πλειονότητα των επιχειρήσεων, μπορούμε να χρησιμοποιήσουμε τα υπάρχοντα δίκτυα, τα οποία ως γνώστες της πραγματικότητας καθίστανται απαραίτητοι εταίροι στην εκπόνηση αλλά και στην αποτελεσματική εφαρμογή μιας πολιτικής με προορισμό τις επιχειρήσεις.
Γι' αυτόν το λόγο, η έκθεση επιμένει στην ανάγκη να συμμετέχουν πολύ στενά οι κύκλοι των προξενείων και οι οργανισμοί εκπροσώπησης των επιχειρήσεων, οι οποίοι μπορούν να μας διδάξουν πολλά και να μας βοηθήσουν να αποφύγουμε να μετατρέψουμε, λόγω άγνοιας, μια καλή ιδέα σε μια κακή απόφαση.
Στη συνέχεια, μπορούμε να φροντίσουμε να μην περιπλέξουμε ακόμα περισσότερο την πρόσβαση των επιχειρήσεων στο κεφάλαιο, και ιδίως των πιο μικρών από αυτές.
Εδώ έχουμε να κάνουμε με έναν παράγοντα κλειδί της έναρξης, της ανάπτυξης, της ανάκαμψης, της μεταβίβασης, ακόμα και της επιβίωσης των επιχειρήσεων.
Ωστόσο, ορισμένες ληφθείσες αποφάσεις, ή και αποφάσεις που πρόκειται να ληφθούν, γεννούν ορισμένες ανησυχίες, είτε πρόκειται για την ασαφή αναμόρφωση των αντιστοίχων καθηκόντων της Ευρωπαϊκής Τράπεζας Επενδύσεων ή του Ευρωπαϊκού Ταμείου Επενδύσεων, ή ακόμα για το σχέδιο οδηγίας για τους ίδιους πόρους των τραπεζών, επί των οποίων θα πρέπει να πεισθούμε ότι δεν θα είναι επιζήμια για την ικανότητα των επιχειρήσεων να αποκτήσουν μία πίστωση.
Ούτως ή άλλως, στην εποχή μας που η οικονομία βασίζεται στην τεχνολογική γνώση και καινοτομία περισσότερο απ' ό,τι πριν, φαίνεται ότι η Επιτροπή (είναι αναγκαίο) να φροντίσει να διευκολύνει και να διατηρήσει τις δυνατότητες που προσφέρονται στους πλέον θαρραλέους, στους πλέον καινοτόμους, σ' αυτούς που διακινδυνεύουν, και να δώσει σάρκα και οστά στο επιχειρηματικό τους πνεύμα.
Τέλος, δεδομένου ότι το επιχειρηματικό πνεύμα είναι αδιαχώριστο από την έννοια της ευθύνης, η Επιτροπή οφείλει να καθορίσει σε τι μπορεί να συνίσταται η ευρωπαϊκή υπεραξία σε θέματα πολιτικής για τις επιχειρήσεις.
Η χάραξη της πολιτικής πορείας είναι ευθύνη των κρατών.
Αυτήν την πορεία την έδωσε το Συμβούλιο της Φέιρα, με τον Χάρτη των μικρών επιχειρήσεων.
Εάν επικεντρώσουμε τις προσπάθειες στον συντονισμό των πολιτικών που έχουν καθοριστεί σ' αυτό το πλαίσιο και εφαρμόζονται από τα κράτη μέλη, και κυρίως εάν προσπαθήσουμε να καταρρίψουμε όλους τους τεχνικούς και διοικητικούς φραγμούς που επιβαρύνουν με περιττό βάρος την καλή πορεία των επιχειρήσεών μας, αυτή η προσέγγιση θα μπορούσε να βρει καταπληκτική πρακτική εφαρμογή.
Ελπίζω ότι το Σώμα, κατά την ψηφοφορία στην ολομέλεια, θα ανανεώσει την ομοφωνία που είχε διαφανεί στην Επιτροπή Βιομηχανίας.
Κατ' αυτόν τον τρόπο, θα αποστείλει ένα σαφές και ισχυρό μήνυμα στον κόσμο των επιχειρήσεων, που το χρειάζονται.
Αγαπητοί συνάδελφοι, σας ευχαριστώ εκ των προτέρων για την υποστήριξη που θα παράσχετε στην έκθεσή μου.
Κύριε Επίτροπε, γνωρίζω πόσο μπορώ να υπολογίζω στην ενεργητικότητα και την αποφασιστικότητά σας για την εφαρμογή αυτού του προγράμματος.
Είναι απαραίτητο να συσχετιστεί με τα άλλα κοινοτικά προγράμματα και να γίνει ένας ετήσιος απολογισμός, ενδεχομένως για αναπροσαρμογή του.
Μ' αυτόν τον τρόπο θα μπορέσουμε από κοινού να ανταποκριθούμε στις δύο προκλήσεις της πλήρους απασχόλησης και της κοινωνικής συνοχής.
Εκ μέρους όλων των επιχειρήσεων, αλλά επίσης εκ μέρους των κοινωνιών μας, σας ευχαριστώ.
Κύριε Πρόεδρε, κύριε Επίτροπε, αξιότιμοι κυρίες και κύριοι συνάδελφοι, καταρχάς, θα ήθελα να συγχαρώ την κυρία Montfort για την έκθεσή της και να την ευχαριστήσω για την εξαιρετική συνεργασία μας, η οποία ήταν για εμένα μεγάλη χαρά.
Η Ευρώπη στοχεύει να γίνει η μεγαλύτερη οικονομική δύναμη και προς αυτή την κατεύθυνση το πολυετές πρόγραμμα μπορεί να βοηθήσει.
Ωστόσο είναι σημαντικό, ειδικότερα στον εν λόγω τομέα να προωθηθεί στην κοινωνία ένα επιχειρηματικό πνεύμα, προκειμένου οι νέοι μας να εξετάζουν περισσότερο τις αποφάσεις τους σχετικά με το κατά πόσον θέλουν να γίνουν ελεύθεροι επαγγελματίες ή να προσληφθούν σε μικρότερες επιχειρήσεις.
Ως προς αυτό πρέπει να δραστηριοποιηθούμε στον τομέα της εκπαίδευσης.
Μέχρι πρότινος, πολλοί νέοι σκεφτόντουσαν μετά τις σπουδές τους είτε να εργαστούν σε κάποια δημόσια υπηρεσία ή σε κάποια μεγάλη επιχείρηση, η οποία θα έμοιαζε πολύ με το δημόσιο.
Εδώ πρέπει να επιχειρήσουμε μια μεταστροφή.
Αυτή την μεταστροφή όμως, ήδη την αισθανόμαστε, βλέποντας πολλούς νέους να ιδρύουν νέες επιχειρήσεις και πρέπει να υποστηρίξουμε αυτό το επιχειρηματικό πνεύμα.
Πιο συγκεκριμένα έχω να κάνω τρεις παρατηρήσεις για το εν λόγω πρόγραμμα.
Πρώτον: η Επιτροπή ξεκινά σε ένα πεδίο να προωθήσει και να καθορίσει πολιτικές που θα είναι φιλικές προς τις επιχειρήσεις.
Προς τούτο θα πρέπει να εισαχθεί μια διαδικασία προσδιορισμού επιδόσεων που σίγουρα αποτελεί μια ενδιαφέρουσα προσέγγιση.
Πρέπει όμως να προσέξουμε επίσης να είναι και αποτελεσματική.
Αυτή τη στιγμή, όπως προβλέπεται, η εν λόγω διαδικασία επιτυγχάνεται μεταξύ ΕΕ και κρατών μελών, πράγμα που σίγουρα δεν θα αποδώσει τη σωστή εικόνα.
Αν πάρω ως παράδειγμα την πατρίδα μου, τη Γερμανία, μια ενιαία στατιστική δεν αντικατοπτρίζει την κατάσταση στην περιφέρεια.
Υπάρχουν τεράστιες διαφορές ανάμεσα στην Bayern και στο Mecklenburg-Vorpommern.
Ή ας πάρουμε για παράδειγμα την ευρύτερη περιοχή του Λονδίνου και τη Σκοτία.
Πρέπει να υπάρξει μεγαλύτερη διαφοροποίηση, πρέπει να συμπεριληφθούν οι περιφέρειες, προκειμένου να αποκτήσουμε μια ανάλογη εικόνα μιας φιλικής προς τις επιχειρήσεις πολιτικής.
Δεύτερον: η Επιτροπή σκέφτεται να υποχωρήσει λίγο σε σχέση με την ενίσχυση των ΜΜΕ.
Αυτό σίγουρα αποτελεί μια προσέγγιση που αξίζει να συζητηθεί.
Η ενίσχυση των ΜΜΕ θα πρέπει δηλαδή να μετριέται με την αποδοτικότητα και ως εκ τούτου τίθεται το ερώτημα κατά πόσον είναι δυνατό να γίνει κάτι τέτοιο σε αυτή τη μορφή σε ευρωπαϊκό επίπεδο.
Όταν όμως αποσυρόμαστε σε ευρωπαϊκό επίπεδο τότε πρέπει να παρέχουμε στις περιφέρειες περισσότερες δυνατότητες.
Στο πλαίσιο αυτό πρέπει οπωσδήποτε να επανεξεταστούν οι ρυθμίσεις σχετικά με τον κανόνα de minimis και να επανεπεξεργαστούμε την ανά κατηγορία απαλλαγή για τις ενισχύσεις των ΜΜΕ.
Τρίτον: παραδοσιακές επιχειρήσεις και ηλεκτρονικό εμπόριο.
Υπάρχει πάντα ο διαχωρισμός ανάμεσα στη νέα και την παλαιά οικονομία.
Στη Βαυαρία, από όπου κατάγομαι, υπάρχει ένας μαραγκός, του οποίου το 70% του κύκλου εργασιών προέρχεται από το Διαδίκτυο.
Αυτό είναι νέα ή παλαιά οικονομία;
Είμαι της άποψης ότι οι δυο αυτοί τομείς θα πρέπει να συμπορεύονται, προκειμένου ο κανονικός παραδοσιακός τομέας της οικονομίας να ενταχθεί στη νέα οικονομία.
Εδώ υπάρχουν δύο σημεία τα οποία θα ήθελα να επισημάνω ιδιαίτερα στον κύριο Επίτροπο: το ένα είναι να ασκήσει η Επιτροπή την επιρροή της, προκειμένου να αναπτυχθεί συγκεκριμένο λογισμικό, φιλικό προς τις ΜΜΕ που θα μπορεί από πλευράς μεγέθους και κόστους να εφαρμόζεται στον τομέα των ΜΜΕ.
Τα μεγάλα πακέτα λογισμικού για τη βιομηχανία είναι πολύ περίπλοκα και ακριβά για τις ΜΜΕ.
Το δεύτερο είναι ότι η Γενική Διεύθυνση "επιχειρήσεις" , η οποία εισήχθηκε από κοινού από τις ΜΜΕ και τη βιομηχανία και ασχολείται εντονότερα με θέματα των ΜΜΕ, ενώ επιτελεί και λειτουργία επόπτη σε ολόκληρη την Επιτροπή για θέματα των ΜΜΕ, θα πρέπει να εξετάζει το σύνολο των νομοθετικών πράξεων και ανακοινώσεων όσον αφορά θέματα των ΜΜΕ.
Τέλος, εύχομαι τα προγράμματα ενίσχυσης που στο μέλλον θα προσφερθούν από την Επιτροπή στις ΜΜΕ, να παρουσιαστούν κατά τέτοιο τρόπο, ώστε βλέποντάς τα από την πλευρά των πελατών να μπορούν να γίνουν αντιληπτά για τις ΜΜΕ ανά πάσα στιγμή.
(Χειροκροτήματα)
Κύριε Πρόεδρε, κύριε Επίτροπε, αγαπητοί συνάδελφοι, είμαι ευρωβουλευτής εδώ και έντεκα χρόνια και από αυτούς που γνωρίζουν ότι οι συζητήσεις στο Σώμα μας σχετικά με τις μικρομεσαίες επιχειρήσεις δεν είναι ούτε καινούργιες ούτε σπάνιες.
Πρέπει να πω ότι, σύμφωνα με τα κριτήρια της Ευρωπαϊκής Ένωσης, περισσότερες από το 99% των επιχειρήσεων μπορούν να θεωρηθούν ΜΜΕ, κάτι που εξάλλου δεν είναι πολύ σοβαρό, δείχνει δεν την ευρωπαϊκή ασάφεια του όρου και εξηγεί μ' αυτό πολλές αβεβαιότητες.
Ας θυμηθούμε ότι το πρώτο κοινοτικό πρόγραμμα δράσης στον εν λόγω τομέα εγκρίθηκε το 1983, δηλαδή πριν από δεκαεπτά χρόνια.
Τις τελευταίες εβδομάδες, η εισηγήτριά μας κ. Montfort, έκανε πολύ καλή δουλειά, σε βάθος και σε στενή συνεργασία με όλους τους συναδέλφους της.
Διέκρινε ορθά τα σημεία που στερούνταν σαφήνειας στο κείμενο της Επιτροπής και τη μεγάλη απόσταση μεταξύ των δηλώσεων και της πραγματικότητας.
Το έργο της, το οποίο παρακολουθήσαμε, συνίστατο στην διευκρίνιση της κατάστασης και στην προσπάθεια καθορισμού μιας πιο συγκεκριμένης ταξινόμησης μεταξύ των διαφόρων μορφών ΜΜΕ, των μικροεπιχειρήσεων και των βιοτεχνιών.
Μ' αυτήν, εξάλλου, την έννοια υποβάλαμε και υποστηρίξαμε, και εμείς και εγώ προσωπικά, μια σειρά συγκεκριμένων και δραστικών προτάσεων προκειμένου να περάσουμε, στον τομέα των ΜΜΕ, από τα λόγια στην πραγματικότητα, παρέχοντάς τους πρόσβαση στην καινοτομία και στο ηλεκτρονικό εμπόριο, απλουστεύοντας ορισμένες τελωνειακές διατυπώσεις, θέτοντας τέρμα σε ορισμένες διοικητικές και κανονιστικές διαφορές, αναπτύσσοντας - και είναι σημαντικό - την πρόσβαση στα κεφάλαια κινδύνου, ενισχύοντας επίσης το ρόλο της πληροφόρησης και της υποστήριξης των επιχειρήσεων με τη δημιουργία των Ευρωπαϊκών Θυρίδων Πληροφοριών, προσανατολίζοντας το πρόγραμμα πλαίσιο έρευνας και τεχνολογικής ανάπτυξης προς ένα μεγαλύτερο άνοιγμα στις καινοτόμες ΜΜΕ.
Σε ό,τι με αφορά, μαζί με τους φίλους μου, θέλησα να δώσω έμφαση στη βιοτεχνία και στις μικροεπιχειρήσεις, ζήτησα να ληφθούν δεόντως υπόψη οι περιβαλλοντικοί στόχοι και οι στόχοι της αειφόρου ανάπτυξης και να ευνοηθεί η πρόσβαση των ΜΜΕ στις νέες τεχνολογίες των πληροφοριών και των επικοινωνιών.
Ζήτησα επίσης να ενθαρρυνθούν οι δράσεις που είναι επικεντρωμένες σε ειδικές ομάδες, όπως οι γυναίκες, οι νέοι και οι κλάδοι της κοινωνικής οικονομίας, χωρίς να λησμονούμε γενικά τη συμμετοχή των μισθωτών στη ζωή αυτών των ΜΜΕ.
Βασική πηγή δημιουργίας θέσεων απασχόλησης, τόσο από πλευράς ποιότητας όσο και ποσότητας, οι ΜΜΕ διαδραματίζουν πράγματι έναν κρίσιμο ρόλο για την κοινωνική συνοχή και τη χωροταξική διευθέτηση.
Γι' αυτόν το λόγο, είναι περισσότερο από επείγον να εξαλείψουμε τα πολυάριθμα εμπόδια για την ανάπτυξή τους και να οργανώσουμε τις απαραίτητες δομές κατάρτισης.
Ελπίζω λοιπόν, κυρία εισηγήτρια, ότι μια μαζική ψήφος υπέρ της έκθεσής σας θα επιτρέψει να κάνουμε επιτέλους, σ' αυτόν τον τομέα, ένα ποιοτικό άλμα και ότι θα απορριφθούν επίσης ορισμένες υπερβολικά φιλελεύθερες τροπολογίες, η τροπολογία που θέλει να μειωθεί ο αριθμός των προγραμμάτων προώθησης και η τροπολογία που προτείνει τη δημιουργία ενός νέου παρατηρητηρίου.
Αν έπρεπε να ολοκληρώσω, κύριε Πρόεδρε, με δυο λέξεις, θα έλεγα, σ' αυτόν τον τομέα - και το λέω εγώ - λιγότερη ιδεολογία και περισσότερες πράξεις.
Κύριε Πρόεδρε, κύριε Επίτροπε, κυρίες και κύριοι συνάδελφοι, επιτρέψτε μου καταρχάς να ευχαριστήσω την εισηγήτρια η οποία κατάρτισε την έκθεσή της με ιδιαίτερη προσοχή.
Η προσοχή αυτή είναι κάτι περισσότερο από αναγκαία, αν θέλουμε να επιτύχει γύρω στο 2005 το εγχείρημα Ευρώπη και αν θέλουμε να καταστήσουμε την Ευρωπαϊκή Ένωση την πιο ανταγωνιστική και δυναμική οικονομία της γνώσης στον κόσμο.
Με την κατάθεση τροπολογιών επί της έκθεσης στην κοινοβουλευτική επιτροπή, εκτός άλλων και με δική μου πρόταση, τονίζεται ότι το πολυετές πρόγραμμα πρέπει να χρησιμοποιηθεί ως μέσο για την προαγωγή της οικονομικής ανάπτυξης, της πλήρους απασχόλησης και της κοινωνικής συνοχής.
Θα ήθελα να τονίσω ότι πρόκειται για μια σημαντική επισήμανση ότι θα πρέπει να ενισχυθούν η ενημέρωση και η πληροφόρηση, γιατί πρέπει να υπογραμμισθεί ότι οι επιχειρηματικές δραστηριότητες και το επιχειρηματικό κλίμα έχουν εξαιρετική σημασία, γι' αυτό και πρέπει να δοθεί ιδιαίτερη προσοχή στην εκπαίδευση των νέων, αλλά και στη διαρκή κατάρτιση του προσωπικού μικρομεσαίων επιχειρήσεων.
Σήμερα θα ήθελα να απευθύνω έκκληση για να καταργηθούν - αν όχι όλα - όσο το δυνατόν περισσότερα από τα εμπόδια στα οποία προσκρούει η ολοκλήρωση της εσωτερικής αγοράς και μάλιστα με συστηματικό τρόπο, προκειμένου να βελτιστοποιηθεί η ανταγωνιστικότητα των μικρομεσαίων επιχειρήσεων, έτσι ώστε να είναι σε θέση να αναπτυχθούν με δυναμικό και βιώσιμο τρόπο.
Έχω επίσης πεισθεί ότι αυτό θα πρέπει να στηριχθεί σε μία αποτελεσματική και πραγματιστική πολιτική.
Αισθάνομαι ικανοποίηση με την τελευταία πρόταση του συναδέλφου Caudron ο οποίος προτείνει να ασχοληθούμε λιγότερο με την ιδεολογία και περισσότερο με μια αποτελεσματική και πραγματιστική πολιτική, πράγμα το οποίο σημαίνει ότι όλες οι διοικητικές επιβαρύνσεις θα πρέπει να περιοριστούν στο ελάχιστο.
Στα πλαίσια αυτά θα πρέπει να υποτεθεί ότι θα απλοποιηθούν καταρχάς οι τελωνειακές διατυπώσεις στην Ευρωπαϊκή Ένωση, γιατί οι διαφορές κόστους που υπάρχουν μεταξύ των κρατών μελών στον φορολογικό, τον κοινωνικό και τον διοικητικό τομέα εμποδίζουν σε σημαντικό βαθμό την ίση πρόσβαση στην εσωτερική αγορά.
Τέλος, κύριε Πρόεδρε, θα ήθελα να πω ότι πρέπει να ληφθεί υπόψη η επικείμενη διεύρυνση της Ευρωπαϊκής Ένωσης.
Η αποτελεσματική εφαρμογή του κεκτημένου είναι απαραίτητη προκειμένου η διεύρυνση να αποτελέσει μια κατάσταση κέρδους-κέρδους, τόσο για τα σημερινά όσο και για τα υποψήφια κράτη μέλη.
Κύριε Πρόεδρε, κύριε Επίτροπε, αγαπητοί μου συνάδελφοι, καταρχάς θέλω και εγώ να συγχαρώ τη συνάδελφό μας, κ. Elisabeth Montfort, για την ποιότητα της έκθεσής της σχετικά με το πολυετές πρόγραμμα για τις επιχειρήσεις και το επιχειρηματικό πνεύμα για την περίοδο 2000-2005.
Η φροντίδα με την οποία μελέτησε τις προτάσεις και η ανησυχία της να έχει διαβουλεύσεις με διάφορα ενδιαφερόμενα μέρη, ήταν ένα πλεονέκτημα για τον καλύτερο καθορισμό και την βελτιστοποίηση της εφαρμογής του εν λόγω προγράμματος.
Επιθυμώ εδώ να υπογραμμίσω ορισμένα σημαντικά σημεία τα οποία μας απασχολούν εάν θέλουμε να βελτιώσουμε την ευρωπαϊκή συνεισφορά στην επιχείρηση, μέσα σ' αυτήν την νέα οικονομία που λέγεται "οικονομία της γνώσης" .
Τι καλύτερο μπορούμε να συνεισφέρουμε στην επιχείρηση Ευρώπη, όπως την αποκάλεσε ο πρόεδρος Πρόντι σε μια πρόσφατη παρέμβασή του;
Πρώτον, σ' αυτό το πλαίσιο πρέπει να ληφθούν υπόψη όλες οι επιχειρήσεις.
Ασφαλώς, υπάρχουν οι μεγάλες επιχειρήσεις, δηλαδή αυτές που αποτελούνται από πολλές χιλιάδες άτομα.
Γι' αυτές, θα πρέπει να λάβουμε υπόψη, όχι μόνο τη συνεισφορά τους στον τομέα της οικονομίας της αγοράς, τις θέσεις απασχόλησης και τα οφέλη που προκύπτουν, αλλά και τη συνεισφορά τους στη γνώση διαμέσου της υποστήριξης που παρέχουν στα προγράμματα εφαρμοσμένης έρευνας και στη δημιουργία, τον πολλαπλασιασμό των επιχειρήσεων.
Οι επαφές τους με ερευνητικά εργαστήρια, κρατικά πολλές φορές, επιτρέπουν, χωρίς καμία αμφιβολία, να συμπληρώνονται οι κρατικές χρηματοδοτήσεις, που συχνά το έχουν μεγάλη ανάγκη, και να γίνονται ανακαλύψεις.
Είναι λοιπόν σκόπιμο να είμαστε προσεκτικοί στη θετική μας δράση προς αυτήν την κατεύθυνση.
Ας έλθουμε στις ΜΜΕ/ΜΜΒ και στις μικροεπιχειρήσεις.
Αυτές αντιπροσωπεύουν, όπως είπε ο κ. Caudron, το 98% του οικονομικού μας ιστού.
Σ' αυτές βρίσκεται το μεγαλύτερο δυναμικό προσαρμογής.
Θα έλεγα ότι είναι πραγματικοί κομάντο της οικονομίας και της καινοτομίας, καθώς βρίσκονται στην πρώτη γραμμή και είναι σημαντικά εκτεθειμένες στους κινδύνους που είναι συνυφασμένοι μ' αυτόν τον τομέα.
Πρέπει να τους προσδώσουμε ιδιαίτερη σημασία και να μεριμνήσουμε για συγκεκριμένες δράσεις, τις οποίες θα μπορούν εύκολα να αφομοιώσουν.
Δεύτερον, δεν θα επανέλθω στις δράσεις που επιλέγει η έκθεση, οι οποίες εξάλλου προκύπτουν από μια αξιολόγηση που έγινε το περασμένο έτος.
Θα διαπιστώσετε ωστόσο ότι επαναλαμβάνονται σε μεγάλο βαθμό τα παλαιότερα θέματα: απλούστευση των διατυπώσεων για την παροχή ενίσχυσης, που εξακολουθούν να είναι υπερβολικά δύσκαμπτες και, θα έλεγα, μέχρι ασφυκτικές για τις ΜΜΒ, ενίσχυση της χρηματοδότησης και του κεφαλαίου κινδύνου για την εξασφάλιση μεγαλύτερης σταθερότητας, ενίσχυση της έρευνας νέων τεχνολογιών, η καθιέρωση ενός ευρωπαϊκού συστήματος πίνακα επιδόσεων διαμέσου της διαδικασίας BEST, ενίσχυση της επικοινωνίας και της πληροφόρησης.
Πρέπει να ενισχύσουμε τις εν λόγω επιχειρήσεις στο περιβάλλον τους, είτε γεωγραφικό είτε τεχνολογικό.
Πρέπει να ευνοήσουμε τη δράση τους, να ευνοήσουμε την τοπική ανάπτυξη με τοπικούς πόρους, τόσο υλικούς όσο και ανθρώπινους, και τις σχέσεις τους με τις τοπικές αρχές.
Μ' αυτήν την έννοια, οφείλουμε να βοηθήσουμε όχι μόνο τις επιχειρήσεις κλασικής διάρθρωσης, αλλά επίσης τις επιχειρήσεις μικτής οικονομίας και αλληλέγγυας οικονομίας, οι οποίες εργάζονται όλο και περισσότερο προς την κατεύθυνση της μεγαλύτερης σταθερότητας και της δημιουργίας θέσεων απασχόλησης.
Τρίτον, οφείλουμε να αναζητήσουμε την ευρωπαϊκή προστιθέμενη αξία.
Αυτή θα μπορούσε κυρίως να αφορά τη δημιουργία ενός ευρωπαϊκού δικτύου, τόσο φυσικού όσο και ηλεκτρονικού, στο οποίο θα μπορεί να εισέρχεται η κάθε ΜΜΒ, να ενημερώνεται και να ανταλλάσσει γνώσεις, με τους κατάλληλους μηχανισμούς και την κατάλληλη δεοντολογία, και να συγκεντρώνει τα μεγαλύτερα πλεονεκτήματα που επιλέγει να δημιουργήσει η Ευρωπαϊκή Ένωση για να υποστηρίξει τις εν λόγω επιχειρήσεις.
Πράγματι, μου φαίνεται προφανές ότι δεν μπορούμε να δεχθούμε να τα διαχειρίζονται όλα σ' αυτόν τον τομέα οι Βρυξέλλες.
Πρέπει να δημιουργήσουμε επιτόπιες δράσεις, αντιπροσωπείες που θα μπορούμε να ελέγχουμε, τόσο η Επιτροπή όσο και το Κοινοβούλιο ή το Συμβούλιο, σε επίπεδο περιφερειών, όπως συνιστούσε πρόσφατα η έκθεση Majo.
Θα πρέπει επίσης να επιλέξουμε ορισμένα θέματα παρέμβασης.
Θα τα βρούμε εύκολα, συγκεκριμένα, στην κοινωνία της πληροφορίας, σ' αυτήν την αειφόρο ανάπτυξη για την οποία γίνεται τόσος λόγος, στους τομείς του περιβάλλοντος, των καθαρών τεχνολογιών, των οικολογικών τεχνολογιών, των νέων ενεργειών και των νέων υλικών.
Με το εν λόγω ευρωπαϊκό δίκτυο βοήθειας θα πρέπει να συμβληθούν ορισμένα κέντρα, όπως οι Ευρωπαϊκές Θυρίδες Πληροφοριών.
Όταν μία ΜΜΕ/ΜΜΒ εργάζεται με ένα τέτοιο επίσημο ευρωπαϊκό δίκτυο, θα μπορεί αναμφίβολα, όταν υπάρχει συνεργασία, να αποφύγει να πρέπει να δημιουργήσει κονσόρτσιουμ με πολλές επιχειρήσεις από διάφορες χώρες της Ένωσης, πράγμα το οποίο καταλήγει συχνά στη δημιουργία ενός τεχνητού οικοδομήματος με βαρείς φακέλους και πολλές περιπλοκές.
Θα ευχόμουν πραγματικά να συγκροτήσει η Επιτροπή, επί του θέματος αυτού, μια ομάδα εργασίας στην οποία θα συμμετέχουν ενδιαφερόμενοι βουλευτές.
Τέταρτον, θα υπενθυμίσω ότι πρέπει να λάβουμε υπόψη τις προτάσεις του Ευρωπαϊκού Χώρου Έρευνας, τον οποίο δρομολογούμε.
Προτείνουμε, παράλληλα, να δημιουργηθεί ένας Ευρωπαϊκός Χώρος Καινοτομίας και είμαι ευγνώμων στην εισηγήτρια που δέχθηκε να συμπεριλάβει την εν λόγω πρόταση στην έκθεσή της.
Τέλος θα πρέπει να λάβουμε υπόψη τα αποτελέσματα των εργασιών του συμποσίου "Επιστήμες και διαχείριση" που έλαβε χώρα την προηγούμενη εβδομάδα στις Βρυξέλλες, υπό την αιγίδα του Ινστιτούτου Τεχνολογικής Πρόβλεψης της Σεβίλλης, όπως και την παρακολούθηση του εν λόγω συμποσίου, διότι υπάρχουν πολλές αλληλεπιδράσεις με το θέμα που μας απασχολεί σήμερα.
Τέλος, είμαι πεπεισμένος ότι έχει έρθει η στιγμή, προκειμένου να βοηθηθούμε στις επιλογές μας και στην παρακολούθηση των δράσεών μας, να ιδρύσουμε στα πλαίσια του Ευρωπαϊκού Κοινοβουλίου ένα πραγματικό κοινοβουλευτικό γραφείο αξιολόγησης των επιστημονικών και τεχνολογικών επιλογών, ανάλογα με αυτά που υπάρχουν στα εθνικά κοινοβούλια και των οποίων θα είναι ομόλογο.
Η Πρόεδρός μας, η κ. Fontaine, μάς ζητεί σήμερα, ως υπευθύνους για το STOA, να απευθύνουμε ένα μήνυμα υποστήριξης στην EPTA, οργάνωση που ειδικεύεται στον τομέα της τεχνολογικής αξιολόγησης στην Ευρώπη, έχει ιδρυθεί υπό την αιγίδα του συναδέλφου μας κ. Barσn Crespo, και η οποία συνεδριάζει στο Βερολίνο στις 10 Νοεμβρίου.
Όμως το STOA δεν είναι ακριβώς ομόλογος οργανισμός και έχουμε συγκεκριμένες προτάσεις να διατυπώσουμε σχετικά.
Κυρία Montfort, η ομάδα μας θα υποστηρίξει μαζικά την έκθεσή σας.
Κύριε Πρόεδρε, κύριε Επίτροπε, κάθε μεσαία ή μικρή επιχείρηση τόσο στον τομέα της παραγωγής όσο και των υπηρεσιών μπορεί να επιβιώσει στην αγορά, μόνο εάν διαθέτει ένα γεμάτο βιβλίο παραγγελιών.
Γεμάτο βιβλίο παραγγελιών έχει κανείς, εφόσον υπάρχουν παραγγελιοδόχοι, τους οποίους χονδρικά μπορούμε να κατατάξουμε σε τρεις κατηγορίες: πρώτον, οι μεγάλες επιχειρήσεις, δεύτερον οι ιδιώτες καταναλωτές και τρίτον το δημόσιο.
Από αυτά συνάγεται ότι οι μικρές και οι μεσαίες επιχειρήσεις πηγαίνουν καλά όταν υπάρχει χαμηλή ανεργία και όταν οι δημόσιοι προϋπολογισμοί σε όλα τα επίπεδα δεν εμφανίζουν χρέη και διαθέτουν επαρκείς πόρους προς διάθεση στον προϋπολογισμό επενδύσεων.
Ιδιαίτερη προσοχή χρειάζεται πράγματι να δώσουμε στις μικρο-επιχειρήσεις και στις βιοτεχνίες, διότι σε αυτές υπεισέρχονται ασφαλώς και ειδικές, δυσχερείς συνθήκες, κυρίως στον τομέα της παραγωγής.
Οι εν λόγω επιχειρήσεις πολύ σπάνια διαθέτουν δικό τους δυναμικό για την έρευνα και την ανάπτυξη, με αποτέλεσμα ο κίνδυνος να αποκοπούν από την ανάπτυξη νέων προϊόντων και την περαιτέρω ανάπτυξη των ήδη υπαρχόντων και να μην μπορούν να προσαρμοστούν στις νέες απαιτήσεις να είναι ιδιαίτερα μεγάλος.
Επιπλέον, πολύ συχνά, λόγω ανεπαρκούς ειδίκευσης του διοικητικού προσωπικού, εμφανίζεται και η περίπτωση, όπου παρά τις πολλές δυνατότητες ενίσχυσης που παρέχονται σε αυτόν τον τομέα, αυτές δεν τυγχάνουν επαρκούς εκμετάλλευσης.
Ανεξάρτητα από τα κύρια προβλήματα που έως σήμερα δεν έχουν επιλυθεί: μια μόνιμη υποκεφαλαιοποίηση, πολύ κακή πρόσβαση σε πιστώσεις λόγω έλλειψης ασφαλειών κατά τραπεζική συνήθεια, περιφερειακές περιορισμένες αγορές και απώλειες πληρωμών.
Αυτό σημαίνει ότι είναι απαραίτητη μια συγκεκριμένη πολιτική για τις ΜΜΕ, η οποία από τη μια πλευρά θα επιχειρεί την ενοποίηση των προγραμμάτων ενίσχυσης, ενώ από την άλλη θα λαμβάνει υπόψη αυτές ακριβώς τις ιδιαιτερότητες και τα προβληματικά σημεία σε σχέση με το μέγεθος των επιχειρήσεων, τις επιχειρηματικές δομές, τις γραμμές παραγωγής κλπ.
Η έκθεση της κυρίας Montfort αποτελεί σαφή βελτίωση της έκθεσης της Επιτροπής.
Θα μπορούσε μάλιστα κανείς να ισχυριστεί κυρία Montfort, ότι εσείς η ίδια είστε μια δραστήρια μικρομεσαία επιχειρηματίας.
Η έκθεσή σας είναι εξαιρετική.
Παρά ταύτα, θα ήθελα να είχατε δώσει ακόμη μεγαλύτερη έμφαση σε δύο τουλάχιστον κοινωνικοοικονομικές τάσεις.
Πιο συγκεκριμένα, μια ενίσχυση και δεν λέω εναλλαγή, αλλά ενίσχυση της οικονομικής πολιτικής που θα προσανατολίζεται στη σχέση ζήτησης και προσφοράς.
Δεύτερον, επίσης μια μετατόπιση των αξιών εντός της προώθησης των επενδύσεων προς την κατεύθυνση των επενδύσεων διεύρυνσης και λιγότερο προς τις επενδύσεις αναδιάρθρωσης της παραγωγής.
Διότι στην αντίθετη περίπτωση αυτό σημαίνει ότι οι φορολογούμενοι πληρώνουν τους φόρους και οι επιχειρήσεις τους χρησιμοποιούν για την ορθολογική οργάνωσή τους.
Εν συνεχεία πετάνε στο δρόμο τους ανθρώπους που πριν εργάζονταν σε αυτές και λένε στους φορολογούμενους, τώρα φροντίστε και πάλι εσείς τι θα γίνει με αυτό το άνεργο πλέον εργατικό δυναμικό.
Ασφαλώς κάτι τέτοιο δεν μπορεί να αποτελεί το βασικό ζητούμενο του κοινωνικοοικονομικού σκεπτικού.
Μπορεί μεν επιχειρηματικώς, για λόγους προσδοκώμενων κερδών, να φαίνεται αποδεκτό, αλλά δεν είναι από κοινωνικοοικονομικής πλευράς.
Θεωρώ όμως ότι εμείς, ως Ευρωπαϊκό Κοινοβούλιο, έχουμε μια κοινωνικοοικονομική ευθύνη, η οποία προηγείται της επιχειρηματικής.
Κύριε Πρόεδρε, αυτό το πολυετές πρόγραμμα προσφέρει ένα ευρωπαϊκό πλαίσιο για την ανάπτυξη του καινοτόμου δυναμικού και της ανταγωνιστικότητας των επιχειρήσεων στα κράτη μέλη.
Παράλληλα, πιστεύουμε ότι δίδεται η δέουσα προσοχή στην αρχή της επικουρικότητας.
Συμφωνούμε απόλυτα με τη σημασία που αποδίδει η εισηγήτρια, κ. Montfort, στις μικρομεσαίες και στις μικρές επιχειρήσεις καθώς και στην προτεραιότητα που χορηγεί στους νέους που ξεκινούν μια επιχείρηση.
Η εισηγήτρια απαριθμεί μια σειρά από προτεραιότητες για την ενίσχυση του επιχειρηματικού κλίματος στην Ευρώπη.
Έτσι, υποστηρίζει τη διασύνδεση των επιχειρήσεων με τη νέα τεχνολογία πληροφοριών και επικοινωνιών.
Το ερώτημα που προκύπτει είναι με ποιο συγκεκριμένο τρόπο συμβάλλει το πολυετές πρόγραμμα στην ενίσχυση της ανταγωνιστικότητας των επιχειρήσεων.
Όπως και να έχουν τα πράγματα, η Επιτροπή πρέπει να διαδραματίσει έναν τονωτικό ρόλο για την ανταλλαγή περιφερειακών εμπειριών και βέλτιστων πρακτικών στο χώρο αυτό.
Μία άλλη από τις αιχμές της κ. Montfort είναι η βελτίωση, δηλαδή η απλοποίηση των νομοθετικών και των κανονιστικών διατάξεων στα κράτη μέλη.
Έτσι και αλλιώς εμείς είμαστε πάντα υπέρ της άρσης άσκοπων διοικητικών εμποδίων για τις επιχειρήσεις.
Κύριε Πρόεδρε, ένα τρίτο σημείο που απαιτεί την προσοχή μας είναι η προστασία των δικαιωμάτων πνευματικής ιδιοκτησίας σε ευρωπαϊκή κλίμακα.
Εννοούμε κυρίως τα διπλώματα ευρεσιτεχνίας για καινοτόμα λογισμικά.
Οι επιχειρήσεις χρειάζονται σαφήνεια.
Με άλλα λόγια, θα πρέπει να διερωτηθούμε εάν έχει ακόμη νόημα να γίνονται επενδύσεις σ' αυτό τον τομέα.
Από την άποψη αυτή, προκύπτει το ερώτημα εάν η Ευρώπη ευρίσκεται ενδεχομένως πίσω από τις Ηνωμένες Πολιτείες Αμερικής, λόγω της έλλειψης ευρωπαϊκών διπλωμάτων ευρεσιτεχνίας για λογισμικά.
Τέλος, κύριε Πρόεδρε, η επιτυχία του πολυετούς προγράμματος θα εξαρτηθεί από το τι θα γίνει στην πράξη σε εθνική και περιφερειακή κλίμακα.
Σύμφωνα με τις πολιτικές μας απόψεις, εδώ θα πρέπει να αναληφθούν οι επιχειρηματικές πρωτοβουλίες.
Η ενίσχυση εκ μέρους της Ευρώπης αυτού του είδους επιχειρηματικού πνεύματος είναι πάντα ευπρόσδεκτη.
Κύριε Πρόεδρε, αξιότιμοι κυρίες και κύριοι, εγώ ο ίδιος προέρχομαι από ένα σιδηρουργείο και έχω μεγαλώσει εκεί.
Γνωρίζω καλά τα προβλήματα που αντιμετωπίζει μια μικρή επιχείρηση.
Γι αυτό θα ήθελα να συγχαρώ τον κύριο Liikanen διότι σήμερα συνέβη κάτι πολύ σημαντικό για τις μικρές επιχειρήσεις και το πλήθος των επιμέρους επιχειρήσεων που υπάρχουν.
Η αποδέσμευση στην τελευταία φάση εμφανίζει νέες ευκαιρίες για τον ανταγωνισμό και ως εκ τούτου συμφέρουσες ευκαιρίες αγορών και καλές προοπτικές για την ανάπτυξη νέων επιχειρήσεων στον εν λόγω τομέα.
Όταν βλέπουμε ότι το πρόγραμμα διαθέτει περίπου 230 εκατομμύρια ευρώ και όταν αυτά τα διαιρέσουμε με τα 16 εκατομμύρια μικρές και μεσαίες επιχειρήσεις, τότε προκύπτουν 3 ευρώ ανά έτος και ανά επιχείρηση.
Αυτό κάνει το εν λόγω πρόγραμμα τόσο σημαντικό, διότι δίνει την ώθηση και μάλιστα τη σωστή ώθηση, πράγμα που και για εμάς τους βουλευτές είναι πολύ σημαντικό.
Για παράδειγμα, με τα κέντρα πληροφοριών για το ευρώ.
Ο συνέταιρός μου εμένα είναι ο Magister Leitner και όταν αντιμετωπίζω κάποιο πρόβλημα στον τομέα της προώθησης, ένα πρόβλημα με τα ευρωπαϊκά θεσμικά όργανα, τότε μπορώ να πω στην επιχείρησή μου ότι εκεί υπάρχει κάποιος αρμόδιος που γνωρίζει σίγουρα και ο οποίος εντός σύντομου χρονικού διαστήματος μπορεί να δώσει πληροφορίες σχετικά με δημόσιους διαγωνισμούς, προγράμματα ενίσχυσης, σχετικά με την έρευνα υποδομής.
Αυτό είναι εξαιρετικό για την Ευρώπη, διότι προσφέρει εξειδικευμένη, σωστή, ικανή και γρήγορη βοήθεια.
Ιδιαίτερα για τις μικρές επιχειρήσεις, είναι υπερβολικά σημαντικό η βοήθεια να παρέχεται γρήγορα.
Για μια μικρή επιχείρηση οι τρεις μήνες ή οι έξι μήνες τους οποίους πρέπει να περιμένει για μια πληροφορία ή έως ότου έρθει κάποιο πρόγραμμα είναι ένα ατελείωτα μακρύ χρονικό διάστημα.
Αυτό σημαίνει ότι όσο πιο μικρή η επιχείρηση τόσο πιο γρήγορες πρέπει να είναι οι διαδικασίες και με τις νέες τεχνολογίες οι διαδικασίες γίνονται ασφαλώς ακόμη πιο γρήγορες.
Όλοι γνωρίζουμε ότι ο χρόνος μας, μέσω της χρήσης του κινητού τηλεφώνου, των ηλεκτρονικών μηνυμάτων και του διαδικτύου, γίνεται πιο σύντομος και αυτό φυσικά προσφέρει εντελώς νέες ευκαιρίες.
Για αυτό είναι σημαντικό να προσέξουμε κατά τη χρηματοδότηση οι επιχειρήσεις να έχουν πρόσβαση στην κεφαλαιαγορά και όχι μόνο στα χρηματιστήρια.
Προ πάντων όταν μια επιχείρηση του ενός ατόμου ή μια επιχείρηση με λιγότερους από 250 απασχολούμενους έχει κάποιο σχέδιο πρέπει να μπορεί να το πραγματοποιεί όχι μόνο με την παροχή εγγυήσεων ακινήτων με διασφάλιση 120%, αλλά θα έπρεπε να είναι δυνατή μια χρηματοδότηση μόνο και μόνο δυνάμει μιας καλής ιδέας.
Δυστυχώς όμως εμείς στην Ευρώπη απέχουμε μακράν τέτοιων σκέψεων.
Αυτό που χρειαζόμαστε ακόμη είναι και άλλοι ειδικοί που θα μπορούν να βοηθήσουν τις επιχειρήσεις μας σε δύσκολες περιπτώσεις, σε ευρωπαϊκό επίπεδο.
Ως παράδειγμα θα ήθελα μόνο να αναφέρω τα πρότυπα.
Μια μικρή επιχείρηση δεν γνωρίζει πολλά για το πώς δημιουργείται ένα πρότυπο και για το πώς αυτό επιβάλλεται σε ευρωπαϊκό επίπεδο.
Προς τούτο τέτοιες ομαδοποιήσεις όπως το NORMAPRE είναι πολύ σημαντικές, διότι μια μικρή επιχείρηση μπορεί από εκεί να αποκτήσει γρήγορα και αποτελεσματικά τεχνογνωσία, διότι μπορεί να υπάρχουν στο Διαδίκτυο ανάλογες προσφορές και διότι πολύ απλά την βοηθά στην καθημερινή εργασία.
Ένα από τα πιο σημαντικά σημεία είναι εξάλλου το ποσοστό φορολογίας.
Όταν βλέπουμε ότι στην Αμερική κατά μέσο όρο η φορολογία κυμαίνεται στο 30% ενώ σε εμάς βρίσκεται στο 45%, τότε οι μικρές επιχειρήσεις στην Ευρώπη πρέπει πολύ απλά είτε να είναι κατά 15% πιο παραγωγικές ή να εργάζονται 15% περισσότερο, προκειμένου να κερδίζουν το ίδιο.
Για αυτόν τον λόγο ένα αίτημα που θα έπρεπε να απευθύνεται προς εμάς είναι η μείωση των ποσοστών φορολόγησης όσο το δυνατόν περισσότερο μέσω λιτότερων νόμων με λιτές προδιαγραφές επιδόσεων και βέλτιστες πρακτικές, προκειμένου να διαμορφωθεί για τις επιχειρήσεις μας ένα απλό και καλό κανονιστικό πλαίσιο.
Κύριε Πρόεδρε, θα ήθελα να προσθέσω και εγώ τα συγχαρητήριά μου για το εξαίρετο έργο της αξιότιμης κ. Montfort.
Πιστεύω ότι η συζήτηση που πραγματοποιήθηκε από την Επιτροπή Βιομηχανίας - και που ελπίζω να θελήσει το Κοινοβούλιο να τη μεταφράσει με την ψήφο του σε συγκεκριμένες ενέργειες - ήταν εξαιρετικά χρήσιμη και απαραίτητη για να επανεισαχθούν σε αυτό το πολυετές πρόγραμμα που πρόκειται να εγκρίνουμε επαρκής χώρος και προσοχή στις μικρές και μεσαίες επιχειρήσεις και, ιδιαίτερα, στις πολύ μικρές, τις βιοτεχνικές, επιχειρήσεις, που έχουν πολύ μεγάλη σημασία στην οικονομία της Ευρωπαϊκής Ένωσης.
Από την άποψη αυτή, πιστεύω ότι δεν μπορούμε να αξιολογήσουμε θετικά το γεγονός ότι, στο πρόγραμμα που μας διαβίβασε η Επιτροπή, είναι πολύ μικρός ο χώρος και η προσοχή που αφιερώνονται ιδιαίτερα στις πολύ μικρές επιχειρήσεις, ενώ τα τελευταία χρόνια η έννοια της πολύ μικρής και της βιοτεχνικής επιχείρησης έχει προσδιορισθεί με ορισμένη ένταση.
Πρέπει, αντίθετα, να λάβουμε περισσότερα και καλύτερα μέτρα για τη μικρή και την πολύ μικρή επιχείρηση και, προπαντός, πρέπει να τα λάβουμε συγκεκριμένα όταν μιλάμε για την οικονομία της γνώσης και των πληροφοριών, της έρευνας και της καινοτομίας.
Γι' αυτό ζητώ αυτό το πολυετές πρόγραμμα να αποτελέσει αναγκαστικά μόνο το πρώτο βήμα, μετά το οποίο είναι απαραίτητο να προχωρήσουμε με συγκεκριμένες ενέργειες - συμμερίζομαι επ' αυτού τα όσα είπε προ ολίγου ο συνάδελφος Rόbig - ευνοώντας, για παράδειγμα, το δίκτυο των Ευρωπαϊκών Θυρίδων Πληροφοριών, που αποτελούν μία από τις θεμελιώδεις πτυχές και τα θεμελιώδη ερείσματα της δράσης υπέρ των μικρών και μεσαίων επιχειρήσεων της Ευρωπαϊκής Ένωσης, στο οποίο πιστεύω ότι θα πρέπει να ανατεθεί επίσης ρόλος συντονισμού, σε τοπικό επίπεδο, των ήδη υφιστάμενων ευρωπαϊκών δικτύων.
Θα πρέπει επίσης να προβλεφθούν συγκεκριμένα, στη δράση της Ευρωπαϊκής Ένωσης, ακριβείς ποσοστώσεις ειδικά για τις μικρές και τις πολύ μικρές επιχειρήσεις στο πλαίσιο όλων των δραστηριοτήτων που αφορούν την έρευνα, την καινοτομία, το σχέδιο e-Europe και ούτω καθεξής.
(Χειροκροτήματα)
Κύριε Πρόεδρε, αυτή η έκθεση είναι μια ωδή στο επιχειρηματικό πνεύμα, αλλά πίσω από τις λυρικές εκφράσεις υπάρχουν επιδοτήσεις και ενισχύσεις που διατίθενται από τα ευρωπαϊκά θεσμικά όργανα, διότι πρέπει να πιστέψουμε ότι το επιχειρηματικό πνεύμα χρειάζεται χρηματική ενίσχυση.
Η αιτιολογική έκθεση κάνει λόγο για τις ΜΜΕ, επιμένοντας στο γεγονός ότι μπορεί να πρόκειται τόσο για επιχειρήσεις που απασχολούν μέγιστο αριθμό 500 μισθωτών όσο και για βιοτέχνες που απασχολούν δύο ή τρία άτομα μόνο, και ότι συνολικά αντιπροσωπεύουν περισσότερο από το 99% των επιχειρήσεων της Ένωσης.
Όμως πόσες από τις ΜΜΕ είναι, στην πραγματικότητα, θυγατρικές μεγάλων βιομηχανικών ομίλων;
Και πώς κατανέμονται οι επιδοτήσεις μεταξύ αυτών και των βιοτεχνών;
Η έκθεση δεν αναφέρει ούτε λέξη σχετικά, διότι αυτό θα την οδηγούσε να παραδεχθεί ότι η αναφορά στις μικρές επιχειρήσεις δεν αποτελεί παρά την δημαγωγική δικαιολόγηση των ενισχύσεων που χορηγούνται στις μεγάλες.
Τα εθνικά κράτη, και δη οι περιφερειακές ή τοπικές αρχές, χρησιμεύουν ήδη ως γιγαντιαίες αντλίες χρηματοδότησης, που προορίζονται να απορροφούν τα χρήματα των φορολογουμένων, δηλαδή τα ποσά που αφαιρούνται από την πλειοψηφία του πληθυσμού, μεταξύ αυτών και από τους λιγότερο ευνοημένους, προς τις μεγάλες επιχειρήσεις και, συνεπώς, προς τους ιδιοκτήτες και τους μετόχους τους.
Η προοπτική των ευρωπαϊκών θεσμικών οργάνων περιορίζεται στο να διευρύνει ακόμα περισσότερο τις εξοργιστικά άδικες μεταφορές πιστώσεων, ενώ ακόμα και στο πλούσιο τμήμα της ευρωπαϊκής ηπείρου που εκπροσωπεί η Ένωση, πολλές δεκάδες εκατομμύρια άτομα ζουν μέσα στη φτώχεια.
Αν μου επιτρέπετε, κύριε Πρόεδρε, θα απαντήσω στην κ. Montfort ότι η μεγάλη εργοδοσία είναι αυτή που κάνει καθημερινά ταξικό αγώνα κατά των εργαζομένων και ότι η μειοψηφία στην οποία αναφέρεται, προασπίζει τα συμφέροντα της εργατικής τάξης.
Κύριε Πρόεδρε, πρώτα από όλα πρέπει να εκδηλώσω το προσωπικό μου ενδιαφέρον.
Διευθύνω από απόσταση μια πολύ μικρή επιχείρηση, την οικογενειακή μας επιχείρηση στο Λονδίνο.
Δεν θα αναφέρω με τι ασχολείται καθώς αυτό θα μπορούσε να θεωρηθεί διαφήμιση - ιδρύθηκε από τον πατέρα μου, τον Francis Chichester και είμαι πολύ υπερήφανος για αυτήν.
Επίσης, μου δίνει τη δυνατότητα να έρχομαι εδώ και να εργάζομαι για τους ψηφοφόρους μου.
Θα ήθελα να πω ότι χαιρετίζω οποιαδήποτε μέτρα, όπως αυτή η πρόταση και αυτή η έκθεση, που φανερώνουν την υποστήριξή μας σε Ευρωπαϊκό Επίπεδο στη σπουδαιότητα των μικρομεσαίων και ιδιαίτερα των μικρών επιχειρήσεων.
Θα ήθελα να συγχαρώ την κ. Montfort για την επίπονη εργασία της για την προετοιμασία αυτής της έκθεσης η οποία, όπως ακούσαμε, διαθέτει την ευρεία υποστήριξη του Σώματος.
Κατά την άποψή μου, το καλύτερο για τις μικρές επιχειρήσεις είναι να αφεθούν ελεύθερες από τις κρατικές αρχές και να μη μπαίνουμε στον πειρασμό να ξεχωρίζουμε τους καλύτερους.
Η ποικιλομορφία, η ασφάλεια σε ότι αφορά του αριθμούς, με βάση τους οποίους θα αναδειχθούν οι επιτυχημένοι, είναι ο καλύτερος τρόπος για να πάμε μπροστά.
Θυμάμαι αυτά που μας είχε πει ο Επίτροπος πριν ένα χρόνο σχετικά με το τι συμβαίνει στις ΗΠΑ, όπου δεν φοβούνται την αποτυχία και πιστεύουν στην παλιά σκοτσέζικη παροιμία σύμφωνα με την οποία, εάν δεν πετύχει κανείς με την πρώτη πρέπει να προσπαθήσει ξανά και ξανά.
Το σημαντικό είναι να βρεθεί η σωστή ισορροπία, ώστε να αποφευχθεί μια συνεχής κατάσταση όπου κάποιοι θα αποτυγχάνουν σε βάρος κάποιων άλλων.
Υποψιάζομαι ότι τα πραγματικά εμπόδια και προβλήματα που αντιμετωπίζουν οι μικρές επιχειρήσεις βρίσκονται σε άλλους τομείς της ευρωπαϊκής και εθνικής νομοθεσίας, όπου υπάρχουν μεγάλα εμπόδια σε θέματα διοίκησης, φορολογίας και κανονισμών.
Αυτό φαίνεται να είναι πραγματικά πολύ επίπονο και δυσανάλογα δύσκολο για τις μικρές επιχειρήσεις.
Κοιτούσα πρόσφατα τα έντυπα που απαιτούνται για τη συμπλήρωση της φορολογικής δήλωσης στο ΗΒ και διαπίστωσα ότι οι λεπτομέρειες που περιέχουν απαιτούν μεγάλη προσοχή ώστε να δοθεί η σωστή απάντηση.
Επιτρέψτε μου να κλείσω την ομιλία μου λέγοντας ότι, κατά την άποψή μου το πιο σημαντικό για τις μικρές επιχειρήσεις, το καλύτερο φάρμακο για αυτές, είναι ο ανταγωνισμός.
Αυτός είναι ο τρόπος με τον οποίο θα επιτύχουν την αποτελεσματικότητα, την καινοτομία και την αποδοτικότητα.
Κύριε Πρόεδρε, έχει σημασία να τονισθεί η προτεραιότητα που δίδει το νέο πολυετές πρόγραμμα για τις επιχειρήσεις και την επιχειρηματικότητα στις μικρές και μεσαίες επιχειρήσεις.
Όλοι γνωρίζουμε ότι το περιβάλλον είναι σήμερα ιδιαιτέρως αντίξοο για τις επιχειρήσεις αυτές, πιο συγκεκριμένα, η εμπειρία μου στον εκδοτικό και βιβλιοπωλικό χώρο δεν μου επιτρέπει να είμαι ιδιαίτερα αισιόδοξη διότι γνωρίζω τα μεγάλα προβλήματα, μερικές φορές ανυπέρβλητα, που αντιμετωπίζουν οι επιχειρήσεις αυτές ακριβώς εξαιτίας του μικρού τους μεγέθους.
Το πολυετές πρόγραμμα, λόγω και των οικονομικών του περιορισμών, απλώς αναγνωρίζει κατά τη γνώμη μου το πρόβλημα και δίνει ένα θετικό πολιτικό στίγμα και μια ενθάρρυνση, χωρίς να είναι όμως σε θέση να βοηθήσει ουσιαστικά ή πολύ περισσότερο να ανατρέψει τις τάσεις που κυριαρχούν σήμερα στην οικονομία και που συνθλίβουν κυριολεκτικά τα μικρά μεγέθη σε όλους τους τομείς.
Οι μικρές και μεσαίες επιχειρήσεις αποτελούν κατά γενική ομολογία τη δεξαμενή νέων ταλέντων, νεωτεριστικών ιδεών, δοκιμής νέων προϊόντων και υπηρεσιών, πνεύματος ανεξάρτητης δημιουργικότητας.
Αλλά πόσες από αυτές μπορούν να μεταβάλλουν αυτά τα πολύτιμα, όχι μόνο για την οικονομία και για την κοινωνία, αλλά και για τον ευρωπαϊκό πολιτισμό, στοιχεία σε πραγματική επιχειρηματική ανάπτυξη;
Ελάχιστες.
Το φυτώριο των μικρομεσαίων επιχειρήσεων περιέχει χιλιάδες εύθραυστες απόπειρες που τροφοδοτούν με ανθρώπινο δυναμικό και ιδέες τις μεγάλες επιχειρήσεις.
Ο ανταγωνισμός που αντιμετωπίζουν είναι τεράστιος και αν τα καταφέρνουν στο επίπεδο της παραγωγής, παρουσιάζοντας πολύ συχνά νέες, πρωτότυπες και ευφάνταστες προτάσεις, τι μπορούν να κάνουν όσον αφορά τα δίκτυα διανομής, το μάρκετινγκ και τη διαφήμιση των προϊόντων τους;
Η διανομή είναι στις μέρες μας εξαιρετικά περίπλοκη και δαπανηρή, απαιτεί μεγάλες ποσότητες προϊόντων και καλή οργάνωση, συχνά υπερβαίνει τις δυνατότητες των μικρομεσαίων επιχειρήσεων.
Όσο για τη διαφήμιση, αυτή παραμένει τις περισσότερο φορές απρόσιτη λόγω κόστους.
Οι εξαγορές που έχουμε δει τα τελευταία χρόνια να παίρνουν τεράστια έκταση σε πολλούς κλάδους θερίζουν κυριολεκτικά αυτές τις προσπάθειες, διακόπτοντας τη δημιουργική τους πορεία και αποστειρώνοντας το περιβάλλον από την ανταγωνιστικότητα της δημιουργίας, προκειμένου να παραμείνουν στην αγορά μόνο τα συμβατικά προϊόντα που υπακούουν σε στερεότυπα .
Κύριε Πρόεδρε, κύριε Επίτροπε, επικροτώ το έγγραφο αυτό και χαίρομαι που η αξιότιμη κ. Montfort μπόρεσε να επιστήσει την προσοχή μας στη σημαντική δράση των μικρών και μεσαίων επιχειρήσεων στην Ευρώπη.
Αναρωτιέμαι μάλιστα πόσον καιρό θα πρέπει να περιμένουμε για να αποκτήσει η Ευρωπαϊκή Ένωση την αρμοδιότητα να τροποποιήσει τους κανόνες που ρυθμίζουν τις μικρές και μεσαίες επιχειρήσεις σε όλη την Ευρώπη και, προπαντός, πότε θα αλλάξει το κλίμα που, κατά τα σαράντα με πενήντα χρόνια αριστερών ή ως επί το πλείστον αριστερών κυβερνήσεων, έβλαψε το επιχειρηματικό πνεύμα των επιχειρήσεων στην Ευρώπη.
Σε πολλά από τα κράτη μας, όποιος αρχίζει να εργάζεται για ίδιο λογαριασμό, αντί να θεωρείται δημιουργός τουλάχιστον μίας θέσης απασχόλησης - της δικής του - θεωρείται ενίοτε εγκληματίας, εκμεταλλευτής, κλέφτης ή φοροφυγάς.
Οι νέες επιχειρήσεις θα πρέπει να απαλλάσσονται από φόρους και τέλη τουλάχιστον για πέντε χρόνια και δίπλα σε κάθε νέο που μπαίνει στη δουλειά θα πρέπει να τοποθετείται ένας ηλικιωμένος που θα συνεισφέρει την πείρα του.
Όσον αφορά, έπειτα, την πτυχή που γνωρίζω καλύτερα - αυτή των συντάξεων και της κοινωνικής πρόνοιας - θα πρέπει να χορηγούνται στον επιχειρηματία που εργάζεται για ίδιο λογαριασμό οι ίδιες παροχές με αυτές που λαμβάνει ένας μισθωτός εργαζόμενος.
Σε πολλά από τα δεκαπέντε κράτη μας, οι αυτοαπασχολούμενοι έχουν, σε σχέση με τους ιδιωτικούς υπαλλήλους, χαμηλότερο επίπεδο σύνταξης, αλληλασφάλισης και ασφάλισης κατά των εργασιακών ατυχημάτων.
Αυτό δεν είναι δίκαιο και ως εκ τούτου υποστηρίζω αυτήν την έκθεση!
(Χειροκροτήματα)
Κύριε Πρόεδρε, πιστεύω ότι η περιεκτικότατη έκθεση της κ. Montfort ενίσχυσε αρκετά το αρχικό έγγραφο της Επιτροπής.
Θέλω να ασκήσω εποικοδομητική κριτική σε κάποιες από τις προσπάθειες του κ. Liikanen - πιστεύω ότι το πρώτο έγγραφο που είδαμε δεν επικεντρωνόταν ουσιαστικά στα σημεία που θα έπρεπε.
Η κ. Montfort εστίασε πραγματικά στα σημαντικά ζητήματα που αντιμετωπίζουν οι μικρές και οι μεσαίες επιχειρήσεις.
Θέλω να αναφερθώ ιδιαιτέρως στην καινοτομία στην οποία προέβη η Επιτροπή Βιομηχανίας, Εξωτερικού Εμπορίου, Έρευνας και Ενέργειας, η οποία οργάνωσε μια ακρόαση για τα θέματα που έθεσε η έκθεση της κ. Montfort.
Όσο περισσότερο φέρνουμε άτομα από μικρές και μεσαίες επιχειρήσεις απευθείας στο Κοινοβούλιο για να μας μιλούν για τα προβλήματα που αντιμετωπίζουν οι επιχειρήσεις τους, τόσο καλύτερα θα μπορούμε να κάνουμε τη δουλειά μας.
Αυτό είναι κάτι που η Επιτροπή Βιομηχανίας πρέπει να κάνει σε κανονική βάση από εδώ και πέρα.
Κλείνοντας αυτή τη συζήτηση θα ήθελα να επανέλθω στο κεντρικό θέμα.
Το πρόβλημα στις μικρές και μεσαίες επιχειρήσεις είναι ότι δεν διαθέτουν αρκετούς πόρους για να αναζητήσουν πληροφορίες, να βρουν ποιες επιχορηγήσεις και τι είδους βοήθεια διατίθενται και να διεκπεραιώσουν τις διοικητικές εργασίες που τους επιβάλλονται όλο και περισσότερο από τις εθνικές κυβερνήσεις.
Αυτό που πρέπει να εξετάσουμε είναι με ποιο τρόπο θα κάνουμε τις πληροφορίες διαθέσιμες για αυτούς.
Αυτό που θα ήθελα από τον Επίτροπο να προσεγγίσει πρώτα από όλα στο φάσμα των μέτρων που προτείναμε, είναι η γρήγορη και εύκολη πρόσβαση στην υποστήριξη και την πληροφόρηση, έτσι ώστε οι άνθρωποι που διευθύνουν αυτές τις επιχειρήσεις να είναι σε θέση να χρησιμοποιούν τις πληροφορίες αποτελεσματικά.
Γνωρίζουμε ότι σε ολόκληρη την Ευρωπαϊκή Ένωση υπάρχει μεγάλη διαθέσιμη βοήθεια.
Μιλάμε ανέκαθεν για το πώς θα βοηθήσουμε τις ΜΜΕ, όπως μας θύμισε ο Caudron που έχει εκτενή εμπειρία σε αυτή τη διαδικασία, γνωρίζουμε όμως ότι υπάρχουν πολλές επιχειρήσεις που δεν επωφελούνται από τη διαθέσιμη βοήθεια.
Μια δέσμη επικεντρωμένων, αποτελεσματικών, στοχοθετημένων και απλών μέτρων είναι αυτό που χρειαζόμαστε ώστε να έχει αυτό το πρόγραμμα το αποτέλεσμα που πρέπει πραγματικά να έχει.
.
Κύριε Πρόεδρε, θέλω καταρχάς να ευχαριστήσω την εισηγήτρια, κ. Montfort και την επιτροπή του Ευρωπαϊκού Κοινοβουλίου για το έργο που επιτέλεσαν επί του σχεδίου απόφασης.
Σας ευχαριστώ επίσης για την υποστήριξή σας προς την πρόταση της Επιτροπής.
Το πολυετές πρόγραμμα για τις επιχειρήσεις και το επιχειρηματικό πνεύμα θα αποτελέσει μείζον μέσο στήριξης των ευρωπαϊκών επιχειρήσεων.
Απευθύνεται βασικά στις μικρομεσαίες επιχειρήσεις.
Οι μικρές επιχειρήσεις είναι αυτές που υφίστανται τα περισσότερα εμπόδια στο επιχειρηματικό περιβάλλον.
Πλήττονται άμεσα από τις διαδικασίες διοικητικής ρύθμισης με δεσμευτική ισχύ.
Γι' αυτό το λόγο, πρέπει να σκεφτόμαστε πρώτα "τους μικρούς" , "think small first".
Αυτή επίσης είναι η βασική αρχή του Χάρτη για τις μικρές επιχειρήσεις.
Δεχόμαστε θετικά την αρχή της τροπολογίας που αναφέρεται στον Χάρτη.
Πολλές τροπολογίες αναφέρονται στις μικροεπιχειρήσεις και στη βιοτεχνία.
Χαιρετίζουμε την υποστήριξη που τους παρέχεται με αυτόν τον τρόπο.
Πρέπει να λαμβάνονται υπόψη κατά την εφαρμογή του προγράμματος, αλλά δεν υπάρχει λόγος να τις αναφέρουμε χωριστά στο νομοθετικό κείμενο.
Για την επίτευξη των στόχων της συνόδου κορυφής της Λισαβόνας όσον αφορά σε θέματα επιχειρηματικότητας και μετάβασης σε μια κοινωνία πληροφοριών για όλους, έχουμε ανάγκη από δυναμικές και ανταγωνιστικές επιχειρήσεις.
Είναι οι μόνες που μπορούν να προσφέρουν περισσότερες και καλύτερες θέσεις απασχόλησης.
Μόνο αν διαθέτουμε ανταγωνιστικές επιχειρήσεις μπορούμε να θέσουμε τέρμα στον κοινωνικό αποκλεισμό.
Χρειαζόμαστε επιχειρηματίες που να προέρχονται από όλους τους ορίζοντες της κοινωνίας μας.
Περισσότερες γυναίκες επιχειρηματίες, περισσότερους νέους επιχειρηματίες και περισσότερους επιχειρηματίες που προέρχονται από στρώματα της κοινωνίας που δεν έχουν την εκπροσώπηση που τους αξίζει.
Όλοι αυτοί θα κατέχουν ξεχωριστή θέση στο πολυετές πρόγραμμα.
Οι αναπτυσσόμενες επιχειρήσεις χρειάζονται τον κατάλληλο τύπο χρηματοδότησης σε κάθε στάδιο του κύκλου ζωής τους.
Ωστόσο, η αγορά εμφανίζει κενά που πρέπει να πληρωθούν ιδίως στο στάδιο της έναρξης.
Η διεύρυνση και η βιωσιμότητα αποτελούν προτεραιότητες σε όλες μας τις εργασίες.
Οι βουλευτές έχουν προσυπογράψει αυτές τις αρχές.
Είμαστε επίσης πεπεισμένοι για την σημασία τους.
Επιθυμούμε έναν περιορισμένο αριθμό αποτελεσματικών σχεδίων, και αυτό είναι πολύ προτιμότερο από μια διασκόρπιση των δραστηριοτήτων.
Θα σας είμαι ευγνώμων αν υποστηρίξετε αυτήν την προσέγγιση.
Χάρη στην διαδικασία Best, η Επιτροπή θα καθορίσει και θα εφαρμόσει τις καλύτερες πρακτικές.
Θα δώσουμε μεγάλη δημοσιότητα στα αποτελέσματα και θα τηρούμε ενήμερο το Κοινοβούλιο.
Επίσης, πρέπει να σκεφθούμε προσεκτικά ποιο είναι το πλέον ενδεδειγμένο επίπεδο ευρωπαϊκής διαχείρισης για την τάδε ή δείνα πρωτοβουλία.
Δεν έχουμε την πρόθεση να φορτωθούμε δραστηριότητες που θα είχαν καλύτερο αποτέλεσμα αν διεξάγονταν σε εθνικό επίπεδο.
Αλλά θα δεχθούμε θετικά - όσο θα μας είναι απαραίτητη - την συμμετοχή των κρατών μελών για την παροχή στήριξης, καθώς και πληροφοριών προς τις επιχειρήσεις μας, σχετικά με τον τρόπο πρόσβασης στην ευρωπαϊκή αγορά.
Το πρόγραμμα θα φροντίσει ώστε να μας δώσουν τα δίκτυα αυτήν την πληροφορία.
Στα πλαίσια αυτής της προσπάθειας, χρειαζόμαστε συμβουλές από τον κόσμο των επιχειρήσεων και από άλλες ομάδες συμφερόντων.
Αυτήν την στιγμή βελτιώνουμε τη δομή παροχής συμβουλών, προκειμένου να είμαστε ανά πάσα στιγμή σε θέση να έχουμε επαφή με αυτούς τους φορείς.
Κύριε Πρόεδρε, οι ευρωπαϊκές επιχειρήσεις έχουν ανάγκη από ένα καλό επιχειρηματικό περιβάλλον για να αναπτυχθούν.
Το πολυετές πρόγραμμα θα αφοσιωθεί στην βελτίωση του modus operandi των μικρομεσαίων επιχειρήσεων.
Σας ευχαριστώ για την υποστήριξη που μας παρέχετε σ' αυτήν την πορεία.
Τέλος διάκειμαι ευνοϊκά απέναντι στην ιδέα να έχουμε ένα ετήσιο ραντεβού, προκειμένου να κάνουμε απολογισμό της εφαρμογής του προγράμματος.
Ως προς τη μορφή του απολογισμού, είμαι εντελώς ανοικτός.
Ας το σκεφθούμε από κοινού.
(Χειροκροτήματα)
Ευχαριστώ πολύ, κύριε Επίτροπε.
Η συζήτηση έληξε.
Η ψηφοφορία θα διεξαχθεί σήμερα στις 18.00.
Σχέδιο δράσης για την Αλβανία και τη γειτονική περιοχή
Η ημερήσια διάταξη προβλέπει τη συζήτηση της έκθεσης (Α5-0287/2000) της κ. Καραμάνου, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με το προσχέδιο δράσης για την Αλβανία και τη γειτονική περιοχή (7886/2000 - C5-0305/2000 - 2000/2158(COS)).
Κύριε Πρόεδρε, τα συμπεράσματα του Ευρωπαϊκού Συμβουλίου του Τάμπερε τόνισαν την ανάγκη συνεργασίας με χώρες προέλευσης και διέλευσης μεταναστών και προσφύγων και, στο πλαίσιο αυτό, με εντολή του Συμβουλίου εκπονήθηκαν από την Ομάδα Υψηλού Επιπέδου για το Ασυλο και τη Μετανάστευση έξι σχέδια μεταξύ των οποίων και το σχέδιο για την Αλβανία και την γύρω περιοχή.
Είναι φανερό πως βασικός σκοπός του σχεδίου είναι η ανάσχεση της μετανάστευσης προς χώρες της Ευρωπαϊκής Ένωσης, καθώς και ο επαναπατρισμός όσων παρανόμως διαβιούν στην Ένωση.
Γι' αυτό, το σχέδιο περιέχει κατά το μεγαλύτερο μέρος μέτρα που αποσκοπούν στον έλεγχο και στην αποτροπή των μεταναστευτικών ροών.
Ασφαλώς, η συνεργασία με τρίτες χώρες μπορεί να συμβάλει στην εξάλειψη των αιτιών που προκαλούν κύματα προσφύγων και μεταναστών, χωρίς ωστόσο αυτό να σημαίνει πως οι προσπάθειες προς αυτή την κατεύθυνση μπορούν να απαλλάξουν την Ένωση από τις διεθνείς υποχρεώσεις για την προστασία εκείνων που την έχουν ανάγκη ή την παροχή βοήθειας ώστε να καταπολεμηθούν τα αίτια της μετανάστευσης.
Είναι χρήσιμο να κατανοήσουν οι Ευρωπαίοι πως όσο μεγαλώνει το χάσμα ευημερίας ανάμεσα στις χώρες της Ένωσης και τους γείτονές μας, τόσο θα αυξάνονται οι μεταναστευτικές πιέσεις.
Ούτε η οχύρωση των συνόρων, ούτε τα αστυνομικά μέτρα καταστολής μπορούν να φράξουν το δρόμο σε όσους διεκδικούν μερίδιο στην ευημερία που όλοι εμείς απολαμβάνουμε.
Η μετατροπή της Ευρώπης σε φρούριο μπορεί να αυξάνει τις ταρίφες των διακινητών, αλλά δεν μπορεί να σταματήσει τη λαθραία είσοδο όσο δεν υπάρχει νόμιμη οδός μετανάστευσης.
Γι' αυτό πρέπει να δώσουμε κάθε δυνατή βοήθεια στην Αλβανία για την καταπολέμηση της φτώχειας, τη βελτίωση του βιοτικού επιπέδου και των ευκαιριών απασχόλησης, την εδραίωση των δημοκρατικών θεσμών καθώς και την ενίσχυση του σεβασμού των ανθρωπίνων δικαιωμάτων, ιδίως των δικαιωμάτων των μειονοτήτων, των γυναικών και των παιδιών.
Τα πρόσφατα επεισόδια εις βάρος της ελληνικής μειονότητας στη Χειμάρρα κάνουν επιτακτικότερη την ανάγκη να προωθηθούν μέτρα εκδημοκρατισμού, ενίσχυσης των θεσμών και σεβασμού των ανθρωπίνων δικαιωμάτων στην Αλβανία.
Βασικός στόχος μας πρέπει να είναι η επιτάχυνση των ρυθμών οικονομικής και κοινωνικής ανάπτυξης της χώρας, η συνεργασία και η ειρηνική της συνύπαρξη με τις γειτονικές χώρες.
Μόνο έτσι μπορεί να σπάσει ο κύκλος της φτώχειας και της βίας που δημιουργεί τα ρεύματα των μεταναστών και των προσφύγων.
Η επιλογή μιας αποτρεπτικής πολιτικής δεν συμβαδίζει με την πολυκλαδική θεώρηση που θα έπρεπε να διαπνέει το έργο της Ομάδας Υψηλού Επιπέδου, ούτε με τα συμπεράσματα του Τάμπερε, όπου τονίζεται ο απόλυτος σεβασμός του δικαιώματος στο άσυλο, με βάση την πλήρη εφαρμογή της σύμβασης της Γενεύης.
Η Αλβανία έχει ελάχιστη εμπειρία σε θέματα ασύλου και δεν έχει ακόμη αναπτύξει τους απαραίτητους μηχανισμούς για την εξέταση αιτήσεων ασύλου.
Έτσι, δεν μπορεί να θεωρηθεί ακόμη ασφαλής χώρα για πρόσφυγες, ούτε βέβαια είναι σε οικονομική, πολιτική και κοινωνική θέση να σηκώσει τέτοια βάρη, σύμφωνα και με τις διαπιστώσεις της Ύπατης Αρμοστείας του ΟΗΕ για τους πρόσφυγες.
Το μεγαλύτερο πρόβλημα βέβαια σήμερα εντοπίζεται στην εύθραυστη φύση του αλβανικού πολιτικού συστήματος, τον αδύναμο ρόλο του Κοινοβουλίου, την κακή κατάσταση του νομικού και δικαστικού συστήματος, την έλλειψη κρατικής διαχείρισης και προγραμματισμού.
Η χώρα χαρακτηρίζεται από έλλειψη ασφάλειας σε πολλές περιοχές, από μεγάλη εγκληματικότητα, ιδιαίτερα σε ό,τι αφορά το εμπόριο ναρκωτικών και όπλων.
Γι' αυτό η συνεργασία με την αλβανική κυβέρνηση για την εφαρμογή των μέτρων που προτείνονται στο σχέδιο προβλέπεται ιδιαίτερα δύσκολη.
Κάποιες προσπάθειες, βεβαίως, γίνονται για την βελτίωση της κατάστασης.
Όμως, όπως αποδείχθηκε στις πρόσφατες δημοτικές εκλογές, η Αλβανία, βγαίνοντας από μια μακρά περίοδο απομόνωσης, στερείται ακόμη δημοκρατικής κουλτούρας και εκεί θα πρέπει να επικεντρωθούν οι προσπάθειες.
Ένα άλλο πρόβλημα συνιστά η ενσωμάτωση, μέσα από συγκεκριμένα μέτρα, των Αλβανών που διαμένουν νομίμως στα κράτη μέλη.
Έχοντας λοιπόν υπόψη όλα αυτά τα προβλήματα, η έκθεσή μου μεταξύ άλλων προτείνει: σταδιακή εφαρμογή των προτεινομένων από το σχέδιο δράσης μέτρων, μια μελέτη των αναγκών, όπως αυτή που γίνεται στο πρώτο μέρος και μας υποδεικνύει ποια είναι τα πιο επείγοντα προβλήματα, π.χ. πρώτα θα πρέπει να αναπτυχθούν η οικονομία και οι δημοκρατικοί θεσμοί, να δημιουργηθούν οι υποδομές στην Αλβανία και μετά να προχωρήσει η Ένωση στην υπογραφή συμφωνιών επαναπατρισμού προσφύγων και μεταναστών.
Ιδιαίτερα τονίζω την ανάγκη λήψης μέτρων για την βελτίωση της εσωτερικής ασφάλειας, την ενίσχυση του διαλόγου μεταξύ των Ευρωπαίων και των τοπικών αρχών της Αλβανίας και, σε ό,τι αφορά την Επιτροπή και το Συμβούλιο, την προώθηση συγκεκριμένων δράσεων σε συνεργασία με τις αλβανικές, τις ιταλικές και τις ελληνικές αρχές.
Παράλληλα απαιτούνται συντονισμένες δράσεις, με τη μέγιστη δυνατή συνεργασία της Europol, προκειμένου να τεθεί τέρμα στα κυκλώματα σωματεμπορίας και πορνείας γυναικών και παιδιών και στις ενέργειες των εγκληματικών δικτύων εμπορίου ανθρώπων και της εκμετάλλευσής τους μέσω της μαύρης εργασίας και της πορνείας.
Τέλος, θα ήθελα να δηλώσω την υποστήριξή μου στις προπαρασκευαστικές εργασίες για τη σύναψη συμφωνίας σταθερότητας και εταιρικής σχέσης μεταξύ Ένωσης και Αλβανίας.
Κύριε Πρόεδρε, κυρίες και κύριοι συνάδελφοι, αρχικά θα ήθελα να εκφράσω την έκπληξή μου για το γεγονός ότι η Επιτροπή επέτρεψε σε μια υψηλόβαθμη ομάδα του Συμβουλίου να εκτελέσει ένα έργο που βασικά ενέπιπτε στα δικά της καθήκοντα μετά το Αμστερνταμ.
Το βρίσκω λυπηρό, παρά το γεγονός ότι αυτό που έπραξε η εν λόγω ομάδα δεν ήταν λανθασμένο, αφού μάλιστα κατάφερε να αγγίξει τα σωστά σημεία και ταυτόχρονα προσπάθησε να αναδείξει τις σωστές δυνατότητες επίλυσης.
Όπως ήδη ανέφερε η κυρία Καραμάνου, από τότε που έπεσε το σιδηρούν παραπέτασμα της Αλβανίας, το οποίο εκεί είχε ιδιαίτερα γερά θεμέλια, η χώρα αυτή αποτελεί μια από τις πιο σημαντικές χώρες προέλευσης και διέλευσης μεταναστών στην ΕΕ.
Αυτό ασφαλώς δημιουργεί προβλήματα.
Ωστόσο αντιμετωπίζουμε και άλλο ένα πρόβλημα στην Αλβανία.
Ένας σημαντικός αριθμός Αλβανών εγκαταλείπει τη χώρα του εξαιτίας της ανασφάλειας που επικρατεί εκεί, εξαιτίας των κοινωνικών δυσκολιών, εξαιτίας των απηρχαιωμένων κοινωνικών και οικογενειακών δομών.
Αυτοί οι άνθρωποι λοιπόν εγκαταλείπουν τη χώρα τους και μαζί εγκαταλείπουν και ένα κομμάτι από το μέλλον της.
Πρέπει να βοηθήσουμε να διαμορφωθούν στην εν λόγω χώρα συνθήκες, οι οποίες θα επιτρέψουν στους ανθρώπους να παραμείνουν εκεί, θα εγγυώνται την ασφάλεια, θα δημιουργούν θέσεις εργασίας και που θα κάνουν τους ανθρώπους εκεί να μην αναζητούν νέους δρόμους προς τα έξω.
Πρέπει ασφαλώς να εμποδίσουμε να μετατραπεί η Αλβανία όλο και πιο πολύ σε μια χώρα που θα υποθάλπει πρόσφυγες, ναρκωτικά και το εμπόριο γυναικών.
Η Αλβανία είναι μια χώρα στην οποία ανακατεύονται πολλοί, όπου ακόμη και πολλοί από τους γείτονές της εμπλέκονται με άσχημο τρόπο.
Γι' αυτό τον λόγο πρέπει να τη βοηθήσουμε.
Και πρέπει να το κάνουμε ως Ευρωπαϊκή Ένωση.
Τώρα παρέχουμε κατάρτιση στην αστυνομία.
Βοηθούμε στον έλεγχο των συνόρων, αλλά το πρόβλημα είναι ότι στην εν λόγω χώρα τα κακώς κείμενα είναι τόσα πολλά που όλα γίνονται πολύ αργά, παρά τις προσπάθειες που καταβάλλει η κυβέρνηση.
Θα ήθελα να προσθέσω μόνο κάτι ακόμη, αγαπητή κυρία Καραμάνου.
Εάν η Αλβανία δεν αποτελεί μια ασφαλή χώρα προέλευσης και εμείς μεταχειριζόμαστε τους αλβανούς πρόσφυγες διαφορετικά από ότι άλλους, τότε και η Αλβανία δεν μπορεί να αξιώσει τη συμμετοχή της σε μια συμφωνία εταιρικής σχέσης και σταθεροποίησης.
Αυτό σημαίνει ότι δεν έχει έρθει ακόμη η ώρα για κάτι τέτοιο, όμως προσωπικά πιστεύω ότι έχουμε ήδη αργήσει.
Για μένα η Αλβανία είναι μια χώρα στην οποία οι άνθρωποι μπορούν να γυρίσουν πίσω.
Οι άνθρωποι εκεί δεν παρακολουθούνται.
Σίγουρα δεν είναι όλα ρόδινα, αλλά είναι καλύτερα από ότι τα περιγράψατε εσείς κυρία Καραμάνου!
Κύριε Πρόεδρε, αναλύοντας το σχέδιο δράσης διαπιστώνει κανείς ότι το κατεστημένο στην Αλβανία προκαλεί ανησυχίες.
Οι πλημμελείς κοινωνικές, οικονομικές και πολιτικές συνθήκες σε συνδυασμό με την απούσα ή πλημμελή νομική ασφάλεια και το οργανωμένο έγκλημα οδηγούν σε μαζικές μετακινήσεις.
Η Αλβανία αποτελεί μια σημαντική χώρα διέλευσης και προέλευσης μεταναστών στην Ευρωπαϊκή Ένωση.
Από την άλλη πλευρά σημειώνονται θετικές προσπάθειες για τον εκδημοκρατισμό και την ανάπτυξη της κοινωνίας, τις οποίες πρέπει να υποστηρίξουμε και θα τις υποστηρίξουμε.
Ο περιορισμός του αριθμού των μεταναστών στην ΕΕ από και μέσω της Αλβανίας αποτελεί τον πρωταρχικό στόχο του σχεδίου δράσης.
Γι αυτό χρειάζεται η λήψη μέτρων σε δυο διαφορετικές κατευθύνσεις.
Από τη μια πλευρά πρέπει να υποστηριχθούν οι θετικές δυνάμεις στην Αλβανία και από την άλλη πρέπει να δημιουργηθούν νομικά όργανα για τη μετανάστευση από την εν λόγω περιοχή, τα οποία θα περιορίσουν και θα αναχαιτίσουν την παράνομη μετανάστευση και τη σωματεμπορία, καθώς και τις πολλαπλές μορφές της εγκληματικότητας που συνδέονται με αυτά, όπως είναι η λαθραία εργασία και η πορνεία.
Ειδικά για την Αλβανία χρειαζόμαστε τη λήψη συγκεκριμένων, προληπτικών μέτρων, τα οποία θα αποτελέσουν βοήθεια στο πλαίσιο της ανοικοδόμησης και της επανοικοδόμησης της χώρας για μια αξιοπρεπή διαβίωση στην περιοχή.
Με αυτόν τον τρόπο θα εκπέσουν πολλά από τα αίτια τα οποία οδηγούσαν σε μετανάστευση, αναζήτηση ασύλου και φυγή.
Ωστόσο εκείνο που από την άλλη πλευρά χρειαζόμαστε είναι ενιαία δεσμευτικά νομικά όργανα για το θέμα της μετανάστευσης σε ολόκληρη την Ευρωπαϊκή Ένωση.
Μέρος βέβαια αυτών των νομικών οργάνων δεν μπορεί να αποτελεί η νομιμοποίηση εγκληματικών πράξεων.
Οι συμμορίες που φυγαδεύουν λαθρομετανάστες ασφαλώς δεν παρέχουν κάποια υπηρεσία για τη διάσωση ανθρώπων που καταδιώκονται από απολυταρχικά κράτη.
Τα πληρωμένα δίκτυα διακινητών, που τις περισσότερες φορές εμπλέκονται σε οργανωμένη, διασυνοριακή εκτεταμένη εγκληματικότητα, κερδοσκοπούν με τον πόνο και τις ελπίδες των ανθρώπων και δεν παρέχουν μεγαλόκαρδες και ανθρωπιστικές υπηρεσίες.
Η δημοσιευμένη πρόταση της βουλευτού κυρίας Ilka Schrφder σχετικά με τη διάθεση κοινοτικών κονδυλίων για τους διακινητές στο πλαίσιο αυτό πρέπει να καταδικαστεί ως αντιπαραγωγική και περιφρονητική για τον άνθρωπο.
(Χειροκροτήματα)
Σίγουρα έχετε δίκαιο κυρία Καραμάνου, αφού οι διακινητές δεν αποτελούν τη ρίζα του κακού.
Η ρίζα του κακού όμως δεν βρίσκεται στην Ευρωπαϊκή Ένωση.
Η ρίζα του κακού είναι οι συνθήκες στη χώρα προέλευσης.
Χαιρετίζω το πρόγραμμα δράσης, αλλά δεν μπορώ να συνταχθώ με τις απόψεις της συναδέλφου κυρίας Καραμάνου, η οποία στην έκθεσή της δεν χαρακτηρίζει την παράνομη διέλευση των συνόρων ως εγκληματική πράξη, την οποία επομένως θεωρεί νόμιμη.
Προκειμένου ωστόσο να καταπολεμήσουμε τα αίτια και όχι τα συμπτώματα χρειαζόμαστε βοήθεια στις θιγόμενες περιοχές και μια ρύθμιση του συνολικού θεματικού συμπλέγματος σχετικά με τη μετανάστευση, το άσυλο και τους πρόσφυγες πολέμων στην Ευρωπαϊκή Ένωση που θα δίνει λύσεις δίκαιες για τους μετανάστες αλλά και για τις χώρες υποδοχής.
(Χειροκροτήματα)
Κύριε Πρόεδρε, αντίθετα από τη συνάδελφο Pack, εγώ είμαι της γνώμης πως όσο περισσότερες ομάδες ασχολούνται με την Αλβανία τόσο το καλύτερο.
Η Επιτροπή Ελευθεριών και Δικαιωμάτων των Πολιτών είναι ένας χώρος όπου μπορεί να συζητηθεί αυτό το πρόβλημα, επειδή δεν πρόκειται για προβλήματα που μπορούν να λυθούν σε σύντομο χρονικό διάστημα, αλλά για προβλήματα που θα πρέπει ίσως να τα αντιμετωπίζουμε για πολλές δεκαετίες ακόμη.
Θα ήταν επομένως χρήσιμο να υποδιαιρεθεί το πρόγραμμα που έχουμε ενώπιόν μας και που, κατ' εμέ, έχει καταρτιστεί πολύ ωραία από τη συνάδελφο Καραμάνου, στα μέτρα που μπορούν να υλοποιηθούν σε μικρό χρονικό διάστημα, στα μέτρα μέσης χρονικής περιόδου και στα ζητήματα που έχουν διαμορφωθεί από την Ιστορία, εναντίον των οποίων αγωνιζόμαστε και παλεύουμε εδώ και 500 χρόνια και τα οποία θα συνεχισθούν και για άλλες εκατονταετίες στο μέλλον.
Τα νομικά μέσα ανήκουν στις μεσοπρόθεσμες ρυθμίσεις: ένα επιτελείο έντιμων τελωνειακών και μη διεφθαρμένων δικαστικών είναι θέμα μεταξύ των άλλων και οικονομικό, το οποίο απαιτεί δεκαετίες.
Τις τελευταίες ημέρες, δόξα τω Θεώ, υπάρχουν θετικά σημάδια από πλευράς των Βαλκανίων, τα οποία περιλαμβάνουν έμμεσα και την Αλβανία.
Η έκθεση αναφέρει ένα ασυνήθιστο γεγονός - παίρνω για συντομία ένα μόνο στοιχείο - συγκεκριμένα το ότι το σχέδιο δράσης για την Αλβανία και τη γειτονική περιοχή καταρτίσθηκε από ομάδα εργασίας.
Τα έγγραφα ταξιδεύουν, ως εκ τούτου, από τη μία υπηρεσία στην άλλη και η Ευρωπαϊκή Επιτροπή, για παράδειγμα, αρνείται να δημοσιοποιήσει την έκθεση που έχει καταρτισθεί από τους Αλβανούς και αφορά, μεταξύ των άλλων, την αποστολή Customs Assistance Mission (CAM).
Αυτός ακριβώς είναι ένας άλλος κίνδυνος που συνδέεται με το αλβανικό ζήτημα: δημιουργείται η υποψία ότι κάποιος θέλει να κρύψει κάτι, να συγκαλύψει κάτι που στην πραγματικότητα δεν υπάρχει.
Όποιος γνωρίζει την αλβανική πραγματικότητα καταλαβαίνει ότι είναι ελάχιστα διπλωματικό να οριστούν οι πρωταγωνιστές του τοπικού δημόσιου βίου, ενώ είναι αλήθεια ότι πολλά μπορούν να συμβούν κατά την κυκλοφορία μεταξύ των χωρών σε μεταβατική περίοδο και του βιομηχανικού κόσμου, ο οποίος παρουσιάζεται με τον ρόλο του χορηγού της βοήθειας.
Όμως, καθώς όσον αφορά τις ενισχύσεις προς τους Αλβανούς υπάρχει απόλυτη σαφήνεια και διαφάνεια, κύριε Πρόεδρε, πιστεύω ότι η δημοσίευση όλων των εγγράφων είναι μια πράξη πολιτικής εντιμότητας, προκειμένου να αποτραπούν τυχόν ενδιαφερόμενοι κερδοσκόποι.
Το γενικό πρόβλημα, φυσικά, είναι να παρασχεθεί στην Αλβανία κάθε δυνατή βοήθεια που μπορεί να βρεθεί, προκειμένου να καταπολεμηθεί η εγκληματικότητα και να γίνει πιο βιώσιμη η ζωή των ανθρώπων, πράγμα που θα μειώσει και τη μετανάστευση.
Κύριε Πρόεδρε, πρόκειται για μια πολύ καλή έκθεση με ανθρώπινο προσανατολισμό, αν και στόχο βέβαια έχει να θέσει τέλος στις μεταναστευτικές ροές από και μέσω της Αλβανίας.
Η ΕΕ δημιούργησε μία πραγματικά θλιβερή μεταναστευτική πολιτική, η οποία βασίζεται στο κλείσιμο των συνόρων μας.
Πώς θα γίνει όμως αυτό;
Γιατί μεταναστεύουν οι άνθρωπο;
Προφανώς φεύγουν για να γλιτώσουν από την καταπίεση, την τρομοκρατία και τον πόλεμο, αλλά επίσης το χάος και τη φτώχεια.
Ο πόθος του ανθρώπου για ένα καλύτερο αύριο, για μια καλύτερη ζωή για τον εαυτό του και κυρίως για τα παιδιά του αποτελεί ένα από τα σημαντικότερα και ισχυρότερα κίνητρα.
Δεν μπορούμε απλώς να αποκλείουμε όλους όσους προσπαθούν να έλθουν στις χώρες μας.
Θα πρέπει να βρούμε καλύτερες μεθόδους.
Μπορούμε να χρησιμοποιούμε τις σκληρές μεθόδους και την αστυνομία όταν πρόκειται για διακίνηση παιδιών και γυναικών και για δουλεμπόριο.
Όσο πιο ερμητικά προσπαθούμε να κλείσουμε τα σύνορα, τόσο πιο ανενδοίαστους και αποφασισμένους για όλα διακινητές λαθρομεταναστών θα έχουμε μπροστά μας.
Δεν είναι βέβαια δυνατόν να βρούμε ξαφνικά μία λύση για το σύνολο του προβλήματος, χρειάζεται ωστόσο να προσπαθήσουμε να δημιουργήσουμε έναν κόσμο που να προσφέρει επαρκή δικαιοσύνη, ασφάλεια και προοπτικές για το μέλλον.
Αυτό αφορά τόσο τον αλβανικό πληθυσμό όσο και άλλους ανθρώπους οι οποίοι προέρχονται από άλλες χώρες και μέσω Αλβανίας προσπαθούν να φτάσουν τη Γη της Επαγγελίας που λέγεται Ευρωπαϊκή Ένωση.
Οι πρόγονοί μας πήγαιναν μετανάστες στις ΗΠΑ για να μπορέσουν, όπως πίστευαν, να ζήσουν ελεύθερα.
Προσπαθούμε τώρα να εμποδίσουμε αυτούς που σήμερα επιδιώκουν το ίδιο.
Είναι ιδιαίτερα λυπηρό το γεγονός ότι σήμερα στη Δυτική Ευρώπη προσπαθούμε να δημιουργήσουμε νόμους οι οποίοι θα τιμωρούσαν όποιον έδινε καταφύγιο στα αγέννητα εγγόνια της Αννα Φρανκ.
Είναι απίστευτο το κατάντημά μας.
Ας προσπαθήσουμε να δούμε τη γυμνή αλήθεια.
Ποτέ δεν θα μπορέσουμε να ζήσουμε σε συνθήκες ειρήνης, ελευθερίας, ευημερίας και δικαιοσύνης στην Ευρωπαϊκή Ένωση εφόσον επιτρέπουμε να υφίστανται οι γείτονές μας αυτή τη φοβερή αδικία.
Κύριε Πρόεδρε, Επίτροπε, οι Πράσινοι και η πολιτική ομάδα του ΕΛΣ θα ήθελαν να συγχαρούν την εισηγήτρια, κ. Καραμάνου, για την πάρα πολύ σωστή έκθεσή της.
Είναι αλήθεια ότι πρέπει να ληφθούν μέτρα για την αναγκαστική μετανάστευση και ότι πρέπει να αρθούν τα αίτιά της.
Αυτό που θα ήθελα να τονίσω ιδιαιτέρως είναι η κατάσταση των γυναικών και των παιδιών στην Αλβανία.
Καταρχάς, είναι δραματικό να βλέπει κανείς πόσοι νέοι άνθρωποι εξαφανίζονται, απαγάγονται και μετοικούν ακουσίως ή καμιά φορά ακόμη και εκουσίως.
Στην Αλβανία δεν υπάρχουν δικαιώματα των παιδιών, δεν υπάρχουν παιδότοποι, δεν υπάρχουν δικαιώματα των γυναικών, αυτό που υπάρχει είναι πολλή επιθετικότητα ενάντια στις γυναίκες στην οικογένεια, από τον άνδρα, το σύζυγο, δεν υπάρχουν δικαιώματα των ζώων και δεν υπάρχουν καθόλου ανθρώπινα δικαιώματα.
Ελεεινή είναι και η κατάσταση που επικρατεί στα χωριά από οικολογική άποψη, τα σκουπίδια εγκαταλείπονται παντού, το νερό δεν είναι πάντα πόσιμο και το σύστημα ηλεκτροδότησης δεν λειτουργεί καλά.
Ο λαός ελπίζει βεβαίως σε μια καλύτερη πολιτική εκπροσώπηση, τώρα όμως υπάρχουν πολλοί άνθρωποι που περιπλανώνται φοβισμένοι, φοβούμενοι τα πάντα μαζί με τις εκρήξεις βίας που παρατηρούνται κατά καιρούς.
Υπάρχει επίσης και ένα μεγάλο χάσμα μεταξύ των χορηγών, της Ευρώπης, των Ηνωμένων Πολιτειών Αμερικής, αυτών που δίνουν χρήματα, που καταρτίζουν προγράμματα κλπ. και των ανθρώπων επιτόπου.
Ένα άλλο πρόβλημα το οποίο θα ήθελα να θίξω είναι η υποδοχή των γυναικών από την Αλβανία που έπεσαν θύμα σωματεμπορίας.
Οι γυναίκες αυτές επιστρέφουν στη χώρα τους όπου δεν έχει προβλεφθεί καμία υποδοχή γι' αυτές.
Υπάρχουν κάποιες διευκολύνσεις της ICMC για θύματα που προέρχονται εκτός άλλων από το Μαυροβούνιο, όχι όμως για κορίτσια από την Αλβανία που επιστρέφουν από την Ιταλία, την Ελλάδα, τη Γερμανία, το Βέλγιο κλπ.
Πρέπει να εισακουσθούν οι εκκλήσεις που απευθύνουν οι γυναικείες ΜΚΟ.
Υπάρχει επίσης κίνδυνος να τις ξαναπιάσουν οι προαγωγοί και να τις στείλουν και πάλι στις χώρες για τις οποίες προορίζονταν.
Πρέπει να ενεργοποιηθεί η οικονομία της χώρας σε συνδυασμό με την άσκηση μιας καλής οικολογικής πολιτικής.
Πρέπει να υπάρξει μέριμνα για τα σχολεία και τη φύλαξη των παιδιών.
Πρέπει να βοηθηθούν οι άνθρωποι που εργάζονται σε ΜΚΟ στη χώρα αυτή.
Γίνονται πολλά καλά πράγματα, η IOM κάνει μία καταπληκτική δουλειά, το ίδιο κάνουν και οι ευρωπαϊκές αστυνομικές δυνάμεις, η KFOR είναι παρούσα, αλλά ο τοπικός πληθυσμός πρέπει και αυτός να συνεργαστεί για την ανάπτυξη της χώρας του.
Οι υπεύθυνοι πρέπει να τιμωρηθούν.
Κυρία Καραμάνου, θα ήθελα να σας συγχαρώ για την ευρεία προοπτική της έκθεσής σας.
Κύριε Πρόεδρε, θα ήθελα καταρχάς να συγχαρώ θερμά την συνάδελφο Αννα Καραμάνου για την ποιότητα της εργασίας της.
Να σημειώσω ιδιαίτερα την παρατήρησή της ότι το σχέδιο δράσης θα έπρεπε να ασχολείται κυρίως με την παροχή προστασίας σε διωκόμενους πολίτες, με τις συνεχείς παραβιάσεις των ανθρωπίνων δικαιωμάτων και όχι με το πώς θα περιοριστεί και θα ανασχεθεί η μετανάστευση προς τις χώρες της Ένωσης.
Είναι γεγονός, κύριε Πρόεδρε, ότι η Αλβανία αντιμετωπίζει ως χώρα και ως κοινωνία έντονα προβλήματα.
Οι οικονομικές, κοινωνικές και πολιτικές συνθήκες που επικρατούν στην χώρα ωθούν τους πολίτες της να αναζητούν στην μετανάστευση την μοναδική κυριολεκτικά δυνατότητα και ελπίδα επιβίωσης των ίδιων και των οικογενειών τους.
Η κατάσταση επιδεινώθηκε όταν οι ενέργειες πολιτικών δυνάμεων που στηρίχθηκαν αφειδώς από την Ευρωπαϊκή Ένωση οδήγησαν το 1997 στο φαινόμενο των πυραμίδων και εξανέμισαν την λαϊκή αποταμίευση και, ταυτόχρονα, την όποια αξιοπιστία στις δομές του αλβανικού κράτους και της οργάνωσής του.
Η κατάσταση αυτή είχε ως αποτέλεσμα την λαϊκή εξέγερση που ουσιαστικά κατάργησε το αλβανικό κράτος, προκαλώντας τεράστια προβλήματα ασφάλειας, πολιτικής και οικονομικής, στους αλβανούς πολίτες.
Τεράστιες ποσότητες όπλων πέρασαν στα χέρια ανεξέλεγκτων ομάδων, που πολύ γρήγορα στελέχωσαν οργανωμένες εγκληματικές ομάδες τύπου μαφίας.
Η όλη κατάσταση έχει επιδεινωθεί από τα γεγονότα του Κοσσυφοπεδίου και τους νατοϊκούς βομβαρδισμούς, που όξυναν τα προβλήματα στην περιοχή.
Το να κλείνεις τα μάτια μπροστά σ' αυτή την κατάσταση και να προσπαθείς να ορθώσεις τείχη γύρω από τον παράδεισό σου για τον προστατεύσεις δήθεν από τους απελπισμένους της γειτονιάς είναι μια στάση και απάνθρωπη αλλά και κοντόφθαλμη.
Ασφαλώς, κάθε άνθρωπος θέλει να ζει στην πατρίδα του, αν μπορεί βέβαια να ζει σ' αυτή, με ασφάλεια και αξιοπρέπεια.
Από την άλλη όμως δεν υπάρχει δύναμη να σταματήσει τους απελπισμένους.
Θα ήταν καλό να εγκαταλείψουμε τα μέτρα καταστολής και να κινηθούμε σε δυο κατευθύνσεις: πρώτον να βοηθήσουμε την Αλβανία να αναζωογονήσει την οικονομία της και να ανακτήσει τον πληθυσμό της εκεί, και δεύτερον, να νομιμοποιήσουμε την παρουσία των μεταναστών από την Αλβανία στις χώρες μας αντί να τους αντιμετωπίζουμε ως αγρίμια και με συνθήκες μαύρης εργασίας, να τους αξιοποιήσουμε σε δραστηριότητες όπου τους έχουμε ανάγκη.
Υπάρχουν εργασίες, π.χ. στην Ελλάδα, που αν φύγουν οι αλβανοί μετανάστες δεν θα μπορούν να γίνουν, κυρίως στον αγροτικό τομέα.
Ας αξιοποιήσουμε λοιπόν τις διμερείς συμφωνίες που με νόμιμο και καθαρό τρόπο θα καθορίσουν τις εργασίες, τον χρόνο παραμονής, τον τόπο παραμονής, την αμοιβή, τις ώρες, τις συνθήκες εργασίας και κοινωνικής ασφάλισης, ώστε οι μετανάστες να αποδειχθούν και σε δύναμη που θα αναδείξουν τις οικονομίες των χωρών μας και θα βοηθήσουν στη φιλία και στη συνεργασία ανάμεσα σε λαούς και όχι στην καλλιέργεια εθνικιστικών και ψυχροπολεμικών επιδιώξεων.
(PPE-DE).
Κύριε Πρόεδρε, κυρίες και κύριοι συνάδελφοι, θα ήθελα καταρχάς να συγχαρώ την κ. Καραμάνου για την εργασία της σε ένα πραγματικά πάρα πολύ λεπτό και σημαντικό θέμα.
Νομίζω ότι υπάρχουν δύο βασικά ζητήματα που θα πρέπει να μας απασχολήσουν μεταξύ άλλων.
Το πρώτο αφορά τις δομές και τις διαδικασίες στην Αλβανία και γίνεται ακόμη πιο έντονο σήμερα μετά τα τελευταία γεγονότα και τις ενέργειες στη διάρκεια των δημοτικών εκλογών, ενέργειες που εστράφησαν κυρίως εναντίον της ελληνικής μειονότητας που ζει στην Αλβανία.
Οι ενέργειες αυτές πιστοποιούν ότι πρέπει να είναι στόχος της Ευρωπαϊκής Ένωσης η εγκαθίδρυση πια των δομών εκείνων που θα κάνουν σεβαστούς τους δημοκρατικούς κανόνες και θα κάνουν αναγνωρίσιμα και σεβαστά τα δικαιώματα των μειονοτήτων στην Αλβανία.
Το δεύτερο ζήτημα είναι το τεράστιο πραγματικά και πολύ σύνθετο ζήτημα της μετανάστευσης.
Είναι ένα θέμα πάρα πολύ σημαντικό, το οποίο διαμορφώνεται κάτω από την επίδραση ιστορικών, κοινωνικών, πολιτικών και οικονομικών παραγόντων.
Το σύνθετο του προβλήματος καθιστά αναγκαία και την αντιμετώπισή του με μια σύνθετη πολιτική, μια πολιτική στην οποία δεν μπορούν να υπάρξουν απλουστεύσεις, μια πολιτική η οποία να οδηγεί από την μια πλευρά στην δημιουργία ενός νομικού πλαισίου, διότι το νομικό πλαίσιο είναι συστατικό στοιχείο των πολιτειών, αλλά ενός νομικού πλαισίου που να είναι δυναμικό και να δίνει λύση στο πρόβλημα και όχι να περιορίζεται σε απλές κατασταλτικές ενέργειες, έστω και αν αυτές είναι συνέπεια ή αποτέλεσμα της εφαρμογής του νόμου.
Νομίζω ότι έχουμε φθάσει πια στο σημείο να μπορούμε και να υιοθετήσουμε αυτά τα μέτρα και να τα επιβάλουμε.
Έχουμε φτάσει σε μια εποχή όπου και οι συνθήκες είναι ώριμες και όλοι αναγνωρίζουμε ότι αν το κάνουμε θα προσφέρουμε μια πολύ μεγάλη υπηρεσία.
Κύριε Πρόεδρε, χαιρετίζω τη δημιουργία ενός σχεδίου δράσης για την Αλβανία, όπως επίσης και την ενδελεχή έκθεση της συναδέλφου μου, κυρίας Αννας Καραμάνου.
Λόγω της ανάλυσης της πολιτικής και οικονομικής κατάστασης της Αλβανίας είμαστε σε θέση να αναγνωρίσουμε καλύτερα τα αίτια των μετακινήσεων και να αναπτύξουμε αντίστοιχα μέτρα.
Ωστόσο κατακρίνω το γεγονός ότι το εν λόγω σχέδιο δράσης καθώς και όλα τα υπόλοιπα που συντάχθηκαν χαρακτηρίζονται κυρίως από ελεγκτικά και κατασταλτικά μέτρα.
Η Αλβανία είναι μια από τις πιο φτωχές χώρες του κόσμου και η ίδια έχει υποδεχθεί εκατοντάδες χιλιάδες πρόσφυγες.
Αυτόν τον καρό επικρατεί ένα έντονο κύμα επιστροφής των προσφύγων, οι οποίοι βασικά βρίσκονται αντιμέτωποι με την έλλειψη ασφάλειας, δικαίου και τάξης.
Υπάρχουν άνθρωποι που στέλνονται πίσω παρά το γεγονός ότι ήταν καλά ενταγμένοι.
Νέοι άνθρωποι αναγκάζονται να διακόψουν τις σπουδές τους και να προχωρήσουν σε ένα αβέβαιο μέλλον.
Αυτή δεν είναι μια έξυπνη πολιτική.
Η επανένταξη των προσφύγων πρέπει ως εκ τούτου να επιτυγχάνεται κάτω από πιο αξιοπρεπείς και ασφαλείς συνθήκες.
Προς τούτο είναι απαραίτητο να εκπονηθούν σχέδια για μια συντονισμένη επιστροφή και προ πάντων να συμπεριληφθούν σε αυτό και μη κυβερνητικές οργανώσεις και διεθνείς οργανισμοί.
Η κατάσταση στην Αλβανία είναι κατά την εκτίμησή μου, όπως και παλαιότερα σοβαρή, λόγω της πολιτικής αστάθειας, της περιφρόνησης των νόμων και της υπερβολικά υψηλής εγκληματικότητας.
Κάθε χρόνο χιλιάδες άνθρωποι διακινδυνεύουν τη ζωή τους καθ' οδόν προς την ΕΕ.
Εκατοντάδες από αυτούς τους πρόσφυγες βρίσκουν το θάνατο στη θάλασσα.
Τον πραγματικό αριθμό των νεκρών δεν θα τον μάθουμε ποτέ.
Τα 7 000 χιλιόμετρα θαλάσσιων συνόρων της Ιταλίας είναι πολύ δύσκολο να ελεγχθούν και προσφέρουν στις συμμορίες διακινητών, οι οποίες ενεργούν με εξαιρετικά μεγάλη περιφρόνηση για τον άνθρωπο, ένα πολύ ευρύ πεδίο δράσης.
Εγκληματίες που εκμεταλλεύονται την ανάγκη των προσφύγων πρέπει να τιμωρούνται.
Το εμπόριο ανθρώπων, ειδικότερα όσον αφορά τα μικρά παιδιά, η εκμετάλλευση των ανθρώπων στην παράνομη απασχόληση και στην πορνεία πρέπει να τιμωρούνται με τον πιο αυστηρό τρόπο.
Ωστόσο όποιοι πιστεύουν ότι από μόνη της η καταπολέμηση των διακινητών θα συμβάλλει στην παρεμπόδιση της μετανάστευσης απατώνται.
Χρειαζόμαστε την εντατικοποίηση του διαλόγου μεταξύ των διαφόρων διαπραγματευτικών και συμβουλευτικών επιτροπών καθώς και καλύτερο συντονισμό.
Μόνο έτσι μπορούμε από κοινού να συμβάλλουμε στην καταπολέμηση της εκμετάλλευσης των προσφύγων από τους διακινητές.
Η κοινότητα πρέπει να υποστηρίξει τις προσπάθειες της Αλβανίας για ενίσχυση του κράτους δικαίου και μάλιστα όσον αφορά την παροχή οικονομικής βοήθειας - και θα ήθελα να το τονίσω αυτό - δεν πρέπει να εγκαταλείψουμε αυτή τη χώρα αλλά ούτε και την εκεί περιοχή.
Τέλος ζητώ από το Συμβούλιο, επί τη ευκαιρία, να λάβει μέτρα που θα οδηγήσουν στην πλήρη κοινοτικοποίηση της πολιτικής σχετικά με τη μετανάστευση, το άσυλο και την καταπολέμηση του εμπορίου ανθρώπων.
Κύριε Πρόεδρε, η βοήθεια στην Αλβανία και στη γειτονική περιοχή είναι εξαιρετικά σημαντική από την άποψη της σταθερότητας στην Ευρώπη.
Το ρίζωμα της δημοκρατίας και η δημιουργία κράτους δικαίου είναι απαραίτητα.
Δεν μπορούμε να ξεχνάμε τους λαούς που έχουν ανάγκη, αλλά είναι υποχρέωσή μας να τους ενισχύουμε όσο καλύτερα μπορούμε.
Με το πρόγραμμα δράσης που αφορά την Αλβανία και τη γειτονική περιοχή μπορούμε να αυξήσουμε τη σταθερότητα της περιοχής.
Βαρύτητα δεν πρέπει να δοθεί στο πώς θα περιορίσουμε την εισροή μεταναστών και προσφύγων, αλλά στο πώς θα μπορέσουμε να βελτιώσουμε τις συνθήκες στην περιοχή κατά τρόπο ώστε οι άνθρωποι να μπορέσουν να παραμείνουν στις εστίες τους.
Η Αλβανία και ιδιαιτέρως το Κοσσυφοπέδιο δεν είναι οπωσδήποτε ακόμη ειρηνικές περιοχές και επομένως η επιστροφή των προσφύγων θα πρέπει να γίνει ελεγχόμενα έτσι ώστε να μην τεθεί σε κίνδυνο η ασφάλειά τους.
Η θέση των Αλβανών του Κοσσυφοπεδίου υπήρξε επί μακρόν εξαιρετικά δύσκολη και είναι άκρως ανακουφιστικό που επιτέλους αναγνωρίστηκαν τα δικαιώματά τους.
Όμως εξίσου αναγκαίο είναι να διασφαλισθούν τα δικαιώματα των μειονοτήτων του Κοσσυφοπεδίου, των Σέρβων και των τσιγκάνων.
Η αποκατάσταση της φιλίας μεταξύ των εθνικών ομάδων είναι μια μακρά όμως απολύτως απαραίτητη διαδικασία.
Μόνο στη συγχώρεση βρίσκεται η επαναστατική βάση για την οικοδόμηση του μέλλοντος.
Η οικονομική ανάπτυξη δίνει τη δυνατότητα να υπερνικηθούν οι δυσκολίες στην περιοχή της κρίσης.
Μόνο ο καταιγισμός των ενισχύσεων δεν αρκεί, παρά χρειαζόμαστε λαϊκό επιχειρηματικό πνεύμα και ενθάρρυνση της αυτόβουλης ενεργοποίησης των ανθρώπων.
Η από κοινού επιχειρηματική δράση δένει ειρηνικά τους ανθρώπους μεταξύ τους.
Το χρήμα ομολογουμένως ενεργεί καταπραϋντικά.
Ως προς αυτό η σημασία του προγράμματος CARDS της ΕΕ βρίσκεται σε θέση κλειδί, διότι χωρίς λειτουργική διαχείριση τίποτε δεν λειτουργεί.
Εμείς θα πρέπει να τους βοηθήσουμε να αυτοβοηθηθούν.
Αυτή τη στιγμή η περιοχή χρειάζεται ένα πατρικό καθοδηγητικό χέρι.
Ως συνεταίρος των Βαλκανίων η ΕΕ φέρει μεγάλη ευθύνη για το μέλλον της περιοχής.
Πρέπει να αφήσουμε τον εγωισμό μας στην άκρη και να συνειδητοποιήσουμε ότι οι μοίρες μας είναι δεμένες μεταξύ τους.
Κύριε Πρόεδρε, όταν πριν από δύο περίπου μήνες πρότεινα και έγινε δεκτό από την εισηγήτρια, την οποία με την ευκαιρία θα ήθελα να συγχαρώ για την εργασία της, να προστεθεί στην παράγραφο 6 της εκθέσεως η μνεία της ανάγκης βελτιώσεως της ασφάλειας και προστασίας των εθνικών μειονοτήτων στην Αλβανία, είχα βέβαια κατά νου τον γενικότερα αρνητικό φάκελο της χώρας αυτής στον τομέα της συμπεριφοράς της έναντι των μειονοτήτων της επικράτειάς της, και ειδικότερα της ελληνικής μειονότητας.
Ομολογώ, όμως, ότι δεν είχα τότε φαντασθεί ότι τόσο σύντομα θα είχαμε μια τόσο έμπρακτη επιβεβαίωση της αρνητικής αυτής πρακτικής των αλβανικών αρχών, οι οποίες με την απροκάλυπτη εκλογική βία και νοθεία σε βάρος των ελλήνων μειονοτικών υποψηφίων και ψηφοφόρων κατά τις πρόσφατες εκλογές, όπως απεδείχθη και από τις αντικειμενικές μαρτυρίες επίσημων διεθνών παρατηρητών, κατέδειξαν ότι δυστυχώς η Αλβανία ελάχιστα σέβεται ακόμα και τις πιο στοιχειώδεις υποχρεώσεις της στο πλαίσιο της πορείας της προς την Ευρωπαϊκή Ένωση.
Και τούτο καθ' ην στιγμή η ίδια η Αλβανία αξιώνει από τη διεθνή κοινότητα να παρεμβαίνει ακόμα και ενόπλως προς υπεράσπιση καταπιεζόμενων αλβανικών μειονοτήτων σε τρίτες χώρες, ενώ ταυτόχρονα απαιτεί τη διασφάλιση όλων των ανθρωπίνων δικαιωμάτων για τους αλβανούς μετανάστες, αλλά και λαθρομετανάστες, απαίτηση την οποία κρίνουμε σκόπιμο όλοι μας, και σωστά, να προσπαθήσουμε να ικανοποιήσουμε.
Χαρακτηριστική είναι η περίπτωση της Ελλάδος που, αν και ποικιλότροπα και πλουσιοπάροχα στήριξε την μετακομμουνιστική αλβανική πολιτεία και υποδέχθηκε και ανέχθηκε φιλόξενα τις χιλιάδες αλβανών μεταναστών και λαθρομεταναστών, βλέπει εντούτοις να διώκεται συστηματικά η πολυπληθής και ιστορική ελληνική μειονότητα της Αλβανίας και να παραβιάζονται κατ' επανάληψη τα θεμελιώδη ανθρώπινα, πολιτικά και πολιτιστικά δικαιώματά της.
Όλα αυτά, εξ αφορμής και των απαραδέκτων γεγονότων της Χειμάρρας, μας επιβάλλουν νομίζω την πολύ προσεκτική αξιολόγηση της ικανότητας και της βουλήσεως της Αλβανίας να αποδεχθεί τα παραδεδεγμένα ευρωπαϊκά κριτήρια στους τομείς των ανθρωπίνων δικαιωμάτων και των δημοκρατικών ελευθεριών και μας καλούν συνακόλουθα στην ανάλογη στάθμιση και προσαρμογή της γενικότερης στάσεώς μας, των σχεδίων δράσεών μας και των ποικιλόμορφων παροχών μας έναντι της χώρας αυτής μέχρις ότου αναθεωρήσει την πολιτική της.
Κύριε Πρόεδρε, πιστεύω και εγώ, όπως σωστά είπε ο συνάδελφος Δημητρακόπουλος, ότι κεντρικό σε σχέση με τις δυσκολίες της Αλβανίας - δυσκολίες οικονομικές, κοινωνικές και εσωτερικής ασφάλειας - παραμένει το θέμα της βοήθειας προς αυτή τη χώρα για να αποκαταστήσει το κράτος δικαίου, να εμπνεύσει ασφάλεια στους πολίτες, να αποκαταστήσει το κύρος των θεσμών και των τοπικών διοικήσεων.
Χωρίς αυτήν την ανάπτυξη του δημοκρατικού επιπέδου αυτής της χώρας, λαμβανομένων υπόψη των τελευταίων εκλογικών γεγονότων και ιδιαίτερα των εκλογικών ραδιουργιών που καταγγέλθηκαν, είναι προφανές ότι αν δεν ακολουθήσουμε αυτόν τον δρόμο, δεν θα καταφέρουμε ποτέ να λύσουμε τα προβλήματα.
Επικροτώ το γεγονός ότι στην έκθεση συμπεριλαμβάνονται και αξιολογούνται επιτέλους δύο σημεία στα οποία εμείς οι Ιταλοί αποδίδαμε μεγάλη σημασία.
Το πρώτο: ασταθής Αλβανία σημαίνει ασταθή Βαλκάνια και ασταθή Βαλκάνια σημαίνουν αστάθεια για την Ευρώπη.
Πρόκειται για μια συνειδητοποίηση που πρέπει να ωριμάσει σε όλους μας.
Το δεύτερο, εξίσου αληθές: δεν είναι δυνατόν η μεταναστευτική πίεση και η επέλαση της εγκληματικότητας που προέρχονται από αυτήν τη χώρα να φορτώνονται μόνο στους ώμους της Ιταλίας και της Ελλάδας.
Έχω ακούσει πολλά λόγια αλληλεγγύης και διαθεσιμότητας, αλλά πρέπει να υπενθυμίσω ότι μέχρι σήμερα η μόνη πραγματική αλληλεγγύη είναι εκείνη που έχουν προσφέρει οι παραμεθόριοι ιταλικοί πληθυσμοί και οι τοπικές αρχές.
Δεν έχω δει αυτήν την πρακτική αλληλεγγύη της Ευρώπης όταν χρειάζεται να συμμεριστεί τις δυσκολίες ενός λαού.
Αυτό που βρίσκω, αντίθετα, απαράδεκτο σε αυτήν την έκθεση, και το λέω με ειλικρίνεια, είναι ότι συγχέεται το αποτέλεσμα με την αιτία, ότι συγχέεται δηλαδή μια διαδικασία σταθμισμένης χορήγησης θεωρήσεων εισόδου, άρα και δυνατοτήτων μετανάστευσης, με την αιτία της λαθρομετανάστευσης.
Συμβαίνει ακριβώς το αντίθετο!
Ας μην συγχέουμε αιτία με αποτέλεσμα!
Βρίσκω ιδιαίτερα απαράδεκτο και αρνητικό για την Αλβανία το ότι θέλουμε κατά κάποιον τρόπο να στείλουμε ένα μήνυμα ανοχής απέναντι στη λαθρομετανάστευση.
Είναι κάτι που δεν το χρειάζεται η Αλβανία.
Η Αλβανία χρειάζεται την απτή οικονομική μας βοήθεια, την πρακτική μας αλληλεγγύη, αλλά χρειάζεται και έναν αποφασιστικό λόγο, επειδή πρέπει μόνη της και με τη δική μας βοήθεια να καταφέρει να ανοικοδομήσει τα θεμέλια ενός κράτους δικαίου.
Κύριε Πρόεδρε, για πολλούς στην ΕΕ η Αλβανία αποτελεί μια χώρα πολύ απομακρυσμένη, πιο απομακρυσμένη και από το βασίλειο του Walachei, παρά το γεγονός ότι οι Αλβανοί αποτελούν έναν από τους παλαιότερους πολιτισμένους ευρωπαϊκούς λαούς.
Κατά το Μεσαίωνα πολέμησαν εναντίον της οθωμανικής εισβολής και εξακολουθούν μέχρι τις ημέρες μας ως Ευρωπαίοι να αμύνονται.
Οι Αλβανοί έχουν αντιμετωπίσει έντονη την περιφρόνηση της Ευρώπης.
Τον 19ο αιώνα όλοι οι λαοί των Βαλκανίων βρέθηκαν μπροστά σε μια νέα προοπτική από το συνέδριο του Βερολίνου, το 1878.
Στο Βερολίνο οι Αλβανοί κατά κάποιο τρόπο εκδιώχθηκαν από το τραπέζι, αφού κανείς δεν τους σεβότανε και στη διάρκεια του 20ου αιώνα υπέφεραν πολύ, υποταγμένοι σε μια από τις πιο τρομακτικές ιδεολογίες, το σοσιαλισμό και τον κομμουνισμό, στην πιο κτηνώδη έκδοσή του.
Γι αυτό σήμερα έχουμε μια ευρωπαϊκή ευθύνη απέναντι σε αυτή την ευρωπαϊκή Αλβανία.
Γι αυτό χαιρετίζω την προσέγγιση της έκθεσης και την προσέγγιση του σχεδίου δράσης.
Πρέπει να δούμε ξεκάθαρα ότι δεν μπορούμε να εργαζόμαστε με διπλά πρότυπα.
Έχει γίνει πολύς λόγος εδώ για τα δικαιώματα των μειονοτήτων.
Στο σημείο αυτό θα ήθελα να πω ότι δικαίως ζητάμε από τους Αλβανούς δικαιώματα για τις μειονότητες.
Τότε όμως αυτά πρέπει να ισχύουν και σε ολόκληρη την Ευρωπαϊκή Ένωση.
Αυτό δεν έχει επιτευχθεί.
Δεν υπάρχουν ευρωπαϊκά πρότυπα για την προστασία των μειονοτήτων.
Σε όλες τις γειτονικές χώρες της Αλβανίας - εκτός του Κοσσυφοπεδίου όπου οι Αλβανοί αποτελούν την πλειοψηφία - έχουμε αλβανικές μειονότητας και εκεί μπορούμε να δούμε ποια είναι τα πρότυπα για τις μειονότητες στην ΕΕ.
Θα ήθελα να προσθέσω και κάτι άλλο.
Όπως ο συνάδελφος Liese, είμαι της άποψης ότι χρειαζόμαστε καταμερισμό του βάρους στο πλαίσιο της πολιτικής για το άσυλο και τους πρόσφυγες.
Ωστόσο το πρόβλημα είναι ο καταμερισμός του βάρους βάσει ποσοστιαίας αναλογίας και ακριβώς γύρω από αυτό αγωνιστήκαμε χωρίς να επιτύχουμε πλειοψηφία ούτε εδώ, αλλά ούτε και στην Ευρωπαϊκή Ένωση.
Βλέπουμε λοιπόν από την περίπτωση της Αλβανίας ότι αυτό μπορεί κάποια φορά να αφορά όλα τα κράτη μέλη.
Κατά συνέπεια είναι πολύ σημαντικό να σταματήσουμε να ασχολούμαστε με τα συμπτώματα και να χαράξουμε μια πολιτική αλληλεγγύης για τους πρόσφυγες με σταθερές ποσοστιαίες αναλογίες και ένα σταθερό καταμερισμό του βάρους, πριν έρθει η καταστροφή.
.
Κύριε Πρόεδρε, στα συμπεράσματα του Ευρωπαϊκού Συμβουλίου του Τάμπερε απαιτήσαμε ισχυρότερη εξωτερική δράση σε νομικά και εσωτερικής πολιτικής θέματα.
Το υπό εξέταση σχέδιο δράσης αποτελεί ουσιαστικό μέτρο για την επικύρωση της εξωτερικής δράσης.
Οι μεγάλες θεσμικές αλλαγές που απορρέουν από τη Συνθήκη του Αμστερνταμ έχουν επιδράσει στη διαχείριση των θεμάτων ασυλίας και μετανάστευσης.
Η Κοινότητα είναι τώρα σε θέση να ανταποκριθεί στην απαίτηση του Ευρωπαϊκού Συμβουλίου αξιοποιώντας τις νέες της αρμοδιότητες στην εξωτερική πολιτική και τα προγράμματά της που αφορούν τις εξωτερικές σχέσεις.
Στα πλαίσια της διαδικασίας σταθεροποίησης και σύνδεσης συζητάμε τα ζητήματα μετανάστευσης μαζί με τους Αλβανούς ως ισότιμοι εταίροι.
Ανάλογες συνομιλίες θα πρέπει να έχουμε σε ολόκληρη την περιοχή.
Μετά το έτος 1991 χορηγήθηκαν στην Αλβανία συνολικά 750 εκατομμύρια ευρώ ενισχύσεις σε διάφορους τομείς ήδη στα πλαίσια του προγράμματος PHARE.
Στα δύο τελευταία χρόνια χορηγήθηκαν επιπλέον στη χώρα 250 εκατομμύρια ευρώ ανθρωπιστική βοήθεια μέσω του προγράμματος της Υπηρεσίας Ανθρωπιστικής Βοήθειας της Ευρωπαϊκής Κοινότητας.
Το πρόγραμμα CARDS που διαδέχεται το PHARE έχει σημαντικό ρόλο σε θέματα νομικά και εσωτερικής πολιτικής.
Θέλουμε να τονίσουμε ιδιαιτέρως ότι υποστηρίζουμε πλήρως την ολοκληρωμένη άποψη που υιοθέτησε η Ομάδα Υψηλού Επιπέδου για το Ασυλο και τη Μετανάστευση και την προσπάθεια να εξετασθούν τα πραγματικά αίτια της αναγκαστικής μετανάστευσης.
Το Συμβούλιο Γενικών Υποθέσεων ενέκρινε τα πέντε πρώτα σχέδια δράσης ήδη τον Οκτώβριο του περασμένου έτους και αυτά αφορούσαν τη Σομαλία, τη Σρι Λάνκα, το Αφγανιστάν, το Μαρόκο και το Ιράκ.
Το σχέδιο δράσης που αφορά την Αλβανία και τη γειτονική περιοχή εγκρίθηκε τον Ιούνιο του τρέχοντος έτους και είναι επομένως το έκτο κατά σειρά σχέδιο.
Το Ευρωπαϊκό Συμβούλιο του Τάμπερε συνέστησε στο Συμβούλιο και στην Επιτροπή να υποβάλουν έκθεση σχετικά με την πρόοδο των εργασιών της ομάδας εργασίας τον Δεκέμβριο του τρέχοντος έτους.
Η έκθεση εξετάζει λεπτομερώς ένα σχέδιο δράσης για την Αλβανία και τις γειτονικέ περιοχές.
Το προσχέδιο της έκθεσης εξετάζεται σήμερα στο Συμβούλιο.
Η Επιτροπή συμμετέχει ενεργητικά στην εκπόνηση της έκθεσης.
Θέλω να ευχαριστήσω την εισηγήτρια της έκθεσης κ. Καραμάνου και όλη την επιτροπή για αυτήν την ιδιαιτέρως εμβριθή έκθεση, και ελπίζω το Συμβούλιο να λάβει υπόψη τις απόψεις που εκφράζονται σε αυτήν.
Θέλω ακόμη να θέσω τρεις απόψεις, τις οποίες η Επιτροπή θεωρεί ιδιαιτέρως σημαντικές.
Καταρχάς η Επιτροπή υποστηρίζει την ισόρροπη αντιμετώπιση των μέτρων που προτείνονται στο σχέδιο δράσης και της υλοποίησής τους.
Ως προς αυτό συμφωνούμε με την εισηγήτρια της έκθεσης.
Δεύτερον, όσον αφορά τους στόχους του σχεδίου δράσης για το έτος 2000 η κατάσταση φαίνεται να είναι πολύ καλή.
Η Επιτροπή συμμετείχε στη σύνταξη αξιολόγησης που αφορά την υλοποίηση του σχεδίου δράσης.
Θέλουμε να ευχαριστήσουμε επίσης τα κράτη μέλη για τη συμβολή τους στο έργο αυτό.
Όπως ήδη επεσήμανα, η Κοινότητα επιδιώκει να υλοποιήσει τα προγράμματα ενίσχυσης όσο το δυνατόν πιο αποτελεσματικά.
Είναι ένα ζήτημα που πρόκειται να αποτελέσει προτεραιότητα της δράσης της Ένωσης συνολικά.
Τρίτον και τελευταίο, το σχέδιο δράσης και ο τρόπος υλοποίησής του πρέπει να εξετασθούν σε επίπεδο περιοχών.
Το Σύμφωνο Σταθερότητας για τη Νοτιοανατολική Ευρώπη προσφέρει ως προς αυτό ένα έξοχο φόρουμ.
Τα συμβαλλόμενα μέρη του Συμφώνου Σταθερότητας έχουν ήδη κάνει δηλώσεις προς την κατεύθυνση αυτή.
Μπορούμε να είμαστε πιο αισιόδοξοι τώρα για τη διάσκεψη κορυφής των Βαλκανίων που θα συνέλθει τον επόμενο μήνα στο Ζάγκρεμπ.
Ευχαριστώ πολύ Επίτροπε κύριε Liikanen!
Η συζήτηση τελείωσε.
Η ψηφοφορία θα διεξαχθεί σήμερα στις 18.00.
Βελτίωση της νομοθεσίας (εκθέσεις 1998, 1999)
Σύμφωνα με την ημερήσια διάταξη ακολουθεί η έκθεση (A5-0269/00) του κυρίου Wuermeling εξ ονόματος της Επιτροπής Νομικών Θεμάτων και Εσωτερικής Αγοράς σχετικά με δυο εκθέσεις της Επιτροπής προς το Ευρωπαϊκό Συμβούλιο:
Βελτίωση της νομοθεσίας: "Συνυπευθυνότητα " (1998) [KOM(1998) 715 - C5-0266/2000 - 1999/2197(COS)];
" Βελτίωση της νομοθεσίας 1999" [KOM(1999) 562 - C5-0266/2000 - 1999/2197(COS)].
Κύριε Πρόεδρε, κυρίες και κύριοι, αγαπητοί συνάδελφοι, θα ήθελα καταρχάς να σας ευχαριστήσω που αυτό το μεσημέρι της Πέμπτης βρίσκεστε εδώ, συμμετέχοντας σε αυτή τη συζήτηση.
Θα ήθελα επίσης να ευχαριστήσω τους συναδέλφους στην Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων για την εποικοδομητική και σε βάθος συζήτηση που είχαμε σχετικά με το εν λόγω θέμα.
Ακόμη θα ήθελα να ευχαριστήσω για τις γνωμοδοτήσεις τους τις επιτροπές και συγκεκριμένα τον κ. van den Berg εκ μέρους της Επιτροπής Συνταγματικών Υποθέσεων και τον κ. Candal εκ μέρους της Επιτροπής Αναφορών.
Είχαμε στα αλήθεια μια πολύ σοβαρή και με διάθεση αυτοκριτικής συζήτηση σχετικά με την ποιότητα της ευρωπαϊκής νομοθεσίας και την εφαρμογή της αρχής της επικουρικότητας.
Ποια συμπεράσματα βγάλαμε;
Διαπιστώσαμε ότι η ποιότητα της νομοθεσίας αφήνει χώρο για βελτιώσεις, ιδιαίτερα στα μάτια των πολιτών.
Εκεί υπάρχει ενίοτε αγανάκτηση αλλά και άγνοια απέναντι στο ευρωπαϊκό δίκαιο και καλούμε όλα τα κοινοτικά θεσμικά όργανα συμπεριλαμβανομένων και ημών των ιδίων να μη διστάσουμε μπροστά στον κόπο των λεπτομερειών, να εργαστούμε με ακρίβεια και προς αυτή την κατεύθυνση να διαθέσουμε επίσης τον απαραίτητο χρόνο και τους κατάλληλους συνεργάτες.
Δεν έχει όμως μόνο η ποιότητα της νομοθεσίας αποφασιστική σημασία.
Χρειάζεται και η απαιτούμενη εξυπνάδα όσον αφορά την ποσότητα της νομοθεσίας, διότι δεν είναι όλα τα προβλήματα της Ευρώπης ταυτόχρονα και προβλήματα της Ευρωπαϊκής Ένωσης.
Εμείς ταυτιζόμαστε απόλυτα με τα όσα ανέπτυξε η Επιτροπή σχετικά με τους στρατηγικούς της στόχους για το διάστημα 2000 έως 2005.
Τόνισε ότι πρέπει να περιοριστούμε στα βασικά μας καθήκοντα.
Βέβαια το να εγκαταλείπει κανείς πράγματα με τα οποία έχει ασχοληθεί αποτελεί ενίοτε μια επίπονη διαδικασία και δυστυχώς παραδείγματα από το πρόσφατο παρελθόν δείχνουν ότι η Επιτροπή και το Κοινοβούλιο δεν το καταφέρνουν πάντα.
Θα θυμάστε τις διατάξεις για την αναρρίχηση σε κλίμακες που πρόσφατα μας παρουσιάστηκαν.
Θυμάμαι τα πρότυπα για τους οργανισμούς επιθεώρησης πλοίων - ελπίζω να μην δημιουργώ εδώ προβλήματα στους μεταφραστές - και θυμάμαι επίσης την πρόταση μιας οδηγίας σχετικά με τον θόρυβο του περιβάλλοντος χώρου που στην πραγματικότητα στόχευε στη δημιουργία χαρτών θορύβου σε ολόκληρη την Ευρωπαϊκή Ένωση.
Η Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων ζητά ρητά από την Επιτροπή να σταματήσει την άσκηση πιέσεων σχετικά με τη νομοθεσία, κάτι για το οποίο και η ίδια έχει ασκήσει κριτική.
Η νομοθεσία δεν αποτελεί δικαιολογία για να κάνουμε πράγματα τα οποία στην πραγματικότητα είναι περιττά.
Ασφαλώς αυτό αφορά και εμάς τους ίδιους καθώς πρέπει να είμαστε φειδωλοί, όσον αφορά τους ευρωπαϊκούς κανονισμούς.
Σε αυτό μας βοηθά η αρχή της επικουρικότητας, η οποία σύμφωνα με την άποψη της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων πρέπει να εφαρμόζεται και στη λήψη των αποφάσεων σχετικά με το κατά πόσο ένα συγκεκριμένο ζήτημα πρέπει να αποτελέσει αντικείμενο νομοθεσίας.
Η εν λόγω αρχή πρέπει επίσης να εφαρμόζεται ευρέως και στις Λευκές και Πράσινες Βίβλους καθώς και στα προγράμματα δράσης.
Δεν είναι δυνατόν η Ευρωπαϊκή Επιτροπή να ζητά εδώ καθολική αρμοδιότητα.
Και εδώ είναι απαραίτητη μια συγκεκριμένη εξουσιοδότηση και μια σοβαρή εξέταση της επικουρικότητας.
Επί τη ευκαιρία συζητήσαμε και σχετικά με μια τάση η οποία μας απασχολεί, ειδικότερα την τάση του να λαμβάνονται όλο και περισσότερες αποφάσεις εκτός των θεσμικών οργάνων, τα οποία βασικά είναι εκείνα που δημοκρατικά νομιμοποιούνται να κάνουν κάτι τέτοιο.
Οι πρώτες σκέψεις της Λευκής Βίβλου της Επιτροπής για την χρηστή διακυβέρνηση μας βρίσκουν λίγο επιφυλακτικούς.
Εάν λοιπόν σε γενικές γραμμές δημιουργηθούν δίκτυα, εάν εκδοθούν και άλλοι ήπιοι νόμοι, εάν ψηφιστούν από την Επιτροπή ερμηνευτικές κατευθυντήριες γραμμές, εάν πολλά πράγματα ρυθμιστούν μέσα από συμφωνίες των εμπλεκομένων, τότε μπορεί όλα αυτά να επιτρέπονται, αλλά δεν μπορούν να περιορίσουν την ευθύνη του νομοθέτη.
Θέλω ιδιαιτέρως να παρακαλέσω την Επιτροπή να λαμβάνει υπόψη τον σαφή διαχωρισμό των αρμοδιοτήτων, τόσο ανάμεσα στην ΕΕ και στα κράτη μέλη, όσο και εντός των θεσμικών οργάνων.
Με την εν λόγω έκθεση θέλουμε να στείλουμε ένα μήνυμα προς τους πολίτες ότι παίρνουμε στα σοβαρά τις προσφυγές σχετικά με την ελλιπή ποιότητα της νομοθεσίας και τις προσφυγές σχετικά με την υπερβολική περιφερειοποίηση και τον συγκεντρωτισμό.
Ζητώ τη βοήθειά σας προκειμένου αυτό το μήνυμα να σταλεί στους πολίτες και ζητώ να υπερψηφίσετε την έκθεση της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων.
Κύριε Πρόεδρε, θα ήθελα εκ μέρους της Ομάδας μου να συγχαρώ τον εισηγητή της έκθεσης, ο οποίος από την σκοπιά του περιέγραψε την κατάσταση πολύ καλά, με τρόπο περιεκτικό και με συνέπεια.
Ωστόσο η Ομάδα μου έχει ήδη φέρει πολλές τροπολογίες τόσο στην επιτροπή όσο και στην ολομέλεια και αυτές όχι επειδή αντιτίθεται στην ποιότητα της έκθεσης αλλά επειδή εμείς πολιτικά έχουμε διαφορετική άποψη - κυρίως όσον αφορά το ζήτημα του εύρους της επικουρικότητας.
Θέλουμε μια ισχυρή Ένωση, αντάξια του έργου που έχει επωμιστεί, η οποία θα διαμορφώσει μια λειτουργική εσωτερική αγορά και θα καταστήσει πράγματι δυνατή την ενίσχυση της περιφερειακής και κοινωνικής συνοχής.
Κοινοτικές δράσεις πρέπει να είναι δυνατό να αναληφθούν παντού όπου μπορούν να προκαλέσουν υψηλότερη ευρωπαϊκή υπεραξία.
Η εν λόγω δύναμη της κοινοτικής δράσης πρέπει να τονιστεί ιδιαίτερα τώρα.
Πρώτον, διότι κυρίως σε σχέση με την επικείμενη διεύρυνση χρειαζόμαστε μια ιδιαίτερα ισχυρή Ευρωπαϊκή Ένωση, εάν θέλουμε να βοηθήσουμε τα μελλοντικά νέα κράτη μέλη και επίσης εφόσον θέλουμε να μπορούμε να αντιμετωπίζουμε τέτοιες δοκιμασίες που μπορεί να ανακύπτουν εντός των κρατών μελών.
Δεύτερον, κυρίως εμείς στο Ευρωπαϊκό Κοινοβούλιο πρέπει να τονίσουμε τη διαφορά μεταξύ του κοινού ευρωπαϊκού και του κοινοτικού.
Ιδιαίτερα τώρα που διανύουμε μια περίοδο κατά την οποία παρατηρούμε ότι οι κυβερνήσεις πολλών κρατών μελών χάνουν την αφοσίωση σε αυτόν τον στόχο, ενώ όλο και πιο πολύ εμφανίζονται τάσεις κοντόφθαλμου, εγωιστικού εθνικισμού και μεμονωμένης ανεξάρτητης πορείας.
Εάν όμως θέλουμε για όλα τα σημαντικά και κεντρικά ευρωπαϊκά αιτήματα να υπάρχει μια κοινοτική δύναμη διαμόρφωσης των πραγμάτων η οποία θα είναι και αποδεκτή από τους πολίτες, τότε είναι σίγουρα απαραίτητο να επικεντρωθούμε περισσότερο από ποτέ στα σημαντικά και να διαγράψουμε και πάλι ορισμένα άλλα τα οποία βρίσκονται σήμερα στην ημερησία διάταξη.
Είμαι επίσης πεπεισμένος ότι όταν καταφέρουμε να συνεννοηθούμε για το απαραίτητο και το σωστό αυτό θα γίνει μάλλον σε μεμονωμένες περιπτώσεις ενώ το περιττό θα το αντλούμε από την ημερήσια διάταξη.
Στις μεμονωμένες περιπτώσεις είναι σίγουρα πιο εύκολο να λάβει κανείς πραγματιστικές αποφάσεις από ότι μέσα σε ένα πλαίσιο γενικών εκθέσεων και θεμελιωδών ζητημάτων.
Αυτό ισχύει ιδιαίτερα για την αρχή της επικουρικότητας, αλλά σίγουρα και για την ποιότητα της νομοθεσίας.
Αντί να διαφωνούμε αφηρημένα πάνω σε γενικές αρχές είναι καλύτερα να κάνουμε σκέψεις γύρω από μεμονωμένα θέματα και επίσης συχνότερα γύρω από την αναγκαιότητα ορισμένων προθέσεων και να διαθέτουμε περισσότερη ώρα για την ποιότητα της νομοθεσίας.
Κύριε Πρόεδρε, κύριε Επίτροπε, κυρίες και κύριοι συνάδελφοι, θα ήθελα καταρχάς να ευχαριστήσω τον εισηγητή, κ. Wuermeling, για την πάρα πολύ καλή έκθεσή του.
Πρόκειται βεβαίως για ένα αρκετά σημαντικό θέμα, αν και εκ πρώτης όψεως δεν θα το έλεγε κανείς σ' αυτή τη συνεδρίαση, εάν ληφθεί υπόψη ο μικρός αριθμός των μελών που έχουν προσέλθει για να συζητήσουν γι' αυτό.
Το Ευρωπαϊκό Κοινοβούλιο θεσπίζει ευρωπαϊκή νομοθεσία στην ταινία παραγωγής, τρόπος του λέγειν.
Ωστόσο, πάρα πολύ συχνά είμαστε υποχρεωμένοι να διαπιστώσουμε ότι η ευρωπαϊκή νομοθεσία συμπυκνώνεται σε μία υπερβολικά τεχνική, υπερβολικά νομική και υπερβολικά περίπλοκη γλώσσα, τέτοια που να την καθιστά ακόμα και άχρηστη, με αποτέλεσμα ο στόχος που επιδιώκουμε, που είναι συγκεκριμένα η διαφάνεια και η σαφήνεια της νομοθεσίας στην Ευρωπαϊκή Ένωση, να μην μπορεί να υλοποιηθεί.
Η ευρωπαϊκή νομοθεσία πρέπει να είναι ένα ευέλικτο και εύχρηστο μέσο στο οποίο να μπορεί να έχει πρόσβαση ο μέσος πολίτης με βάση την αρχή της επικουρικότητας και της λογικής.
Διαπίστωσα με ικανοποίηση ότι οι τροπολογίες αριθ.
3, 4, 5 και 6, τις οποίες κατέθεσα εγώ, εγκρίθηκαν από την Επιτροπή Νομικών Θεμάτων και Εσωτερικής Αγοράς.
Αυτό που επιδιώκω με τις τροπολογίες αυτές είναι όντως η συνεχής αξιολόγηση των εκθέσεων για την επικουρικότητα και η τακτική αξιολόγηση του κατά πόσον ανταποκρίνονται στην πραγματικότητα και κατά πόσον διεξάγεται πρώτα μία εμπεριστατωμένη έρευνα για τη χρησιμότητα ορισμένων κανονισμών και/ή οδηγιών.
Προτείνω επίσης να υποβάλλονται, κατά την τροποποίηση της υφιστάμενης κοινοτικής νομοθεσίας, κωδικοποιημένες προτάσεις, έτσι ώστε οι τροπολογίες να ενσωματώνονται στις οδηγίες ή τους κανονισμούς που υφίστανται.
Τέλος, είμαι υπέρ της καθιέρωσης ενός είδους πίνακα επιδόσεων για την άσκοπη νομοθεσία.
Είναι αναμφισβήτητο ότι πρέπει να καταργηθεί η άσκοπη νομοθεσία, δεδομένου ότι δεν είναι αρκετό να ανασχεθεί ο νομοθετικός πληθωρισμός, αλλά η νομοθεσία πρέπει να γίνει σαφής και οι υποχρεώσεις που απορρέουν απ' αυτήν πρέπει να είναι ευκολονόητες.
Κύριε Πρόεδρε, ελπίζω επίσης ότι η παρούσα έκθεση θα εγκριθεί χωρίς τροποποιήσεις, όπως έκανε και η Επιτροπή Νομικών Θεμάτων και Εσωτερικής Αγοράς, και ότι θα αποτελέσει ένα χρήσιμο μέτρο για να καταστεί η ευρωπαϊκή νομοθεσία απλούστερη, περισσότερο διαφανής και αποτελεσματική.
Κύριε Πρόεδρε, είναι πολύ ευχάριστο που έχουμε την ευκαιρία να συζητήσουμε την έκθεση του κυρίου Wuermeling και το θέμα που αυτή θέτει, να κάνουμε δηλαδή τη νομοθεσία στην Ευρώπη μια αποτελεσματική και διαυγή νομοθεσία.
Συγχαίρω τον κ. Wuermeling για αυτή την έκθεση.
Ο Etienne Dumont και ο εξαιρετικός Αγγλος δάσκαλός του, Jeremy Bentham, υποστήριζαν την άποψη ότι εφόσον οι νόμοι είναι πάντα σε κάποιο βαθμό καταναγκαστικοί, είναι και σε κάποιο βαθμό πάντα "κακοί" .
Ίσως είναι υποχρεωτικά "κακοί" στις περιπτώσεις όπου ελέγχουν ακόμα μεγαλύτερα κακά - πρέπει όμως να το κάνουν αυτό ανάλογα με το πρόβλημα που έχουν να αντιμετωπίσουν και να χειριστούν.
Μπορούμε να δεχτούμε αυτή την άποψη και η παρούσα έκθεση αντανακλά αυτό το πνεύμα, καθώς επιζητεί τη διαύγεια και την απλότητα του νόμου καθώς και τη χρήση των κατάλληλων νομικών μέσων ανάλογα με τον κοινό επιδιωκόμενο στόχο.
Επιπλέον, και πολύ σημαντικό, η έκθεση θέτει το θέμα της επικουρικότητας, που υπήρξε ως ένα βαθμό, αντικείμενο διαφωνίας σήμερα σε αυτή την Αίθουσα.
Η επικουρικότητα στην πραγματικότητα πηγάζει από το έργο του Πάπα Πίου του 9ου, συνεπώς από έναν εχθρό της βενθαμιτικής προσέγγισης του νόμου.
Στο σημείο αυτό όμως συναντώνται δύο διαφορετικές σχολές.
Δεν είναι καλό να απομακρύνεται η διαδικασία λήψεως αποφάσεων από το τοπικό επίπεδο στο οποίο μπορεί να ασκηθεί αποτελεσματικά, είτε αυτό το επίπεδο είναι το ατομικό, το οικογενειακό, του χωριού, της πόλης ή οτιδήποτε άλλο.
Λαμβάνω κατά καιρούς γράμματα, ένα το έλαβα μόλις την προηγούμενη εβδομάδα από έναν από τους ψηφοφόρους μου που ζει σε ένα απομακρυσμένο μέρος στην περιοχή West Highlands της Σκότιας.
Μου έλεγε: "Τι κάνετε εσείς εκεί;
Εδώ και 2000 ή περισσότερα χρόνια οι άνθρωποι πίνουν με ασφάλεια το νερό από τα ρυάκια και τώρα τους απαγορεύουν να το κάνουν.
Τους έχουν επιβληθεί περίπλοκα σχέδια για τον καθαρισμό του νερού που δεν είναι για το κοινό καλό" .
Ακούω παρόμοια σχόλια από κατοίκους του νησιού Islay, όπου η πρόταση για την προστασία της φώκιας στην περιοχή από μια διεθνή οργάνωση αντιμετωπίζεται με δυσφορία, γιατί οι άνθρωποι έχουν φροντίσει τις φώκιες τα τελευταία 2000 χρόνια καλύτερα από ότι πιστεύουμε ότι μπορεί να το κάνει στο μέλλον μια μεγάλη οργάνωση.
Είναι πλέον σαφές.
Ο νόμος πρέπει να δημιουργείται κοντά στους ανθρώπους και την τοπική γνώση, και όποτε αυτή η γνώση είναι η πιο κατάλληλη πρέπει να εφαρμόζεται στη θέση του οποιουδήποτε μεγαλόπνοου, περίπλοκου σχεδίου.
Είναι ωστόσο επίσης αλήθεια ότι υπάρχουν κάποιοι κοινωφελείς σκοποί που μπορούν να επιτευχθούν μόνο σε γενικότερο επίπεδο υπάρχουν πράγματι κάποιες πτυχές της περιβαλλοντικής προστασίας, της προστασίας των ειδών, για παράδειγμα, καθώς και πλευρές της νομοθεσίας της ενιαίας αγοράς της νομοθεσίας κατά του προστατευτισμού, της νομοθεσίας που διέπει το Διαδίκτυο, που μπορούν να προσεγγιστούν μόνο σε επίπεδο τουλάχιστον τόσο γενικό όσο το ευρωπαϊκό επίπεδο.
Η αρχή της επικουρικότητας, εάν κατανοηθεί σωστά, μας οδηγεί σε δύο κατευθύνσεις: να λαμβάνουμε αποφάσεις στο χαμηλότερο δυνατό επίπεδο, να γνωρίζουμε όμως ότι το χαμηλότερο δυνατό επίπεδο μπορεί στην πραγματικότητα να είναι ένα πολύ υψηλό επίπεδο, όταν δημόσια αγαθά κινδυνεύουν να χαθούν, εάν δεν προστατευθούν με τους ίδιους όρους παντού.
Για το λόγο αυτό είναι πολύ σημαντικό να δώσουμε έμφαση στην επικουρικότητα.
Νομίζω ότι ο φίλος κ. Medina και οι συνάδελφοί του έχουν άδικο να λένε ότι είναι μόνο πολιτική αρχή.
Είναι συνταγματική αρχή και όπως όλες οι συνταγματικές αρχές έχει, από τη μια πλευρά, πολιτικό αντίκτυπο όταν εμείς, οι νομοθέτες, αποφασίζουμε για το νόμο που θα φτιάξουμε - έχει όμως, από την άλλη πλευρά, νομικό αντίκτυπο όταν τίθεται θέμα ερμηνείας και εφαρμογής του νόμου από τα δικαστήρια.
Τέλος θα ήθελα να προτρέψω το Σώμα να υποστηρίξει την τροπολογία 1 που ζητά από την Επιτροπή και την Ευρωπαϊκή Ένωση να λάβει σοβαρά υπόψη το γεγονός ότι έχουμε, εκτός από την ίδια την Ένωση των κρατών, αυτοδιοικούμενες κοινότητες στα πλαίσιά της.
Εκπροσωπώ τη Σκοτία σε αυτό το Σώμα.
Η Σκοτία και η Αγγλία δημιούργησαν το Ηνωμένο Βασίλειο με τη Συνθήκη του 1707 και την έχουν διατηρήσει από τότε.
Για 290 χρόνια, ωστόσο, το δίκαιο της Σκοτίας, που παρέμεινε ένα ανεξάρτητο σώμα νόμων μεταξύ του αστικού δικαίου της ηπειρωτικής Ευρώπης και του εθιμικού δικαίου Αγγλίας και Αμερικής, παρέμεινε ένα ανεξάρτητο σύστημα αλλά αναγνωρίστηκε ως νόμος μόνο από το Westminster.
Δημιουργήσαμε το Κοινοβούλιο της Σκοτίας το περασμένο έτος.
Το ιδιωτικό και το ποινικό δίκαιο της Σκοτίας επανήλθαν.
Θα ήταν ειρωνεία εάν, ακριβώς τη στιγμή που επιτεύχθηκε αυτό, θέλαμε να μεταφέρουμε όλη τη νομοθετική εξουσία για το ιδιωτικό, ποινικό και εμπορικό δίκαιο στην Ένωση.
Δεν νομίζω ότι υπάρχει τέτοια πρόθεση ή ότι αυτό θα συμβεί.
Είναι όμως σημαντικό να έχουμε κατά νου τα πλεονεκτήματα της επικουρικότητας στο επίπεδο κάτω από τα κράτη μέλη, καθώς και μεταξύ των κρατών μελών και της Ένωσης, και δεν υπάρχει κανένας λόγος για τον οποίο η συνταγματική αρχή που διακυβεύεται να μη μπορεί να ερμηνευθεί ευρέως και σε μεγάλη κλίμακα σε όλα τα επίπεδα αυτής της σπουδαίας Ένωσης.
Κύριε Πρόεδρε, πιστεύω ότι πρέπει να εκφράσουμε την ικανοποίησή μας για την ποιότητα της εν λόγω έκθεσης.
Η επικουρικότητα είναι μια έννοια που συχνά φαίνεται συγκεχυμένη στους συμπολίτες μας, να είστε όμως βέβαιοι ότι ξέρουν να εκτιμούν την καλή εφαρμογή της.
Αυτή η καλή παρουσίαση της επικουρικότητας που μας κάνει ο κ. Wuermeling αποτελεί το εχέγγυο για τη λήψη αποφάσεων στο πιο ενδεδειγμένο επίπεδο εγγύτητας.
Πράγματι, θα επιθυμούσαμε να μας δίνει περισσότερες λεπτομέρειες η Επιτροπή σχετικά με την καλή εφαρμογή αυτής της αρχής σε κάθε πρόταση, έτσι ώστε να γίνεται ένας πραγματικός απολογισμός κατά την ετήσια έκθεσή της.
Θα ήταν επίσης πολύ ενδιαφέρον να κάνει μια καταγραφή της κατάστασης της νομοθεσίας, υπό το πρίσμα αυτής της αρχής, προκειμένου να την καταστήσει απλούστερη, πιο διαφανή, πιο αποτελεσματική και πιο κατάλληλη, απαλλάσσοντάς την από περιττά κείμενα, όπως την καλεί να πράξει η παράγραφος 6 της παρούσας έκθεσης.
Εν είδει παραδείγματος, θα αναφέρω την οδηγία 79/409 που έγινε αιτία για την κατάθεση μιας γραπτής δήλωσης σχετικά με τη διαχείριση της πανίδας, την οποία έχουν ήδη υπογράψει πολλοί συνάδελφοι.
Ένα τέτοιο κείμενο πρέπει να αναθεωρείται όταν δεν ανταποκρίνεται πλέον στον πρωταρχικό του στόχο, όταν είναι παρωχημένο και ακατάλληλο και, συνεπώς, αποτελεί πηγή επιζήμιων και αντιλαϊκών διαφορών.
Συμμερίζομαι την ανησυχία του εισηγητή για μια ποιοτική νομοθεσία, αλλά συμφωνώ ακόμα περισσότερο με την πραγματική συμπληρωματικότητα που πρέπει να υπάρχει μεταξύ του Κοινοβουλίου μας και των εθνικών κοινοβουλίων.
Πράγματι είναι σημαντικό να τα προσκαλέσουμε να συμμετάσχουν πλήρως στην καλύτερη εφαρμογή της αρχής της επικουρικότητας.
Ποιος είναι σε καλύτερη θέση από τα εθνικά κοινοβούλια να εκτιμήσει τι μπορεί να πραγματοποιηθεί αποτελεσματικά σε εθνικό επίπεδο και τι χρειάζεται συντονισμό σε ευρωπαϊκό επίπεδο;
Με τη ΔΔ, οι επικεφαλής κρατών, στους οποίους απευθύνεται αυτή η έκθεση, θα έχουν μια καλή ευκαιρία να εκτιμήσουν τα μέτρα που είναι σκόπιμο να λάβουν, τόσο σε ευρωπαϊκό όσο και σε εθνικό επίπεδο.
Για να ολοκληρώσω, θα πω ότι, ενώ θεωρώ πολύ εποικοδομητικές ορισμένες τροπολογίες, διερωτώμαι για τη λογική ορισμένων άλλων που φαίνεται να αγνοούν την πραγματικότητα και τη σημασία μιας αρχής καθιερωμένης από τις Συνθήκες.
Κύριε Πρόεδρε, ο κ. Wuermeling έκανε εξαιρετική δουλειά όσον αφορά αυτή την έκθεση.
Στην προετοιμασία μιας έκθεσης που προτείνει τη δημιουργία απλούστερων και σαφέστερων νόμων έπρεπε ασφαλώς η ποιότητα της εργασίας του να είναι ανάλογη των προσδοκιών του.
Η έκθεση είναι ένα μοντέλο συνοπτικού και σαφούς σχεδιασμού και ελπίζω οι συνάδελφοι να το λάβουν αυτό σοβαρά υπόψη.
Θέλω να υποστηρίξω τα σημεία που τέθηκαν σχετικά με την επικουρικότητα, τοποθετώντας τα όμως στο ευρύτερο πλαίσιο της μεταρρύθμισης της Ευρωπαϊκής Επιτροπής.
Είναι μάλλον σαφές από όλες τις ανακοινώσεις που έχουμε δει και ιδιαίτερα από τη σημασία που η Επιτροπή δικαίως αποδίδει στο συνδυασμό των αρμοδιοτήτων με τους πόρους, ότι η Επιτροπή συνειδητοποιεί από μόνη της ότι πρέπει να παράγει λιγότερη νομοθεσία και ότι πρέπει να αφιερώσει περισσότερους πόρους για να υλοποιήσει αυτά που έχει κάνει μέχρι τώρα.
Θα μπορούσαμε να πούμε ότι έχουμε πάρα πολλούς νόμους οι οποίοι εφαρμόζονται λανθασμένα.
Εάν έχουμε νόμους που δεν εφαρμόζονται σωστά δεν είναι καθόλου αποτελεσματικοί.
Πρέπει να εξετάσουμε το θέμα αυτό σαν μέρος της αναθεώρησης που απαιτείται εδώ.
Αποδίδω ιδιαίτερη σημασία σε αυτό το θέμα και χαιρετίζω ιδιαιτέρως την έμφαση που δόθηκε από τον κ. Wuermeling στα ζητήματα ελέγχου από τα εθνικά κοινοβούλια.
Ένα βασικό πρόβλημα στην Ευρωπαϊκή Ένωση, που έχει σημαντικό αντίκτυπο σε αυτή την επιτροπή από άποψη εσωτερικής αγοράς, είναι το ευρέως γνωστό ως gold-plating της νομοθεσίας της Ευρωπαϊκής Ένωσης.
Δεν αρκεί απλώς να φροντίσει η Επιτροπή για τις μεταθέσεις αρμοδιοτήτων στην εσωτερική νομοθεσία.
Πρέπει να δει τι έχουν κάνει τα εθνικά κοινοβούλια με αυτή τη νομοθεσία.
Υπάρχουν πολλά παραδείγματα όπου βλέπουμε ότι ένα σχετικά απλό μέρος της απλής νομοθεσίας της αγοράς - ένα κοινό πρότυπο, μια ενιαία αρχή - έχει γίνει υπερβολικά περίπλοκο, εφαρμόζεται σε υπερβολικό βαθμό σε εθνικό επίπεδο και έχει δημιουργήσει σημαντικές δυσκολίες.
Θα ήθελα να ζητήσω από την Επιτροπή να ασχοληθεί σοβαρά με το πρόβλημα του gold-plating.
Ας πάρουμε για παράδειγμα έξι σαφείς περιπτώσεις και ας εξετάσουμε με λεπτομέρεια πώς μετατέθηκαν σε εθνικό επίπεδο, πώς λειτουργούν στα πλαίσια των χωρών, πώς εφαρμόζονται, ώστε να καταλήξουμε σε μια σαφή και διάφανη αξιολόγηση της αποτελεσματικότητας της νομοθεσίας, γιατί εάν η νομοθεσία δεν είναι αποτελεσματική, τότε θα έχουμε χάσει το χρόνο μας.
Κύριε Πρόεδρε, θα ήθελα κατ' αρχάς να υπενθυμίσω την ευγενική αναφορά που έκανε ο κ. MacCormick στην παρέμβασή μου στην Επιτροπή Νομικών Θεμάτων και Εσωτερικής Αγοράς.
Ο κ. MacCormick υποστηρίζει - και είναι, εξάλλου, αλήθεια - ότι εγώ είπα πως η αρχή της επικουρικότητας δεν είναι νομική, αλλά πολιτική αρχή.
Αφού μελέτησα με μεγάλη προσοχή την έκθεση, κατέληξα στο συμπέρασμα ότι δεν είναι ούτε πολιτική αρχή: είναι αρχή θεολογική.
Ο ίδιος ο κ. MacCormick ανέφερε προ ολίγου ότι την αρχή τη διατύπωσε ένας Πάπας και είναι φανερό ότι είναι διαποτισμένη από θεολογικές θεωρήσεις.
Θέλω να υπενθυμίσω ότι τον 17ο αιώνα ένας μεγάλος ολλανδός νομομαθής, ο Hugo Groot, πιο γνωστός ως Grotius ή Grocio, ένας από τους θεμελιωτές του Διεθνούς Δικαίου, προειδοποιούσε τους θεολόγους ότι θα έμεναν εκτός του χώρου της Δικαιοσύνης με εκείνη τη γνωστή φράση "silete, theologi, in munere alieno".
Θα ήθελα να εκφράσω αυτή τη στιγμή τη συμπάθειά μου, το θαυμασμό μου και τη συμπόνιά μου προς την Επιτροπή, που πρέπει να ζει με τέτοιου είδους αρχές.
Η δεύτερη παράγραφος του άρθρου 5 της Συνθήκης περί ιδρύσεως της Ευρωπαϊκής Κοινότητας είναι ακατάληπτη.
Αυτός ο ορισμός είναι ένας ορισμός κυκλικός και όχι νομικός.
Λέει ότι "στους τομείς που δεν υπάγονται στην αποκλειστική της αρμοδιότητα, η Κοινότητα δρα σύμφωνα με την αρχή επικουρικότητας, μόνον εάν και στο βαθμό που οι στόχοι της προβλεπόμενης δράσης είναι αδύνατον να επιτευχθούν επαρκώς από τα κράτη μέλη και δύνανται συνεπώς, λόγω των διαστάσεων ή των αποτελεσμάτων της προβλεπόμενης δράσης, να επιτευχθούν καλύτερα σε κοινοτικό επίπεδο" .
Αυτό είναι ακατάληπτο.
Επίσης ακατάληπτο είναι το συνημμένο στη Συνθήκη του Αμστερνταμ Πρωτόκολλο για τον ορισμό της επικουρικότητας, όπως και η Δήλωση αριθ.
30.
Η καημένη η Επιτροπή κατέβαλε μια πολύ αξιέπαινη προσπάθεια με τα έγγραφα "Βελτίωση της νομοθεσίας 1998"; και "Βελτίωση της νομοθεσίας 1999";, στα οποία προσπαθεί να προσαρμοστεί με τις ανοησίες που εγκρίνουν οι κυβερνήσεις στη Συνθήκη της Ευρωπαϊκής Ένωσης και στο συνημμένο Πρωτόκολλο.
Η έκθεση της Επιτροπής Νομικών Θεμάτων και Εσωτερικής Αγοράς δεν έτυχε του ενθουσιασμού των μελών της.
Απόδειξη είναι ότι από τα 17 μέλη που την αποτελούν, τα 8 ψήφισαν υπέρ και τα 9 απείχαν.
Δηλαδή ήταν περισσότερες οι αποχές από τις ψήφους υπέρ.
Ο λόγος για τον οποίο υπήρξε τόση αποχή είναι ότι εμείς οι σοσιαλιστές της επιτροπής - και άλλα μέλη της - εκδηλώσαμε τον σκεπτικισμό μας όσον αφορά την υπερτίμηση της έννοιας της επικουρικότητας από τον εισηγητή.
Η έννοια της επικουρικότητας, έτσι όπως εκτίθεται στην έκθεση της Επιτροπής Νομικών Θεμάτων και Εσωτερικής Αγοράς, είναι μια έννοια που εξυψώνεται σε ουράνιο επίπεδο και, συνεπώς, ως θεολογική αρχή, υπερβαίνει το κοινοτικό πλαίσιο.
Παρουσιάσαμε 12 τροπολογίες επί της έκθεσης της Επιτροπής Νομικών Θεμάτων.
Υποστηρίζουμε επίσης την τροπολογίας 13 της Ομάδας του Ευρωπαϊκού Κόμματος των Φιλελεύθερων Δημοκρατών και Μεταρρυθμιστών.
Ελπίζουμε ότι η Ολομέλεια θα μπορέσει να δεχθεί τις τροπολογίες μας και, αν γίνει αυτό, θα ψηφίσουμε υπέρ.
Στην αντίθετη περίπτωση, θα αναγκαστούμε να ψηφίσουμε κατά.
Κύριε Πρόεδρε, τα λόγια που θα πω σ' αυτή τη σύντομη παρέμβαση είναι προς υποστήριξη της τροπολογίας του αξιότιμου κ. McCormick, η οποία πιστεύω ότι έχει το θετικό σημείο στην προκειμένη περίπτωση να προσδιορίζει ότι η αρχή της επικουρικότητας, εκτός από νομική και εκτός, ίσως, από θεολογική αρχή, είναι ασφαλώς μια αρχή με μεγάλη υπαρξιακή σημασία, που συνδέεται δηλαδή άμεσα με την καθημερινή ζωή των πολιτών.
Τι είναι στην πραγματικότητα το κράτος ή, εν πάση περιπτώσει, ένας κρατικός οργανισμός, αν όχι ο καρπός ενός συμφώνου ελευθερίας μεταξύ των πολιτών;
Με αυτή την έννοια, αν είναι σύμφωνο ελευθερίας, το κράτος είναι ο εγγυητής των προσπαθειών που κάνουν οι πολίτες για να ανταποκριθούν στις ανάγκες τους και όχι ο εξουσιαστής τους.
Αν είναι εγγυητής και όχι εξουσιαστής, τότε προκύπτει άμεσα ότι στο οικοδόμημα που κατασκεύασε ο αξιότιμος κ. Wuermeling, ο οποίος επιθυμεί την εκχώρηση εξουσιών στα κράτη μέλη με την έννοια της αρχής της επικουρικότητας, αυτό που πρέπει να εγγυηθεί περαιτέρω είναι ότι η ίδια αυτή διαδικασία θα ακολουθηθεί και από τα ίδια τα κράτη μέλη.
Πρέπει δηλαδή να εγγυηθεί την αναγνώριση της αρχής της επικουρικότητας μέχρι και τις πιο μικρές κοινότητες, τις αυτόνομες οντότητες, τους ενδιάμεσους σχηματισμούς, τους κοινωνικούς σχηματισμούς, τις οικογένειες και τους πολίτες, που είναι οι μόνοι πραγματικοί κυρίαρχοι μιας νομοθετικής και διοικητικής πράξης.
Αυτός είναι ο λόγος για τον οποίο λαμβάνω το θάρρος με αυτή την παρέμβαση να εκφραστώ ιδιαίτερα υπέρ της τροπολογίας αριθ.
1, της παραγράφου 11α, που πρότεινε ο κ. McCormick, η οποία μου φαίνεται ότι αναπαράγει και προτείνει με ολοκληρωμένη και ορθή μορφή την ανάγνωση μιας αρχής της επικουρικότητας που δεν είναι θεολογική, αλλά, για την ακρίβεια, συνταγματική.
Κύριε Πρόεδρε, η αλήθεια είναι ότι με αυτήν την έκθεση και με ορισμένες άλλες γνωμοδοτήσεις προέκυψε κάτι που μας δείχνει την πολυπλοκότητα της νομοθέτησης ή ακόμη και της σύνταξης εκθέσεων στο Ευρωπαϊκό Κοινοβούλιο.
Επεξεργάστηκα μία γνωμοδότηση στους κόλπους της Επιτροπής Οικονομικής και Νομισματικής Πολιτικής, η οποία στην αρχή συνδεόταν με αυτήν την έκθεση, αλλά προκύπτει ότι αναφερόταν σε άλλη έκθεση, σχετική με το σχέδιο Slim.
Ανεξάρτητα από τους λόγους που μπορεί να οδήγησαν σ' αυτό το λάθος, είναι σαφές ότι oφείλεται στις συνεχείς πρωτοβουλίες που αναλαμβάνει η Επιτροπή σχετικά με τη νομοθεσία.
Η Επιτροπή έχει επίγνωση των ανεπαρκειών της κοινοτικής νομοθεσίας και γι' αυτό εκδίδει συνεχώς κείμενα ισχυριζόμενη ότι πρέπει να βελτιωθεί και να απλοποιηθεί η νομοθεσία.
Αναφέρθηκα σ' αυτό στην έκθεση σχετικά με το σχέδιο Slim, γιατί η κοινοτική νομοθεσία, όπως μας απέδειξε προ ολίγου ο κ. Medina με την ανάγνωση ενός άρθρου της Συνθήκης, είναι δυσνόητη, ακόμη και για τους εμπειρογνώμονες.
Κύριε Πρόεδρε, οποιαδήποτε από τις παρατηρήσεις που έκανα σε σχέση με το σχέδιο Slim θα μπορούσαν να μεταφερθούν και εδώ.
Και το λέω από την πλευρά της Επιτροπής Οικονομικής και Νομισματικής Πολιτικής, που είναι εκείνη που ανησυχεί περισσότερο για τον πολλαπλασιασμό των νομοθετικών ρυθμίσεων και για την ελάχιστη σαφήνειά τους.
Από την άλλη πλευρά, η ελάχιστη εμπιστοσύνη που μπορούμε να έχουμε στη βελτίωση της νομοθεσίας δεν μας οδηγεί στην ίδια ερμηνεία της αρχής της επικουρικότητας με το Ευρωπαϊκό Λαϊκό Κόμμα, τη Δεξιά του Ευρωπαϊκού Κοινοβουλίου.
Επεκτείνοντας αυτόν τον συλλογισμό ως τις έσχατες συνέπειές του, θα μπορούσαμε να ζητήσουμε να μην κάνει η Κοινότητα ό,τι μπορεί να κάνει το κράτος.
Βάσει της ίδιας λογικής, ακούσαμε προ ολίγου τον κ. Mauro να υποστηρίζει ότι πρέπει να τα κάνουν όλα οι οικογένειες, να τα κάνουν όλα οι δήμοι και να εξαφανιστεί κάθε τύπος διοίκησης.
Αυτό θα ήταν μια αναρχία που, φυσικά, εμείς δεν τη συμμεριζόμαστε.
(Χειροκροτήματα)
Κύριε Πρόεδρε, κατ' αρχάς ζητώ συγνώμη από εσάς, από την Επιτροπή και από όλους τους συναδέλφους που έφτασα αργά αλλά έρχομαι από μία άλλη συνάντηση και μου ήταν αδύνατο να έρθω νωρίτερα.
Έχουν ήδη εκφρασθεί διάφοροι ομιλητές του Ευρωπαϊκού Λαϊκού Κόμματος εκπροσωπώντας το όραμα της Ομάδας.
Επιτρέψτε μου, λοιπόν, να κάνω μια σύνθεση αυτού του οράματος.
Πρώτον, βρίσκω, φυσικά, ότι η εργασία της Επιτροπής είναι αξιέπαινη και πολλές φορές δυσχερέστατη.
Σε αυτό το έγγραφο που ονομάζεται "Βελτίωση της νομοθεσίας"; υπάρχουν μόνο δύο παράγραφοι που αναφέρονται στην επικουρικότητα.
Προφανώς αυτό έχει σχέση με τις δυσκολίες αυτής της αρχής, που φτάσαμε να την χαρακτηρίσουμε ακόμα και θεολογική.
Ωστόσο, πιστεύω ότι πρέπει να επιμείνουμε στο γεγονός ότι, καθώς συμπεριλαμβάνεται στη Συνθήκη, είναι μια αρχή που μπορεί να επικληθεί ενώπιον του Δικαστηρίου.
Είναι αλήθεια ότι δεν έχουμε ακόμα καμία υπόθεση που να βασίζεται στην παράβαση της αρχής της επικουρικότητας, αλλά η πιθανότητα υπάρχει και δεν μπορούμε να την αποκλείσουμε.
Με άλλα λόγια, κύριε Πρόεδρε, η αρχή της επικουρικότητας είναι μάλλον η αρχή που συνδυάζει, περιλαμβάνει και συνοψίζει το ευρωπαϊκό οικοδόμημα, γιατί τελικά δεν είναι τίποτα περισσότερο από την πολιτική βούληση που περιλαμβάνεται στη Συνθήκη.
Η εκτίμηση της αρχής της επικουρικότητας εξαρτάται πάρα πολύ από την εκάστοτε πολιτική βούληση.
Γι' αυτό ορισμένες πτυχές της έκθεσης μου προξενούν ελάχιστο ενθουσιασμό, επειδή θα προτιμούσα μια έκθεση πιο "κοινοτικοποιητική"; όσον αφορά την εσωτερική αγορά και, προφανώς, αυτό είναι το σημείο στο οποίο κυρίως πάσχει η έκθεση.
Κατά τα άλλα, κύριε Πρόεδρε, η έκθεση μιλάει και για άλλα θέματα που δεν ανήκουν στο ίδιο επίπεδο.
Η κωδικοποίηση και η απλοποίηση είναι σημαντικά και αξιόλογα ζητήματα, αλλά μόνο ορθής νομικής τεχνικής.
Γι' αυτό θα ζητούσα από την Επιτροπή να μας παρουσιάσει του χρόνου μια έκθεση σχετικά με την εφαρμογή της αρχής της επικουρικότητας με όλες τις συνέπειές της και μια άλλη έκθεση σχετική με την εφαρμογή διοικητικών τεχνικών και ορθής νομοθεσίας.
.
(DE) Κύριε Πρόεδρε, σας ευχαριστώ που μου δίνετε τη δυνατότητα ως εισηγητού της έκθεσης να συμπληρώσω κάτι ακόμη σχετικά με την τροπολογία 8 της Ομάδας του Κόμματος των Ευρωπαίων Σοσιαλιστών.
Έγινε πολύς λόγος για την επικουρικότητα, σχετικά με το ότι αποτελεί θεολογική αρχή.
Θα ήθελα να σας θυμίσω μια προ τεσσάρων εβδομάδων ομιλία του Πάπα Ιωάννη Παύλου II στην οποία χαιρέτιζε σαφώς το γεγονός ότι η αρχή της επικουρικότητας εφαρμόζεται και στην πολιτική.
Θα ήθελα να συμβουλεύσω όλους τους συναδέλφους να ακολουθήσουν αυτή την σοφή συμβουλή.
Αυτό δεν ήταν αίτημα επί της διαδικασίας, αλλά ως εισηγητής, νομίζω ότι μπορούσατε να λάβετε το λόγο για να διευκρινίσετε αυτό το σημείο.
Δίνω τον λόγο στον κύριο Επίτροπο.
.
Κύριε Πρόεδρε, θα ήθελα ξεκινώντας να ευχαριστήσω τον εισηγητή κ. Wuermeling και την Επιτροπή Νομικών Υποθέσεων και Εσωτερικής Αγοράς για την εργασία τους πάνω στη βελτίωση της νομοθεσίας.
Έχουμε να μελετήσουμε ένα εξαιρετικά σημαντικό θέμα.
Πρέπει πάντα να θέτουμε στους εαυτούς μας το ερώτημα εάν χρειαζόμαστε νομοθεσία για να λύσουμε ένα συγκεκριμένο πρόβλημα.
Το δεύτερο ερώτημα είναι, εάν χρειαζόμαστε νομοθεσία, θα πρέπει αυτή να είναι σε ευρωπαϊκό ή σε εθνικό επίπεδο;
Τρίτον, εάν αποφασίσουμε να νομοθετήσουμε σε ευρωπαϊκό επίπεδο, πως μπορούμε να διασφαλίσουμε ότι η νομοθεσία είναι απλή, σαφής και μπορεί να μετατεθεί σε εθνικό επίπεδο;
Τέταρτον, υπάρχει άλλος τρόπος εκτός από τη νομοθεσία για την επίτευξη του ίδιου στόχου σε ευρωπαϊκό επίπεδο, όπως ένας λιγότερο δεσμευτικός νόμος , ένας κώδικας συμπεριφοράς ή μία κοινή ρύθμιση;
Συμφωνώ επίσης με την έκθεση και τις απόψεις που εκφράστηκαν στη συζήτηση σχετικά με το γεγονός ότι η διεύρυνση θα αποτελέσει μια μεγάλη πρόκληση όσον αφορά την ποιότητα της νομοθεσίας, εξαιτίας των οικονομικών, κοινωνικών και νομικών προβλημάτων που θα φέρουν τα νέα κράτη μέλη με την προσχώρησή τους.
Αυτό πρέπει να το σεβαστούν και να το λάβουν σοβαρά υπόψη οι νομοθέτες της ΕΕ.
Επικουρικότητα, αναλογικότητα, νομοθεσία καλύτερης ποιότητας, απλοί κανονισμοί, μεγαλύτερη κωδικοποίηση: όλα αυτά πρέπει να αποτελέσουν σημαντικά πολιτικά ζητήματα στα οποία θα επικεντρωθούμε.
Στην πραγματικότητα, αυτή η αναλυτική εξέταση του κοινοτικού κεκτημένου είναι συχνά μια πολύ χρήσιμη άσκηση που δείχνει ότι δεν είναι πάντα απαραίτητο να νομοθετούμε σε επίπεδο Κοινότητας ή εάν ένας νόμος είναι πολύ λεπτομερής για να αποτελεί νομοθεσία σε κοινοτικό επίπεδο .
Δεν θέλω να εμβαθύνω τη συζήτηση σχετικά με τη θεολογική ή πολιτική ιστορία της επικουρικότητας.
Το σημαντικό για τους θεσμούς της ΕΕ είναι ότι έχουμε αναλάβει μια σοβαρή δέσμευση να βελτιώσουμε την ποιότητα της νομοθεσίας, ιδιαίτερα όσον αφορά την επικουρικότητα.
Η Επιτροπή καταβάλλει προσπάθειες τόσο σε πολιτικό όσο και σε εσωτερικό επίπεδο για να ενσωματώσει την επικουρικότητα σε νομοθετικές προτάσεις.
Η πρωτοβουλία για την προετοιμασία μιας Λευκής Βίβλου σχετικά με τη διοίκηση, για παράδειγμα, είναι μια προσπάθεια προώθησης της αρχής της επικουρικότητας σε όλα τα επίπεδα.
Ο εισηγητής έθεσε το θέμα των συστάσεων λιγότερο δεσμευτικού χαρακτήρα ή άλλων συμφωνιών με ευνοϊκούς όρους.
Νομίζω ότι πρόκειται για εξαιρετικά σημαντικά ζητήματα για συζήτηση.
Βλέπω εδώ κάποιους συναδέλφους σας που έπαιξαν σημαντικό ρόλο όσον αφορά τον κανονισμό σχετικά με την κοινωνία της πληροφορίας και το Διαδίκτυο.
Είναι δυνατό να ρυθμιστούν αυτά τα θέματα όταν η τεχνολογία προχωρά τόσο γρήγορα;
Υπάρχει κίνδυνος να ανακόψουμε την πορεία της ανάπτυξης δημιουργώντας νόμους;
Υπάρχει κίνδυνος να προχωρήσει η τεχνολογία τόσο γρήγορα ώστε ένα πρόβλημα να έχει αλλάξει μορφή προτού να είναι έτοιμη η νομοθεσία;
Σε αυτό τον τομέα πρέπει να εξετάζουμε τα διάφορα ζητήματα με πολύ ανοιχτό πνεύμα.
Θα λάβω μια πολύ προσωπική θέση, λέγοντας ότι μπορούν να υπάρξουν νέοι τύποι διοίκησης εδώ, όπου η ρύθμιση και η αυτορρύθμιση μπορούν να είναι συμπληρωματικές και όχι εναλλακτικές λύσεις.
Αυτό που είναι όμως σημαντικό για τις προαιρετικές συμφωνίες ή την αυτορρύθμιση είναι ότι πρέπει να υλοποιούνται, πρέπει να ξέρουμε ότι εφαρμόστηκαν, πρέπει να γνωρίζουμε τον τρόπο να ελέγχουμε ότι αυτό που συμφωνήθηκε πραγματοποιήθηκε.
Είναι συνεπώς σημαντικό να δούμε ποιος πρέπει να είναι ο ρόλος του Ευρωπαϊκού Κοινοβουλίου στις συζητήσεις: μπορεί να υπάρχουν ανοικτοί προβληματισμοί, συζητήσεις, διάλογος, πράγματα που εγγυώνται ότι το Ευρωπαϊκό Κοινοβούλιο αποτελεί μέρος της συζήτησης.
Ωστόσο, όσο περισσότερο προχωρούμε σε λεπτομέρειες στο θέμα της τεχνολογίας της πληροφορικής και των γρήγορων αλλαγών στο Διαδίκτυο, τόσο περισσότερο πείθομαι, προσωπικά, ότι οι λεπτομερείς κανονισμοί δεν είναι η λύση στο πρόβλημα ή, εάν αποτελούν λύση σε κάτι, αυτό δεν είναι το πρόβλημα το οποίο αντιμετωπίζει η τεχνολογία της πληροφορικής.
Υπάρχουν και άλλοι τομείς της νομοθεσίας της εσωτερικής αγοράς που είναι πολύ περίπλοκοι.
Θα αναφερθώ απλώς στα λεγόμενα φιλικά στους πεζούς αυτοκίνητα, για τα οποία η Επιτροπή θα συζητήσει σε λίγες εβδομάδες.
Η οδηγία αυτή θα μπορούσε να έχει μέγεθος 64 σελίδων, με πάρα πολλές λεπτομέρειες και μαθηματικά στοιχεία και να περιέχει πολλές μηχανολογικές πληροφορίες.
Είναι άραγε ένας τομέας όπου πρέπει να προσανατολιστούμε προς λεπτομερείς κανονισμούς με εγγυήσεις ότι θα εφαρμοστούν παντού ή να σκεφθούμε εάν μια προαιρετική συμφωνία, δεδομένου ότι μπορεί να εφαρμοστεί και να ελεγχθεί, είναι μια εναλλακτική λύση;
Αυτές είναι οι συζητήσεις που θα χρειαστεί να κάνουμε τα επόμενα χρόνια.
Ελπίζω ότι αυτή η έκθεση, που δόθηκε στους Επιτρόπους πέρυσι, θα περιλαμβάνει στο μέλλον την επικουρικότητα, βελτιωμένες ρυθμίσεις και αξιολόγηση εναλλακτικών λύσεων, σεβόμενη παράλληλα τη νομοθετική εξουσία του Συμβουλίου και του Κοινοβουλίου.
Τέλος, θέλω να επισημάνω την αρνητική κριτική που είδαμε στην έκθεση του Κοινοβουλίου.
Είναι σαφέστατη.
Θα μεταφέρω το μήνυμα στους συναδέλφους μου στην Επιτροπή και η Επιτροπή θα κάνει το καλύτερο δυνατό ώστε να ανταποκριθεί θετικά σε όλα αυτά κατά την προετοιμασία της επόμενης έκθεσης.
Ελπίζω ότι μπορούμε να συνεχίσουμε αυτή τη συζήτηση ώστε να μην αποτελεί απλώς θέμα ρουτίνας στη συζήτηση του απογεύματος της Πέμπτης αλλά να γίνει μέρος της κεντρικής συζήτησης για την κοινοτική νομοθεσία στο σύνολό της.
Ευχαριστώ, κύριε Επίτροπε.
Η συζήτηση έληξε.
Η ψηφοφορία θα διεξαχθεί στις 18.00.
(Η συνεδρίαση διακόπτεται στις 17.27 και συνεχίζεται στις 18.00)
ΨΗΦΟΦΟΡIΕΣ
[KOM(2000) 36 - C5-0103/2000 - 2000/2018(COS)] και το Ευρωπαϊκό Κοινοβούλιο για τις Πληρωμές Μικρών Ποσών στην Ενιαία Αγορά
(Το Σώμα εγκρίνει το νομοθετικό ψήφισμα.)
Έκθεση (A5-0287/2000) της κυρίας Kαραμάνου εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων σχετικά με το προσχέδιο δράσης για την Αλβανία και τη γειτονική περιοχή [7886/2000 - C5-0305/2000 - 2000/2158(COS)]
(Το Σώμα εγκρίνει το νομοθετικό ψήφισμα.)
Sylla (GUE/NGL).
(FR) Κύριε Πρόεδρε, με συγχωρείτε που διακόπτω τη συνεδρίαση, αλλά οι ειδήσεις που φθάνουν σε εμάς από την Ακτή του Ελεφαντοστού είναι εξαιρετικά σοβαρές.
Αυτήν τη στιγμή, μεταξύ των οπαδών του Gbagbo και του Ouattara διεξάγεται ένας εμφύλιος πόλεμος, ο οποίος ξαναρχίζει και επειδή είχαμε ζητήσει, σήμερα το πρωί, από την Πρόεδρο να διαβιβάσει τα συγχαρητήριά μας στους υποψηφίους που αυτοανακηρύχθηκαν νικητές, πιστεύω ότι πρέπει καλύτερα να ζητήσουμε και να επιμείνουμε στην επιθυμία μας να διοργανωθούν δημοκρατικές εκλογές που θα λαμβάνουν υπόψη το σύνολο των κομμάτων τα οποία είχε παρακάμψει η στρατιωτική δικτατορία, με τον κίνδυνο αυτή η περιοχή να μετατραπεί ολοκληρωτικά και αναπόφευκτα σε μια νέα βαλκανική χερσόνησο.
Ευχαριστούμε για την ανακοίνωσή σας κύριε συνάδελφε.
Θα το διαβιβάσω περαιτέρω στην κυρία Πρόεδρο, εφόσον και εσείς συμφωνείτε.
Έκθεση (A5-0269/2000) του κυρίου Wuermeling εξ ονόματος της Επιτροπής Νομικών Θεμάτων και Εσωτερικής Αγοράς σχετικά με τις εκθέσεις της Επιτροπής προς το Ευρωπαϊκό Συμβούλιο:
"Βελτίωση της νομοθεσίας: "Συνυπευθυνότητα" (1998) [KOM(1998) 715 - C5-0266/2000 - 1999/2197(COS)]
" Βελτίωση της νομοθεσίας 1999" [KOM(1999) 562 - C5-0266/2000 - 1999/2197(COS)]
(Το Σώμα εγκρίνει την πρόταση ψηφίσματος.)
Αιτιολογήσεις ψήφου
Έκθεση Peijs ( A5-0283/2000)
- (DE) Υπερψήφισα την έκθεση, παρά το γεγονός ότι δεν είμαι απόλυτα σίγουρος για ορισμένες τροπολογίες, επειδή αφορά το υψηλό κόστος μετατροπής και το υψηλό κόστος μεταφοράς ποσών στη ζώνη του ευρώ.
Η Επιτροπή, στις 4 Ιουλίου, προειδοποίησε τις τράπεζες στο Βέλγιο, στη Φινλανδία, στην Πορτογαλία και στην Ιρλανδία για πρακτικές εχθρικές προς τον ανταγωνισμό, εξαιτίας των τελών που επέβαλαν στις πληρωμές για νομίσματα της ζώνης του ευρώ.
Πιο συγκεκριμένα, η Επιτροπή απέστειλε σχεδόν σε 120 τράπεζες και τραπεζικές ενώσεις πράξεις αμφισβήτησης και τους έδωσε προθεσμία απάντησης έως τις αρχές Οκτωβρίου, καθιστώντας ωστόσο σαφές ότι θα επέβαλε ποινές σε όσες τράπεζες προέβαιναν σε συμφωνίες σχετικά με τον καθορισμό τελών που θα παρεμπόδιζαν την εισαγωγή των χαρτονομισμάτων και των κερμάτων ευρώ και θα έβλαπταν τους καταναλωτές.
Από την 1η Ιανουαρίου 1999 οι συναλλαγματικές ισοτιμίες είναι αμετάκλητα καθορισμένες.
Είναι λογικό οι πολίτες να έχουν απογοητευτεί από τα συνεχιζόμενα υψηλά τέλη, διότι οι τράπεζες από τώρα και εις το εξής δεν πρόκειται να αντιμετωπίσουν κινδύνους από τις συναλλαγματικές διακυμάνσεις.
Αυτά τα τέλη υπάρχουν, όπως και παλαιότερα, ανεξάρτητα από το εάν πρόκειται για ανταλλαγή μετρητών ή για διασυνοριακές πληρωμές.
Εν όψει του γεγονότος ότι τώρα ζούμε σε μια ενιαία αγορά με ένα ενιαίο νόμισμα μπορεί να υποθέσει κανείς ότι αυτά τα υπερτιμημένα τέλη θα συνεχίσουν να υφίστανται.
Η συνέχεια αυτής της κατάστασης θα μπορούσε να επηρεάσει αρνητικά την αποδοχή του ευρώ από τους πολίτες.
Εάν οι τράπεζες δεν συνεργαστούν και συνεχίσουν να επιβάλλουν υψηλά τέλη στη ζώνη του ευρώ υπάρχει μεγάλος κίνδυνος οι καταναλωτές να αμφισβητήσουν το νόημα και τη σκοπιμότητα του ευρώ.
Ζητώ από τις τράπεζες το συντομότερο δυνατόν να εφαρμόσουν τα πρότυπα που επεξεργάστηκε η Ευρωπαϊκή Επιτροπή Τραπεζικών Προτύπων (ECBS), τα οποία θα οδηγήσουν στην αυτόματη και άμεση συνέχεια των διασυνοριακών εντολών πληρωμής μεταξύ των τραπεζών.
Μια έρευνα στις ένδεκα χώρες της ζώνης του ευρώ έδειξε ότι οι καταναλωτές για μια μεταφορά ποσού 100 ευρώ μεταξύ κρατών μελών εξακολουθούν να πρέπει να πληρώνουν τέλη κατά μέσο όρο 17,10 ευρώ.
Αυτή η αφόρητη κατάσταση πρέπει να σταματήσει αμέσως.
Οι τράπεζες και τα πιστωτικά ιδρύματα πρέπει να πετύχουν πολύ μεγαλύτερη μείωση του κόστους των πληρωμών μικρών ποσών μεταξύ των κρατών μελών.
Ως εκ τούτου ζητώ επίμονα τη διαμόρφωση φθηνότερων, αποτελεσματικότερων και πιο αξιόπιστων εμβασμάτων.
Μετά την καθιέρωση του λογιστικού ευρώ, όλοι αντιλήφθηκαν ότι οι αναλήψεις από τους τραπεζικούς λογαριασμούς τους γίνονται ακριβότερες όταν έχουν διασυνοριακό χαρακτήρα.
Η παλαιά διαφορά συναλλαγματικής ισοτιμίας μεταξύ αγοράς και πώλησης αντικαταστάθηκε από ένα σταθερό τέλος για κάθε ανάληψη.
Όταν σε 15 μήνες θα αρχίσουν να κυκλοφορούν σε έντεκα κράτη μέλη τα ίδια κέρματα και χαρτονομίσματα, θα είναι ακόμα πιο δαπανηρό να αποκτήσει κανείς το ενιαίο νόμισμα έξω από τη χώρα στην οποία κατοικεί.
Η ίδια δυσφορία δημιουργείται από τα υψηλά τραπεζικά τέλη για τις πληρωμές μικρών ποσών στο εξωτερικό.
Για τους κατοίκους των χωρών μας τα σύνορα εξακολουθούν να υπάρχουν, ακόμη και αν τα κράτη μέλη έχουν εκχωρήσει πολλές από τις αρμοδιότητές τους στην Ευρωπαϊκή Ένωση και οι εθνικές τράπεζες συγχωνεύονται πέραν των συνόρων.
Εκτός από την ΕΕΕ, που δρα ως φερέφωνο των γαλλικών τραπεζών, όλες οι άλλες παρατάξεις αναφωνούν σήμερα ότι η κατάσταση αυτή είναι ανεπίτρεπτη.
Τι κάνουμε όμως;
Ο Επίτροπος Bolkestein απαντά ότι νομίζει πως θα μπορέσει να λύσει το πρόβλημα αυτό με την έρευνα και τον ελεύθερο ανταγωνισμό, αντί για τη ρύθμιση των τιμών.
Η παθητικότητα που δείχνει είναι η καλύτερη εγγύηση για τη διατήρηση του κόστους και της δυσφορίας.
Όσο ο στόχος των τραπεζών είναι τα μεγάλα κέρδη και όσο δεν υπόκεινται σε δημοκρατικό έλεγχο, η κατάσταση αυτή θα εξακολουθεί να υφίσταται.
Κύριε Πρόεδρε, στην Επιτροπή Ελευθεριών και Δικαιωμάτων των Πολιτών, Δικαιοσύνης και Εξωτερικών Υποθέσεων επεξεργαστήκαμε με μεγάλη προσοχή την έκθεση Καραμάνου.
Θα ήθελα να ευχαριστήσω τη συνάδελφο Καραμάνου για τις προσπάθειες που κατέβαλε προς αυτή την κατεύθυνση.
Στο πλαίσιο της έκθεσης κάναμε συμβιβασμούς που δεν μας ικανοποιούσαν πάντα, αλλά σε γενικές γραμμές ήταν αποδεκτοί.
Το χειρότερο είναι ότι τώρα η εν λόγω έκθεση έχει προσλάβει καθαρά ιδεολογικό χαρακτήρα μέσω μιας απαράδεκτης τροπολογίας - αριθ.18 - της συναδέλφου Ludford.
Για αυτόν τον λόγο αναγκαστήκαμε να την καταψηφίσουμε και θα ήθελα εδώ να πω στην ομάδα των φιλελεύθερων ότι αυτό μακροπρόθεσμα θα επιβαρύνει τη συνεργασία στο Κοινοβούλιο όταν κάθε φορά από την πλευρά των φιλελεύθερων στην Επιτροπή Ελευθεριών και Δικαιωμάτων των Πολιτών, Δικαιοσύνης και Εξωτερικών Υποθέσεων κατατίθενται τέτοιες ακροαριστερές τροπολογίες μέσω της συναδέλφου Ludford!
Νομίζω ότι κάτι τέτοιο δεν μπορεί να αποτελέσει βάση για μια συνετή συνεργασία!
Κύριε συνάδελφε, όλα αυτά ήταν πολύ ενδιαφέροντα, δεν είχαν όμως και πολύ να κάνουν με τη διαδικασία της ψηφοφορίας!
Παρά ταύτα δεν σας διέκοψα.
(Η συνεδρίαση λήγει στις 18.36.)