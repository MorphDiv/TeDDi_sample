# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA

.
(FR) Η έκθεση αυτή αποτελεί σημαντική πρόοδο στην πορεία της οικοδόμησης της κοινωνικής Ευρώπης και της Ευρώπης της απασχόλησης.
Βασίζεται στα συμπεράσματα της συνόδου κορυφής της Λισαβόνας, στο πλαίσιο του στόχου της επίτευξης συμφωνίας στη Νίκαια, όσον αφορά την εφαρμογή μιας "Ευρωπαϊκής Κοινωνικής Ατζέντας" , ως θεμέλιο της ευρωπαϊκής κοινωνικής πολιτικής για τα επόμενα πέντε έτη (2000-2005).
Παρουσιάζει μια σφαιρική και συνεκτική άποψη μιας πολιτικής που θα μπορούσε να αποτελέσει πραγματική κοινωνική πολιτική, παντρεύοντας την οικονομική πτυχή, την κοινωνική πτυχή και την απασχόληση.
Χρησιμοποιεί όλα τα υφιστάμενα μέσα, εφεξής σε επίπεδο Ευρωπαϊκής Ένωσης: τον Κοινωνικό Χάρτη, το κεφάλαιο για την απασχόληση, τη νομική βάση του άρθρου 13 για την καταπολέμηση κάθε μορφής διάκρισης, κλπ.
Ο εισηγητής διάκειται ευνοϊκά προς τις προτάσεις της Ευρωπαϊκής Επιτροπής, και τις συμπληρώνει με ένα αίτημα για περισσότερη ευρωπαϊκή νομοθεσία σε κοινωνικά θέματα.
Ο ρόλος των εμπλεκομένων κοινωνικών εταίρων και ο διάλογος μαζί τους ενισχύονται στο πλαίσιο της νομοθετικής διαδικασίας.
Ωστόσο, σε περίπτωση ασυμφωνίας, η επιτροπή μας ασκεί πιέσεις στην εκτελεστική Επιτροπή, να χρησιμοποιήσει το δικαίωμα πρωτοβουλίας που διαθέτει, προτείνοντας την κατάλληλη νομοθεσία.
Αυτό που προέχει είναι να δημιουργήσουμε μια περισσότερο κοινωνική Ευρώπη, επομένως περισσότερη ευρωπαϊκή κοινωνική νομοθεσία.
Επιπλέον, ο εισηγητής μας ζητεί επίσης να υποστηρίξουμε τα κράτη μέλη στις προσπάθειές τους να καθιερώσουν το βασικό μισθό, καθώς και το δικαίωμα σε μια ελάχιστη σύνταξη, τα οποία θα επιτρέπουν σε κάθε πολίτη να ζει με αξιοπρέπεια.
Δεν μπορώ παρά να σας ζητήσω να υποστηρίξετε την έκθεση αυτή, η οποία, μαζί με το Χάρτη των θεμελιωδών δικαιωμάτων, ενσαρκώνουν τις κοινές μας αξίες και φροντίζουν έτσι ώστε να μη περιοριστεί η Ένωσή μας σε μια απλή αγορά.
.
(SV) Η έκθεση αφορά την κοινωνικοπολιτική ατζέντα για τα επόμενα πέντε έτη.
Περιέχει διάφορες προτάσεις για βελτίωση των κοινωνικών συνθηκών και των συνθηκών εργασίας, προτάσεις τις οποίες υποστηρίζουμε ανεπιφύλακτα.
Εκτιμούμε τις αναφορές της έκθεσης στην ανοικτή μέθοδο συντονισμού, η οποία σέβεται την ανεξαρτησία των κρατών μελών σε συστήματα κοινωνικής πολιτικής και στηρίζεται στην εθελοντική εναρμόνιση και συντονισμό.
Μας ανησυχεί ωστόσο το γεγονός ότι την ίδια στιγμή η έκθεση περιλαμβάνει προτάσεις σύμφωνα με τις οποίες η Επιτροπή θα αποτελέσει την ατμομηχανή της ανάπτυξης της κοινωνικής πολιτικής στην Ευρώπη, γεγονός που σημαίνει ακόμα περισσότερη αφαίρεση αρμοδιοτήτων από τα κράτη μέλη και σε αυτόν τον τομέα.
Προκειμένου να καταστεί αποτελεσματική η νομοθεσία για την κοινωνική πολιτική και την πολιτική για την αγορά εργασίας, θα πρέπει αυτή να αποτελέσει την κατακλείδα μίας διαδικασίας αλλαγών οι οποίες κινούνται από κάτω προς τα επάνω και απηχούν τις διαφορετικές συνθήκες και εμπειρίες που υπάρχουν στην Ευρώπη.
Θέλω να δηλώσω ότι καταψήφισα την έκθεση της κ. Van Lancker.
Σπανίως παρουσιάζονται στην ολομέλεια του Ευρωπαϊκού Κοινοβουλίου τέτοιες παλαιοσοσιαλιστικές εκθέσεις όπως η έκθεση της κ. Van Lancker για το πρόγραμμα κοινωνικής πολιτικής της ΕΕ, επί της οποίας μόλις ψηφίσαμε.
Στην προγραμματική της διακήρυξη η κ. Van Lancker θα ήθελε να υλοποιήσει όλα εκείνα τα μέτρα, που για να αποκλεισθεί η υλοποίησή τους, επαναλαμβάνω, για να αποκλεισθεί, ο κόσμος στις προηγούμενες εκλογές εξέλεξε την πλειοψηφία των συντηρητικών στο Ευρωπαϊκό Κοινοβούλιο.
Με κυριεύει ο φόβος και μόνο για το εάν πράγματι η Επιτροπή πρόκειται να στηρίξει αυτές τις εντελώς εξωπραγματικές, σχεδόν παράλογες απαιτήσεις, που μόλις εγκρίθηκαν.
Οι προτάσεις του Κοινοβουλίου δεν θα μπορούσαν να έρθουν σε μεγαλύτερη αντίφαση με τους στόχους της Λισαβόνα.
Στη Λισαβόνα οι, κατά κύριο λόγο, σοσιαλιστές αρχηγοί των κυβερνήσεων της ΕΕ διακήρυξαν μεγαλοφώνως τον στόχο τους να κάνουν την Ευρώπη τη δυναμικότερη και ανταγωνιστικότερη οικονομία στον κόσμο.
Σε περίπτωση που εγκρίνουμε τις προτάσεις της κ. Van Lancker, όντως κινούμαστε προς τα πίσω έτη φωτός όσον αφορά τις δυνατότητές μας να επιτύχουμε τους σημαντικούς, φιλόδοξους και απαραίτητους στόχους της Λισαβόνα.
Και τι αληθινά προτείνει εκείνη: σύμφωνα με την κ. Van Lancker ο χρόνος εργασίας στην Ευρώπη θα πρέπει να μειωθεί σημαντικά, η νομοθεσία της κοινωνικής πολιτικής της ΕΕ θα πρέπει να επεκταθεί αισθητά, το επίπεδο της κοινωνικής προστασίας θα πρέπει να ενισχυθεί, οι δικαιοδοσίες του συνδικαλιστικού κινήματος πρέπει να αυξηθούν και δοθεί η δυνατότητα για υπερεθνικές διαπραγματεύσεις στους κοινωνικούς εταίρους στις ομοσπονδίες εργατών πρέπει να δοθούν ευρύτερα από πριν δικαιώματα στο να ακούγεται η γνώμη τους οι επιπτώσεις της κοινωνικής πολιτικής θα πρέπει να έχουν προτεραιότητα σε όλους τους τομείς της οικονομίας, στην πολιτική ανταγωνισμού και στις δημόσιες επιχειρήσεις.
Μπορώ μόνο να επαναφέρω στη μνήμη των συναδέλφων το σοφό απόφθεγμα της προέδρου της ομάδας εργασίας "Συνδικαλιστικές Ενώσεις Χριστιανοδημοκρατών" (CDU): Στην πολιτική χρειάζεται περισσότερη κοινωνικοποίηση, όμως η κοινωνικοποίηση δεν είναι ένα και το αυτό με τον σοσιαλισμό.
.
(FR) Δεν θα αντισταθώ στην ευχαρίστηση να χρησιμοποιήσω όρους, ή μάλλον νεολογισμούς, αντάξιους εκείνων που περιέχονται στην έκθεση, για να καταγγείλω την επαναλαμβανόμενη e-ποκρισία σας στο θέμα της απασχόλησης και της κοινωνικής προστασίας.
Συνεχίστε λοιπόν κατά κόρον το παραλήρημά σας, για την κοινωνία της πληροφορίας που θα λύσει όλα τα προβλήματα όταν όλος ο κόσμος, από τα μωρά και τους αναλφάβητους έως τους κατάκοιτους, θα διαθέτει διεύθυνση e-mail, με την προϋπόθεση ότι θα έχει τα μέσα να αποκτήσει το υλικό πληροφορικής προκειμένου να τη συμβουλευτεί.
Εξάλλου στην e-Ευρώπη σας, θα φροντίσουμε να παράσχουμε το υλικό αυτό σε όλους, όταν οι υπολογιστές θα υπάρχουν πλέον για τους χρήστες περισσότερο απ' όσο θα υπάρχουν χρήστες για να τους χρησιμοποιήσουν, και όταν αυτοί θα συντάσσουν εκθέσεις.
Εκεί που το ασταμάτητο παραλήρημά σας παύει να είναι αστείο, είναι όταν αντιλαμβανόμαστε ότι στόχος του δεν είναι η ευημερία των Ευρωπαίων, αλλά ολοένα και περισσότεροι νόμοι, οδηγίες και κανονισμοί των Βρυξελλών.
Η αντίληψή σας για την ανοικτή συνεργασία σημαίνει επιστροφή στο θεσμικό σχήμα όπου κυριαρχούν οι υπάλληλοι της Επιτροπής.
Το μόνο πράγμα που είναι πράγματι ανοικτό, και πολύ μάλιστα, είναι η δυνατότητα να επεκτείνονται στο άπειρο οι εξουσίες των Βρυξελλών χωρίς να λαμβάνεται υπόψη η λεπτομέρεια "συνθήκες" .
Οι εξουσίες που προτείνετε να δοθούν στις Βρυξέλλες είναι: ο καθορισμός και η διαχείριση της ελάχιστης κοινωνικής προστασίας, η ευελιξία της εργασίας, επομένως η εκμετάλλευση του εργαζομένου, η επιβεβλημένη μείωση του εργασιακού χρόνου, που παγώνει τους μισθούς και βλάπτει τις επιχειρήσεις, η απόλυτη χειραγώγηση του κοινωνικού διαλόγου όπως συνέβη με την Aubry στη Γαλλία.
Για τους λόγους αυτούς, θα απόσχουμε από την ψηφοφορία επί της έκθεσης αυτής: διότι αν και μας χαροποιεί η αναγγελθείσα μέριμνα για την απασχόληση, ακόμα κι αν είναι προσποιητή, ακόμα κι αν είναι καθυστερημένη για λόγους ευπρέπειας, δεν μπορούμε να εγκρίνουμε τις συγκεκριμένες προτάσεις.
.
(SV) Καταψηφίσαμε την έκθεση της Van Lancker.
Η πρόταση της Επιτροπής για μία νέα κοινωνικοπολιτική ατζέντα αποτελεί ένα καλό έγγραφο.
Η Επιτροπή εντόπισε με την πρότασή της αυτή διάφορους τομείς εντός των οποίων είναι σημαντικό να υπάρξει συνεργασία και συντονισμός μεταξύ των κρατών μελών της ΕΕ.
Η Επιτροπή προτείνει στη νέα πολιτική ατζέντα ένα πλαίσιο, εντός του οποίου μπορούν να διαδραματίσουν ένα ρόλο όλοι οι σημαντικοί φορείς με σεβασμό στις διαφορές των εθνικών συστημάτων.
Η Επιτροπή θα κάνει χρήση του δικαιώματος πρωτοβουλίας που διαθέτει και θα υποστηρίξει τα κράτη μέλη προκειμένου να πραγματοποιηθούν οι αναγκαίες αλλαγές.
Η εισηγήτρια Van Lancker ζητά να αποφασίσει το Κοινοβούλιο την τροποποίηση της πρότασης της Επιτροπής κυρίως προσθέτοντας διάφορους τομείς στους οποίους είναι χρήσιμο να υπάρξει σχετική νομοθεσία και συγχρόνως εντοπίζοντας διάφορα δικαιώματα που πρέπει να ισχύουν σε ευρωπαϊκό επίπεδο.
Η κ. Van Lancker ζητά να χρησιμοποιούνται δεσμευτικά όργανα σε πολύ μεγαλύτερο βαθμό.
Η Επιτροπή θα πρέπει να είναι ελεύθερη να κάνει χρήση του δικαιώματος πρωτοβουλίας που διαθέτει εκεί όπου έχει αρμοδιότητα δράσης και να προτείνει δεσμευτικά όργανα.
Διακείμεθα ιδιαίτερα θετικά απέναντι στην Ευρωπαϊκή Ένωση.
Ως σουηδοί φιλελεύθεροι θεωρούμε την ευρωπαϊκή ολοκλήρωση ως μία ευκαιρία εξεύρεσης λύσεων στα διασυνοριακά προβλήματα όπως το περιβάλλον, το εμπόριο, η διάβαση συνόρων, τα ανθρώπινα δικαιώματα και η διαχείριση κρίσεων.
Στους τομείς αυτούς οι δημοκρατίες της Ευρώπης έχουν την ευκαιρία να δείξουν στη διεθνή κοινότητα ότι η συνεργασία οδηγεί στην ειρήνη και αυξάνει την ευημερία.
Πιστεύουμε επίσης στην αρχή της επικουρικότητας, ότι δηλαδή οι αποφάσεις θα πρέπει να λαμβάνονται όσο το δυνατόν εγγύτερα στον πολίτη.
Γι' αυτόν ακριβώς το λόγο ενδιαφερόμαστε ιδιαίτερα για το ζήτημα του ευρωπαϊκού συντάγματος το οποίο θα καθορίζει με σαφήνεια την κατανομή των ευθυνών στην ΕΕ.
Θα πρέπει να καταστεί απολύτως σαφές σε όλους τους πολίτες ότι η Ένωση ασχολείται αποκλειστικά με τα ζητήματα που μπορεί να αντιμετωπίσει καλύτερα - τα διασυνοριακά ζητήματα.
Όλα τα άλλα ζητήματα θα πρέπει να αντιμετωπίζονται σε τοπικό, περιφερειακό ή εθνικό επίπεδο.
Η πρόταση της Ευρωπαϊκής Επιτροπής για την κοινωνικοπολιτική ατζέντα θεωρούμε ότι συνάδει με τις δικές μας ιδέες για το πώς θα πρέπει να λειτουργεί η ΕΕ.
Στόχος μας θα πρέπει να είναι μία ευρωπαϊκή συνεργασία η οποία να καταλήγει σε συντονισμό και περισσότερη ευημερία.
Τα ευρωπαϊκά κοινωνικά συστήματα διαφέρουν τόσο πολύ μεταξύ τους ώστε η δεσμευτική νομοθεσία δεν πρόκειται να οδηγήσει στο σωστό αποτέλεσμα.
Γι' αυτό υποστηρίζουμε την πρόταση της Επιτροπής και καταψηφίζουμε κατά συνέπεια την έκθεση της Van Lancker.
- (DE) Οι εργαζόμενες και οι εργαζόμενοι αντιμετωπίζουν συχνά προβλήματα ταύτισης με την Ευρώπη.
Ενώ η κοινή ευρωπαϊκή εσωτερική αγορά αναπτύσσεται δυναμικά, ενόψει μάλιστα των παγκόσμιων εξελίξεων, και η Οικονομική και Νομισματική Ένωση μεγεθύνεται διαρκώς, η κοινωνική ένωση μοιάζει τις περισσότερες φορές με ρεζέρβα αυτοκινήτου.
Εν προκειμένω, η Ένωση, από το Αμστερνταμ το 1997, έχει στη διάθεσή της νέα εργαλεία για τη βελτίωση της κοινωνικής πολιτικής.
Μετά τη Λισαβόνα, το Μάρτιο του 2000, το Συμβούλιο σκοπεύει, εκτός από υψηλούς ρυθμούς ανάπτυξης και θέσεις εργασίας καταρτισμένων ατόμων, να επιτύχει μεγαλύτερη κοινωνική συνοχή.
Η Επιτροπή με το 3ο κοινωνικό πρόγραμμα δράσης υπογραμμίζει τη διαπίστωση, ότι η οικονομική πολιτική, η πολιτική απασχόλησης και η κοινωνική πολιτική πρέπει να είναι στενά συνδεδεμένες μεταξύ τους.
Απόδειξη αυτής της αλληλεξάρτησης είναι η απασχολησιμότητα: Οι άνθρωποι - όχι μόνο οι νέοι - χρειάζονται για τη μετάβαση από τη βιομηχανική κοινωνία στην κοινωνία της γνώσης περισσότερες γνώσεις και δεξιότητες.
Επομένως, πρέπει να γίνουν μεγαλύτερες επενδύσεις στα κράτη μέλη στους τομείς της εκπαίδευσης και κατάρτισης, της γνώσης ξένων γλωσσών, της κινητικότητας και της επικοινωνίας.
Πολλά αιτήματα της έκθεσης Van Lancker δεν μπορούν να γίνουν δεκτά.
Έτσι, θα πρέπει η διαδικασία του Λουξεμβούργου, η οποία αφορά την πολιτική απασχόλησης, να επεκταθεί στους τομείς της κοινωνικής προστασίας και του κοινωνικού αποκλεισμού.
Η μέθοδος αυτή, βάσει της οποίας τίθενται κοινοτικοί στόχοι και εκτελούνται εθνικά προγράμματα δράσης, τα οποία και αξιολογούνται ετησίως - ακόμα και από το Ευρωπαϊκό μας Κοινοβούλιο -, είναι εξαιρετικά επιτυχής, επειδή καθορίστηκαν νέοι ποιοτικοί και ποσοτικοί στόχοι, με ταυτόχρονη απαρέγκλιτη τήρηση της αρχής της επικουρικότητας.
Η μέθοδος αυτή δεν μπορεί να εφαρμοστεί κατά το δοκούν σε άλλους τομείς.
Στην περίπτωση αυτή είναι απαραίτητες ειδικές διαδικασίες.
Το δικαίωμα σε ελάχιστο εισόδημα ή ενιαία σύνταξη δεν το συμμερίζονται οι Χριστιανοδημοκράτες.
Κατά την ίδια έννοια, δεν αποδεχόμαστε και εμείς την εκ νέου προωθούμενη μείωση του θεσπισμένου χρόνου εργασίας σε πανευρωπαϊκή κλίμακα.
Εξάλλου είναι αρκετά υποδεέστερη από την ευελιξία του χρόνου εργασίας, όπως αποδεικνύει η πρακτική σε πολλές ευρωπαϊκές επιχειρήσεις.
Επίσης, η απαίτηση ότι θα πρέπει να υπάρξει νομική βάση για τις ΜΚΟ για την ανάπτυξη ενός "πολιτικού διαλόγου" δεν είναι αποδεκτή.
Επειδή αρέσκεται στις κεντρικά ελεγχόμενες λύσεις, η εισηγήτρια λησμόνησε την αρχή της επικουρικότητας.
Επειδή ωστόσο οι ουσιαστικότερες προτάσεις της κοινοβουλευτικής ομάδας του Ευρωπαϊκού Λαϊκού Κόμματος μόλις που θα απολάμβαναν κάποια αξιοπρεπή πλειοψηφία, ψήφισα υπέρ της έκθεσης.
.
(EN) Οι ευρωβουλευτές του βρετανικού εργατικού κόμματος ψήφισαν υπέρ της έκθεσης Van Lancker για την κοινωνική ατζέντα γιατί περιλαμβάνει πολλά θετικά σημεία, πρόκειται δε για ένα κείμενο που θα τροφοδοτήσει τις εργασίες της διάσκεψης κορυφής της Νίκαιας και το πρόγραμμα εργασίας της Επιτροπής, χωρίς ωστόσο να έχει νομοθετικό χαρακτήρα.
Ωστόσο, έχουμε κάποιες επιφυλάξεις για τα σημεία εκείνα στα οποία προτείνονται νομοθετικά μέτρα.
Ορισμένα από αυτά αφορούν τομείς που μπορούν να αντιμετωπιστούν καλύτερα σε επίπεδο κρατών μελών, ή είναι πρόωρα από την άποψη ότι αφορούν νομοθετικές ρυθμίσεις που ψηφίστηκαν πρόσφατα και δεν υπήρξε χρόνος να εφαρμοστούν και να αξιολογηθούν.
Σε αρκετά σημεία - παράγραφοι 14α, 14β και 14γ - οι ευρωβουλευτές του βρετανικού εργατικού κόμματος δεν μπορούν να υποστηρίξουν την πρόβλεψη για "φορολογικά και νομοθετικά μέτρα" και "οδηγίες" για τους λόγους που αναφέραμε παραπάνω.
Όσον αφορά το δικαίωμα στην απεργία, οι ευρωβουλευτές του βρετανικού εργατικού κόμματος απείχαν γιατί πιστεύουν ότι το θέμα αυτό καλύπτεται ήδη από τη νομοθεσία των κρατών μελών καθώς και από το Χάρτη των Θεμελιωδών Δικαιωμάτων.
Οι ευρωβουλευτές του βρετανικού εργατικού κόμματος δεν μπορούν να υποστηρίξουν το κάλεσμα για εξεύρεση νομοθετικής λύσης όσον αφορά τη συμμετοχή των εργαζομένων στο πλαίσιο του καταστατικού των ευρωπαϊκών εταιριών για το λόγο ότι οι εργασιακές σχέσεις καλύπτονται από άλλες νομοθετικές ρυθμίσεις.
Τέλος, οι ευρωβουλευτές του βρετανικού εργατικού κόμματος πιστεύουν ότι δεν υπήρξε χρόνος για να υλοποιηθούν ή να αφομοιωθούν οι νέες οδηγίες στον τομέα της καταπολέμησης των διακρίσεων σύμφωνα με το άρθρο 13.
Για το λόγο αυτό, οι ευρωβουλευτές του βρεττανικού εργατικού κόμματος καταψήφισαν τις προτάσεις για την υιοθέτηση νέων κάθετων οδηγιών, γιατί θεωρούν πρόωρη την ψήφιση νέων νομοθετικών ρυθμίσεων για το θέμα αυτό.
Συνεδρίαση του άτυπου Ευρωπαϊκού Συμβουλίου στο Μπιαρρίτς
Κύριε Πρόεδρε, κατά τη χθεσινή συνεδρίαση, το Συμβούλιο μας υπενθύμισε ότι, στο Μπιαρρίτς, οι θέσεις των κυβερνήσεων συνέκλιναν προς την αρχή της επέκτασης της ψηφοφορίας με ειδική πλειοψηφία.
Η δήλωση αυτή μάλλον μας ανησυχεί και θα ήθελα εδώ, μεταξύ άλλων, να αναφέρω δύο θέματα που μας απασχολούν ιδιαίτερα.
Καταρχάς, η Επιτροπή πρότεινε την κοινοτικοποίηση, επομένως τη χρήση της ειδικής πλειοψηφίας στο Συμβούλιο, χωρίς επικύρωση από τα εθνικά κοινοβούλια, για τις διεθνείς εμπορικές διαπραγματεύσεις που αφορούν τις υπηρεσίες και την πνευματική ιδιοκτησία, πράγμα για το οποίο έδωσε τη δυνατότητα εξάλλου το άρθρο 132, παράγραφος 5, της Συνθήκης του Αμστερνταμ.
Όμως, η μετάβαση αυτή μας φαίνεται πολύ επικίνδυνη διότι θα αφαιρούσε από τα εθνικά κοινοβούλια κάθε δικαίωμα επίβλεψης των μελλοντικών διαπραγματεύσεων με τον ΠΟΕ, σχετικά με αυτούς τους βασικούς τομείς για τη ζωή των κοινωνιών μας.
Υπάρχουν όμως και χειρότερα.
Η Επιτροπή προσέθεσε στα θέματα προς κοινοτικοποίηση τις διαπραγματεύσεις για τις επενδύσεις.
Αν η πρόταση αυτή γίνει δεκτή, είναι βέβαιο ότι, μέσα στους επόμενους έξι μήνες, η Επιτροπή θα μας επιβάλλει μια άλλη εκδοχή της πολυμερούς συμφωνίας για τις διεθνείς επενδύσεις, την περίφημη AMI, η οποία απορρίφθηκε πριν από δυο χρόνια διότι αφορούσε αυστηρά διακυβερνητικές διαδικασίες.
Επομένως, για άλλη μια φορά, η Επιτροπή συμπεριφέρεται με σκανδαλώδη τρόπο, προκειμένου να αποδυναμώσει τις εθνικές δημοκρατίες, αντί να τις ενισχύσει, σε αντίθεση με τα όσα λέει.
Η δεύτερη κατηγορία αποφάσεων για την οποία μας απασχολεί η ενδεχόμενη θέσπιση ειδικής πλειοψηφίας, αφορά τη μετανάστευση και την ελεύθερη κυκλοφορία προσώπων, η οποία σύμφωνα με το άρθρο 67 της ΣΕΚ, πρέπει να άπτεται ομοφωνίας για 5 έτη τουλάχιστον από την ημερομηνία έναρξης ισχύος της συνθήκης του Αμστερνταμ, όμως υπάρχει δυνατότητα θέσπισης πλειοψηφίας στη συνέχεια.
Ήδη σήμερα, η Επιτροπή ζητεί την αλλαγή αυτή.
Την αρνούμαστε κατηγορηματικά.
Σχετικά με το θέμα αυτό, έχουμε εμπειρία πλέον και γνωρίζουμε ότι κάθε μεταφορά εξουσίας στην Επιτροπή αυξάνει την ανεκτικότητα, ενώ η διατήρηση της εξουσίας από τα κράτη μέλη ενθαρρύνει ασφαλείς συμπεριφορές.
Εμείς επιλέγουμε την ασφάλεια.
Πέρα από τις νομικές λεπτομέρειες στις οποίες δίνουν σημασία ορισμένοι, η σύνοδος κορυφής του Μπιαρρίτς επιβεβαίωσε ότι η διαδικασία διεύρυνσης της Ευρώπης αποτελεί ένα επίπονο παζάρι.
Οι μεγαλύτερες δυνάμεις, όπως η Γερμανία, η Γαλλία, η Μεγάλη Βρετανία και σε κάποιο βαθμό η Ιταλία, συμφωνούν όλες προκειμένου να επιβάλλουν την κυριαρχία τους στα μικρά κράτη της ανατολικής ή της νότιας Ευρώπης, τα οποία είναι υποψήφια για την ένταξη στην Ευρωπαϊκή Ένωση.
Ωστόσο, η κάθε μια ξεχωριστά επιζητεί να διασφαλίσει την επικράτησή της, και να εγγυηθεί τα συμφέροντα των δικών της βιομηχανικών ή οικονομικών ομίλων.
Αυτό που προετοιμάζεται, δεν είναι ούτε καν μια Ευρώπη δυο ταχυτήτων, αλλά η είσοδος στην αρένα, όπου κυριαρχούν τα μεγάλα σαρκοβόρα της ευρωπαϊκής οικονομίας, των λιγότερο αναπτυγμένων χωρών, που όντας ήδη λεία στο εξωτερικό, θα συνεχίσουν να είναι και στο εσωτερικό.
Όσον αφορά το Χάρτη των θεμελιωδών δικαιωμάτων, η υπογραφή του από τους αρχηγούς κρατών και κυβερνήσεων είχε ως μόνο στόχο τον εντυπωσιασμό.
Το κείμενο που υπέγραψαν παραμένει ασαφές ως προς τα βασικά ανθρώπινα δικαιώματα, την κοινωνική προστασία, την ελεύθερη κυκλοφορία των υπηκόων τρίτων χωρών.
Είναι ακριβές μόνο ως προς τα δικαιώματα της ιδιοκτησίας και της επιχειρηματικής ελευθερίας, τα οποία αφορούν μόνο την τάξη των ιδιοκτητών κεφαλαίων.
Δεν έχουμε ουδεμία πρόθεση να χορηγήσουμε απαλλαγή ευθυνών ούτε στη σύνοδο κορυφής του Μπιαρρίτς, ούτε στα όσα θα αποφασισθούν στην επικείμενη σύνοδο κορυφής της Νίκαιας.
(Χειροκροτήματα)
Κύριε Πρόεδρε, απείχα από την ψηφοφορία του ψηφίσματος σχετικά με τα αποτελέσματα του άτυπου Ευρωπαϊκού Συμβουλίου στο Μπιαρρίτς για δύο λόγους: πρώτο διότι είχα την ευκαιρία να ψηφίσω ονομαστικά, χωριστά, τις παραγράφους 2 και 5 γεγονός που μου επέτρεψε να εκφράσω τη μετωπική αντίθεσή μου και με τις δύο.
Πράγματι, δεν συμφωνώ με την ενσωμάτωση στη Συνθήκη του Χάρτη θεμελιωδών δικαιωμάτων διότι αυτό θα αποτελούσε το πρώτο βήμα για τη συνταγματοποίησή του, μία πορεία ομοσπονδιοποίησης την οποία δεν ακολουθώ, ούτε συμφωνώ, αφετέρου, με την αδιάκριτη γενίκευση της ψηφοφορίας με ειδική πλειοψηφία, μέτρο το οποίο, διαχωρισμένο από τα άλλα θέματα που εξετάζονται, μπορεί να συγκρουστεί με σημαντικά εθνικά συμφέροντα και είναι αντίθετο με το αίτημα που εκφράζεται στην παράγραφο 7 του ψηφίσματος.
Ακριβώς αυτή η παράγραφος 7 με οδήγησε στην αποχή από τη ψηφοφορία.
Με αυτή τη μη αντίθετη ψήφο μου επιχειρώ να υποστηρίξω όλη την πρωτοβουλία που θέτει τέλος στο κλίμα μάχης μεταξύ μεγάλων και μικρών χωρών στο οποίο αναπτύχθηκε η συζήτηση της θεσμικής μεταρρύθμισης, κλίμα του οποίου βασικός υποκινητής υπήρξε, δυστυχώς, η γαλλική Προεδρία.
Όπως αναφέρεται στην παράγραφο 7, είναι απολύτως απαραίτητο να διασφαλιστούν λύσεις έγκυρες και αποδεκτές για όλα τα κράτη μέλη, ανεξάρτητα από τη διάσταση τους ή το οικονομικό τους βάρος.
Είμαστε Ευρωπαίοι, θέλουμε να συνεχίσουμε να είμαστε, αλλά πάντοτε τηρώντας την ιδρυτική αρχή για μία Ένωση ελεύθερων και κυρίαρχων κρατών.
.
(SV) Ψηφίσαμε υπέρ του ψηφίσματος αλλά θα θέλαμε να σχολιάσουμε τα εξής σημεία:
Ο Χάρτης των θεμελιωδών δικαιωμάτων θα πρέπει να έχει τον χαρακτήρα μίας πολιτικής δήλωσης η οποία να γίνει στη Διάσκεψη Κορυφής της Νίκαιας.
Η εφαρμογή της αρχής της ομοφωνίας κατά τη λήψη αποφάσεων δεν θα πρέπει να ισχύει αποκλειστικά για συνταγματικά ζητήματα, αλλά επίσης και για ζητήματα τα οποία είναι θεμελιώδους σημασίας για τα κράτη μέλη.
- (DE) Εμείς οι μη εγγεγραμμένοι βουλευτές ταχθήκαμε εξ αρχής υπέρ ενός Χάρτη θεμελιωδών δικαιωμάτων, νομικά δεσμευτικού.
Θεωρούμε ωστόσο άστοχο, λόγω νομικών αιτιών, να γίνει αναφορά ήδη στο άρθρο 6 της Συνθήκης για την Ευρωπαϊκή Ένωση, επειδή στη συνέλευση - βάσει της δομής της - δεν κατέστη δυνατό να ληφθεί τυπικά απόφαση και ως εκ τούτου δεν έχει νομική υπόσταση.
Πολλώ δε μάλλον, είναι πρόωρη η αξίωση να συμπεριληφθεί στις Συνθήκες.
Αυτό οφείλεται, εν αντιθέσει με την ευρωπαϊκή σύμβαση για την προστασία των δικαιωμάτων του ανθρώπου και των θεμελιωδών ελευθεριών, η οποία επικυρώθηκε από τα κράτη μέλη, στο ότι δεν εφαρμόστηκε η σχετική διαδικασία διαβούλευσης στα εθνικά κοινοβούλια.
Για αυτούς τους λόγους και μόνο καταψηφίσαμε αμφότερα τα εδάφια του σημείου 2 του ψηφίσματος.
.
(ΡΤ) Υπερψήφισα το ψήφισμα διότι το Κοινοβούλιο, με σύνεση, δεν επιλέγει στο ψήφισμα αυτό τις " ιμπεριαλιστικές " θέσεις της Ευρώπης των μεγάλων και πολυπληθών χωρών εναντίον της επιβεβαίωσης των υπολοίπων.
Το ψήφισμα περιορίζεται σε μία υπεύθυνη ψήφο προκειμένου να εξευρεθεί μία λογική ισορροπία, η οποία θα στηρίζεται στην ιστορία της Κοινότητας.
Ως προς αυτό παρεκκλίνουν όσοι επιθυμούν να δουν το Κοινοβούλιο να γίνεται " φερέφωνο" των (αναθεωρητικών) φιλοδοξιών των πιο πολυπληθών χωρών.
.
(FR) Αν εξαιρέσουμε το Χάρτη των θεμελιωδών δικαιωμάτων, ο οποίος, σε μια Ευρώπη που γερνά, όπου τα άτομα της τέταρτης ηλικίας θα υπερβούν τα 50 εκατομμύρια μέσα σε δυο δεκαετίες, δεν προβλέπει τίποτα σχετικό με το δικαίωμα στην ενισχυμένη οικονομική, κοινωνική και ανθρώπινη προστασία, το Συμβούλιο του Μπιαρρίτς ασχολήθηκε κυρίως με τον ακρωτηριασμό των περιπτώσεων ψηφοφορίας με ομοφωνία, τη μόνη διαδικασία που σέβεται τα συμφέροντα των λαών, και με την περίεργη εφεύρεση των ενισχυμένων συνεργασιών, γνωστή επίσης ως Ευρώπη των κύκλων, των πρωτοπόρων, Ευρώπη α λα καρτ, της εμπροσθοφυλακής, της μεταβλητής γεωμετρίας ή των ατμομηχανών.
Από το 1951 στο Παρίσι, έως το 1997 στο Αμστερνταμ, μέσω της Ρώμης το 1957, τι έχει συμβεί;
Η Ευρώπη δημιουργήθηκε βάσει συνθηκών που συνάφθηκαν μεταξύ προφανώς ίσων κρατών.
Εξάλλου, πέρα ακόμα από το δίκαιο, από συναισθηματικής άποψης η Ευρώπη αποτελεί μια πολιτιστική οικογένεια.
Ένα κοινό οικοδόμημα.
Κι όμως, η ιδέα των ενισχυμένων συνεργασιών σημαίνει ότι, σε τομείς μεγάλης σημασίας, όπως το νόμισμα, η άμυνα ή η φορολογία, κάποια μέλη της ευρωπαϊκής οικογένειας θα έχουν περισσότερα δικαιώματα και υποχρεώσεις από κάποια άλλα.
Με άλλα λόγια, γύρω από το τραπέζι του κοινού οικοδομήματος, ορισμένοι θα είναι σε θέση να παραγγείλουν α λα καρτ και άλλοι μόνο την ελάχιστη παραγγελία.
Ορισμένοι θα έχουν δικαίωμα να συζητούν για το νόμισμα και άλλοι, όπως η Δανία ή η Σουηδία, θα πρέπει να σιωπούν.
Όπως και πριν από την ύπαρξη της ενιαίας καθολικής ψηφοφορίας, θα υπάρχουν ενεργοί "λαοί πολίτες" και "λαοί πολίτες" παρατηρητές.
Κατά κάποιο τρόπο θα υπάρχουν "λαοί άντρες" με δικαίωμα να συζητούν για πόλεμο, φόρους ή νόμισμα, και όπως στη Γαλλία πριν από το 1945, "λαοί γυναίκες" , γύρω από το τραπέζι, χωρίς όμως δικαίωμα να αποφασίζουν.
Επιπλέον, όπως με την Ευρώπη της μεταβλητής γεωμετρίας, ο αριθμός των συνδαιτυμόνων με δικαίωμα παραγγελίας από τον κατάλογο, θα αλλάζει ανάλογα με το θέμα στο Συμβούλιο των Ευρωπαίων υπουργών, θα υπάρχει επομένως μια επιπλέον πολυπλοκότητα σε μια Ευρώπη η οποία ήδη λειτουργεί με ακατανόητο τρόπο.
Με άλλα λόγια, η φιλοσοφική λίθος των ενισχυμένων συνεργασιών, επιτρέποντας τη σιωπηρή καταστρατήγηση του κανόνα της ομοφωνίας και του δικαιώματος της αρνησικυρίας, που προστατεύει τα εθνικά συμφέροντα, θα πετύχει το "ακατόρθωτο" της παραβίασης της ισότητας των κρατών, του αποκλεισμού των μικρότερων χωρών σε σχέση με ένα ζήτημα κλειδί, τη διάσπαση της δημοκρατικής βάσης της ευρωπαϊκής οικοδόμησης, την αύξηση της αδιαφάνειας των ευρωπαϊκών θεσμικών οργάνων και τη δημιουργία σύγχυσης, αν όχι αταξίας, στους κόλπους του Συμβουλίου και της Επιτροπής.
Για μια φορά ακόμη, πίσω από το καπνογόνο ή την ομίχλη της τεχνοκρατικής έκφρασης, κρύβεται ο ελιγμός: η επιβολή στους λαούς μιας στρατιωτικής και φορολογικής Ευρώπης, την οποία δεν επιθυμούν, και η στέρηση του δικαιώματος να λένε όχι στην κατάργηση των εθνικών ελευθερίων τους.
.
(ΕΝ) Το αποτέλεσμα της ψηφοφορίας επί αυτής της έκθεσης αντικατοπτρίζει την αντίθεση των ευρωβουλευτών του βρεττανικού εργατικού κόμματος για την ενσωμάτωση του Χάρτη των Θεμελιωδών Δικαιωμάτων στη Συνθήκη καθώς και για το τμήμα εκείνο της έκθεσης που περιορίζει την απαίτηση ομοφωνίας στο Συμβούλιο, μόνο σε συνταγματικά θέματα.
Οι ευρωβουλευτές του βρετανικού εργατικού κόμματος έχουν αντιταχθεί συστηματικά στην ενσωμάτωση του Χάρτη των θεμελιωδών δικαιωμάτων καθώς τα δικαιώματα αυτά καλύπτονται από τις εθνικές νομοθεσίες και την Ευρωπαϊκή Σύμβαση για την Προστασία των Ανθρώπινων Δικαιωμάτων.
Η εισαγωγή νέου κειμένου μέσα στο κείμενο των συνθηκών είναι πιθανόν να προκαλέσει νομική σύγχυση.
Ο περιορισμός της απαίτησης ομοφωνίας στο Συμβούλιο σε συνταγματικά θέματα μόνο, αποκλείει καίρια θέματα όπως είναι η φορολογία και η κοινωνική ασφάλιση, τα οποία, πιστεύουμε, ότι θα πρέπει να παραμείνουν στην αρμοδιότητα των κρατών μελών.
Το ψήφισμα περιέχει καλές παραγράφους σχετικά με την Ομοσπονδιακή Δημοκρατία της Γιουγκοσλαβίας και τη Μέση Ανατολή και, σε γενικές γραμμές, εγκρίνεται από τους ευρωβουλευτές του βρεττανικού εργατικού κόμματος.
.
(ΙΤ) Εγείρουν πράγματι μεγάλες προσδοκίες οι διασκέψεις κορυφής των αρχηγών κρατών ή κυβερνήσεων.
Η σύνοδος του Μπιαρρίτς είχε παρουσιαστεί ως η αποφασιστική σύνοδος κορυφής για την κατοχύρωση των θεμελιωδών δικαιωμάτων, όλων των δικαιωμάτων, ακόμη και εκείνων που πριν δεν φανταζόμασταν ποτέ, σαν να ήταν οι Ευρωπαϊκές Κοινότητες και τα κράτη που τις αποτελούν βυθισμένα μέχρι σήμερα στο πιο απόλυτο χάος.
Και όμως, δεν νομίζουμε ότι οι χώρες μας είναι αυτές που δίνουν τη λιγότερη προσοχή στα ανθρώπινα δικαιώματα στον κόσμο.
Τα πάντα επιδέχονται τελειοποίηση, βέβαια!
Και ο δημοκρατικός έλεγχος δεν πρέπει να υπολείπεται.
Δεν νομίζαμε, όμως, ότι η απαρίθμηση αυτών των δικαιωμάτων και η ενσωμάτωση τους στις Συνθήκες ήταν το πρόβλημα της Ευρωπαϊκής Ένωσης με τη μεγαλύτερη προτεραιότητα.
Πόσο μάλλον τη στιγμή που οι αρχηγοί κρατών και κυβερνήσεων κατάφεραν να καταλήξουν σε συμφωνία επ' αυτού του θέματος, στο οποίο και θα επανέλθουν στην επόμενη σύνοδο κορυφής της Νίκαιας.
Τα επείγοντα προβλήματα είναι, εντούτοις, πολλά: 1) να χαραχθεί μια οικονομική πολιτική που θα βοηθήσει το ευρώ να βγει από το τέλμα όπου έχει πέσει και θα ευνοήσει την ανάκαμψη της απασχόλησης, 2) να προσελκυσθούν επενδύσεις στην Ένωση για να απεμπλακεί από την οικονομική στασιμότητα, 3) να μεταρρυθμιστεί η εργασιακή νομοθεσία για να καταστεί πιο δυναμική και προσαρμοστική η αγορά, 4) να χαραχθεί μια κοινή γραμμή για την άσκηση συνεκτικής διπλωματικής δράσης υπέρ της ειρήνης στη Μέση Ανατολή και λοιπά.
Όλα αυτά είναι ζητήματα πολύ σημαντικά και επείγοντα για το μέλλον της Ευρώπης και για τη λειτουργία που θα πρέπει να επιτελέσει στον κόσμο.
Όμως, όπως συμβαίνει συχνά με αυτές τις Συνόδους, πίσω από τις πανηγυρικές τελικές δηλώσεις κρύβεται μια πολύ πιο κοινότυπη πραγματικότητα: οι "δεκαπέντε" δεν κατάφεραν να χαράξουν μια κοινή πολιτική και οι διαφυγές προς τα μπρος με την ανακάλυψη των δικαιωμάτων δεν καταφέρνουν να άρουν την απαίτηση αντιμετώπισης των συγκεκριμένων προβλημάτων που ταλαιπωρούν εκατομμύρια οικογένειες και ολόκληρες κατηγορίες παραγωγών και εργαζομένων.
Μια σύνοδος κορυφής που θα αντιμετωπίσει αυτά τα προβλήματα θα μπορέσει να καταδείξει, επιτέλους, τη χρησιμότητα ενός τέτοιου θεσμού και να διαβιβάσει στους πολίτες της Ένωσης ένα μήνυμα εμπιστοσύνης και ελπίδας.
Έκθεση Duhamel (A5-0289/2000)
Κύριε Πρόεδρε, καταψηφίσαμε την έκθεση Duhamel για το Σύνταγμα της Ευρωπαϊκής Ένωσης, διότι σύμφωνα με την παλιά καλή μέθοδο Monnet, επιδιώκει να πραγματοποιήσει μια ουσιαστική πολιτική στροφή καλύπτοντας την με τεχνικά επιχειρήματα, χωρίς να διευκρινίζει στο κοινό ότι στην πραγματικότητα, πρόκειται να τεθεί τέρμα στην αντίληψη μιας Ευρώπης όπου τα εθνικά συντάγματα αποτελούν τον ανώτατο κανόνα για κάθε λαό.
Στην αιτιολογική έκθεση, ο εισηγητής αναφέρεται περισσότερο σε αυτά τα θέματα και υποστηρίζει ότι η Συνθήκη είναι ήδη ευρύτατα υπερεθνική, κυρίως λόγω των ερμηνειών του Ευρωπαϊκού Δικαστηρίου.
Όμως κατά τη γνώμη μας, οι ερμηνείες των δεκαπέντε δικαστών οι οποίες υπερβαίνουν τις Συνθήκες όπως επικυρώθηκαν, είναι σαφώς καταχρηστικές και ακόμα περιμένουμε να υποβληθούν προς έγκριση από τους λαούς των κρατών μελών.
Επιπλέον, ο εισηγητής αναπαράγει την καινούρια θεωρία που είναι της μόδας στις Βρυξέλλες, την υποτιθέμενη διπλή νομιμότητα της Ευρωπαϊκής Ένωσης: τη νομιμότητα των πολιτών που εκπροσωπούνται στο Ευρωπαϊκό Κοινοβούλιο και τη νομιμότητα των κρατών που εκπροσωπούνται στο Συμβούλιο.
Η θεωρία αυτή δεν περιέχεται στη Συνθήκη, η οποία αναγνωρίζει μια και μόνο νομιμότητα, τη νομιμότητα, παραθέτω: "των λαών των κρατών που είναι μέλη της Κοινότητας" , σύμφωνα με τη διατύπωση των άρθρων 189 και 190 της συνθήκης ΕΚ.
Η διατύπωση αυτή σημαίνει ότι η Κοινότητα έχει ως μέλη μόνο κράτη που βασίζονται το καθένα στο λαό του.
Οι βουλευτές του Ευρωπαϊκού Κοινοβουλίου σε καμία περίπτωση δεν εκπροσωπούν τους Ευρωπαίους πολίτες γενικά.
Εκπροσωπούν ο καθένας το λαό του, και με αυτήν την ιδιότητα, συνεργάζονται στον ευρωπαϊκό έλεγχο των κρατών, αλλά ο έλεγχος αυτός παραμένει συμπληρωματικός, εφόσον ο κύριος έλεγχος ανήκει στα εθνικά κοινοβούλια.
Με άλλα λόγια, το γεγονός ότι οι βουλευτές του Ευρωπαϊκού Κοινοβουλίου εκπροσωπούν τους αντίστοιχους λαούς τους, δεν τροποποιεί τη φύση της Κοινότητας.
Δεν έχει ουδόλως την ιδιότητα να τοποθετεί έναν ευρωπαίο πολίτη-φάντασμα υπεράνω των πολιτών των κρατών μελών, και πολύ λιγότερο να τοποθετεί μια τεχνητή ευρωπαϊκή δημοκρατία υπεράνω των εθνικών δημοκρατιών, ή ακόμα και σε ίση βάση με αυτές.
Κύριε Πρόεδρε, είμαι απόλυτα υπέρ της έκθεσης του αξιότιμου κ. Duhamel.
Είμαι πεπεισμένος ότι οι ηλικιωμένοι και οι συνταξιούχοι πιστεύουν ότι η Ευρώπη εκπροσωπεί το ειρηνικό μέλλον και, επομένως, οποιοδήποτε βήμα, έστω και μικρό, προς αυτήν την κατεύθυνση μας βρίσκει απολύτως σύμφωνους.
Πώς μπορεί το Κόμμα των Συνταξιούχων να μην είναι υπέρ της Ευρώπης, αφού είναι το μοναδικό κόμμα που υπάρχει μόνο στο Ευρωπαϊκό Κοινοβούλιο και όχι στα εθνικά κράτη;
Δικαίως μπορώ να θεωρηθώ ο μοναδικός εκπρόσωπος ενός κόμματος που υπάρχει μόνο στο Ευρωπαϊκό Κοινοβούλιο.
Ποιος είναι πιο ευρωπαϊστής από τον Carlo Fatuzzo;
Από την τόσο αισθητική αυτή άποψη, συνάγω ότι αυτό το γεγονός ενισχύει το πραγματικό περιεχόμενο της επιθυμίας των συνταξιούχων: μια πραγματικά ενωμένη Ευρώπη!
(ΕΝ) Κύριε Πρόεδρε, ψήφισα εναντίον της έκθεσης Duhamel γιατί δεν πιστεύω ότι υιοθετούμε τη σωστή προσέγγιση.
Συμφωνώ με τη θέση του κ. Berthu ότι η ιδέα ενός ενιαίου κράτους με ενιαίο σύνταγμα υπονομεύει εντελώς την εθνική κυριαρχία των κρατών μελών.
Το συγκεκριμένο σχέδιο προωθήθηκε βασιζόμενο στην ιδέα της κατάρτισης ενός συντάγματος για τους πολίτες, κάτι που είναι χρήσιμο και ορθό, όταν όμως υπάρχει μία μόνο, ενιαία, εκλογική περιφέρεια περιορίζεται και η ισχύς των πολιτών των κρατών μελών.
Έχουν γίνει συζητήσεις για τη διεξαγωγή δημοψηφισμάτων και γύρω από τις τροπολογίες αυτής της έκθεσης σχετικά με τα δημοψηφίσματα.
Το δημοψήφισμα είναι ένα μέσο πολύ σημαντικό, ωστόσο, στην περίπτωση μιας ενιαίας εκλογικής περιφέρειας, όπου μπορεί να αγνοηθεί σχεδόν το 50% των ψηφοφόρων ενός κράτους μέλους που μπορεί να ψηφίσουν αρνητικά, δεν είναι μία τακτική πολύ δημοκρατική.
Προκαλεί ενδιαφέρον το γεγονός ότι πολλοί προτείνουν τη διενέργεια δημοψηφισμάτων κατ' αυτόν τον τρόπο γιατί, εάν εξετάσει κανείς τις αλλαγές που έχουν πραγματοποιηθεί στις συνθήκες όλα αυτά τα χρόνια, την Ενιαία Ευρωπαϊκή Πράξη, τη Συνθήκη του Μάαστριχτ και τη Συνθήκη του Αμστερνταμ, είναι ελάχιστοι οι πολίτες από τα μεμονωμένα κράτη μέλη που είχαν τη δυνατότητα να εκφράσουν τη γνώμη τους επ' αυτών των αλλαγών, και για το λόγο αυτό δεν μπορούμε να είμαστε σίγουροι για το τι θέλουν οι πολίτες των κρατών μελών.
Το πρόσφατο δημοψήφισμα στη Δανία για το ευρώ δείχνει ότι υπάρχουν πάρα πολλοί άνθρωποι οι οποίοι, δοθείσης της ευκαιρίας, θα είχαν πολύ διαφορετικές απόψεις από αυτές που εκφράστηκαν μέσα στο Κοινοβούλιο, δεν τους έχει όμως δοθεί αυτή η ευκαιρία.
Κύριε Πρόεδρε, κατά την ψηφοφορία της πρότασης για εκ νέου παραπομπή της έκθεσης Duhamel, απείχα λόγω διαμαρτυρίας.
Όπως βλέπετε, είμαι ένθερμη πολέμιος των ακραίων δικαιωμάτων σε αυτό το Κοινοβούλιο.
Το γεγονός ότι σε αυτή εδώ την αίθουσα είναι δυνατόν, εκπρόσωποι της Ομάδας της Αριστεράς - δεν είμαι πλέον σε θέση να γνωρίζω ποιος ήταν - να χαρακτηρίζουν εκλεγμένους εντολοδόχους του παρόντος Σώματος ως μιάσματα του θεσμικού αυτού οργάνου, χωρίς εσείς, αξιότιμε κύριε Πρόεδρε, να τους επαναφέρετε στην τάξη, με έχει θίξει βαθύτατα!
Αυτές οι δηλώσεις δεν θα έπρεπε να γίνουν αποδεκτές, επειδή ακριβώς συγκαταλέγονται σε εκείνα τα ακραία δικαιώματα, τα οποία κατίσχυσαν στην πατρίδα μου μια δεδομένη περίοδο, όταν δεν είχα ακόμα γεννηθεί ή ήμουν μικρό παιδί.
Οφείλουμε να μην τις αποδεχόμαστε, ανεξάρτητα από το πού προέρχονται, είτε από την άκρα δεξιά είτε από την άκρα αριστερά!
.
(DA) Οι Σουηδοί και Δανοί σοσιαλδημοκράτες ψήφισαν σήμερα κατά της έκθεσης του κ. Oliver Duhamel σχετικά με τη συνταγματοποίηση των συνθηκών.
Η έκθεση στηρίζεται στην προϋπόθεση ότι οι συνθήκες πρέπει να περιέχουν ένα θεμελιώδες τμήμα σύμφωνα με το οποίο οι κοινές πολιτικές πρέπει να προσαρτηθούν στη "Συνθήκη πλαίσιο" ως παραρτήματα και ότι πρέπει να προβλεφθούν διαφοροποιημένες διαδικασίες για την αναθεώρηση των εν λόγω κειμένων.
Θεωρούμε ότι η βάση για τη συνεργασία στην ΕΕ πρέπει να συνεχίσει να είναι η ομοφωνία σε θεμελιώδη θέματα για τη νομική βάση στην οποία στηρίζεται η ΕΕ.
Ως εκ τούτου, δεν μπορούμε να υπερψηφίσουμε την έκθεση.
Μολαταύτα συμφωνούμε με την έκθεση στο σημείο που επισημαίνει ότι οι συνθήκες στην παρούσα τους μορφή έχουν πολλές ελλείψεις όσον αφορά την απλότητα και τη διαφάνεια.
Ως εκ τούτου, προσμένουμε μια αναδιοργάνωση των κειμένων που θα επέτρεπε μια πιο ορθολογική και πλέον κατανοητή προσέγγιση των στόχων και των μέσων της οικοδόμησης της Ευρωπαϊκής Ένωσης.
.
(SV) Δυστυχώς η Επιτροπή Συνταγματικών Υποθέσεων του Ευρωπαϊκού Κοινοβουλίου δεν ασχολήθηκε με τίποτα από όσα συνέβησαν στην Ευρωπαϊκή Ένωση κατά τα τελευταία χρόνια.
Κατά τις εκλογές του 1999 για το Ευρωπαϊκό Κοινοβούλιο η συμμετοχή των ψηφοφόρων ήταν μόνο 40% εάν δεν συνυπολογίσουμε τις χώρες όπου η ψηφοφορία ήταν υποχρεωτική και τις χώρες στις οποίες διεξήχθησαν εθνικές εκλογές συγχρόνως με τις εκλογές για το Ευρωπαϊκό Κοινοβούλιο.
Τόσο λίγος ήταν λοιπόν ο ενθουσιασμός για το σχέδιο της ομόσπονδης Ευρώπης εν έτει 1999.
Τώρα, τον Σεπτέμβριο του 2000, ο λαός της Δανίας ψήφισε κατά της συμμετοχής της χώρας αυτής στην ΟΝΕ και σίγουρα θα είχαν ψηφίσει αρνητικά για την ΟΝΕ και οι πολίτες πολλών κρατών μελών αν τους είχε δοθεί η ευκαιρία.
Με ενδιαφέρον παρατηρήσαμε πώς οι δανοί σοσιαλδημοκράτες επευφημούσαν τη νύχτα των εκλογών για την ΟΝΕ όταν ανακοινώνονταν τα εκλογικά αποτελέσματα στις αριστοκρατικές περιοχές, ενώ έδειχναν την απογοήτευσή τους όταν διαπίστωσαν πώς ψήφισαν οι εργατικές περιοχές.
Αυτό και μόνο θα έπρεπε να αφυπνίσει πολλές συνειδήσεις για να δουν τα κακώς κείμενα στην ανάπτυξη της ΕΕ.
Η Επιτροπή Συνταγματικών Υποθέσεων, παρά την ήττα που υπέστησαν τα σχέδια για τη δημιουργία μίας ομόσπονδης ΕΕ, μας παρουσίασε ακόμα μία έκθεση η οποία αποσκοπεί στη δημιουργία ενός ευρωπαϊκού συντάγματος, παρά το γεγονός ότι με κανέναν τρόπο δεν ζητούν οι πολίτες μας κάτι τέτοιο.
Αυτό που πραγματικά χρειάζεται είναι ένας σαφέστερος ορισμός της "αρχής της επικουρικότητας" στην Ευρωπαϊκή Ένωση.
Σήμερα η αρχή αυτή αποτελεί απλώς ένα εργαλείο για την Ευρωπαϊκή Ένωση, καθώς η ίδια η Ένωση αποφασίζει σε ποιο επίπεδο θα λαμβάνονται οι διάφορες πολιτικές αποφάσεις με αποτέλεσμα να απορροφά η Ένωση τον ένα πολιτικό τομέα μετά τον άλλο.
Υπάρχει περαιτέρω μία ανάγκη απλοποίησης των κανόνων για την ελαστικότητα, έτσι ώστε να καταστεί όλο και πιο εύκολη η συνεργασία σε ευρωπαϊκό επίπεδο, όπως ακριβώς επιθυμούν και οι λαοί της Ευρώπης.
Εξάλλου, θα πρέπει να αναφερθούν με σαφήνεια οι τομείς στους οποίους η Ευρωπαϊκή Ένωση δεν επεμβαίνει, εκείνοι δηλαδή οι τομείς στους οποίους μπορούν να λαμβάνουν αποφάσεις τα κυρίαρχα κράτη μέλη.
.
(ΡΤ) Οι πορτογάλοι σοσιαλιστές βουλευτές υπερψήφισαν την έκθεση Duhamel για τη συνταγματοποίηση των Συνθηκών, βασικά διότι συμφωνούν με την ανάγκη της Ευρωπαϊκής Ένωσης να προχωρήσει στην απλούστευση και την οργάνωση των θεμελιωδών κειμένων που τη διέπουν και που σήμερα είναι σχεδόν ακατανόητα λόγω του σύνθετου χαρακτήρα που έχει εισάγει η διαδοχική συσσώρευση Συνθηκών.
Επομένως, είναι σημαντικό η Ευρωπαϊκή Ένωση να προχωρήσει προς ένα Σύνταγμα που θα ενσωματώσει το Χάρτη των θεμελιωδών δικαιωμάτων.
Η επιβίωση μίας πλήρους δημοκρατίας στην Ευρωπαϊκή Ένωση έχει πολλά να κερδίσει με την έγκριση ενός Συντάγματος που θα είναι σαφές, απλό, κατανοητό και θα αποτελεί μία αναφορά για όλους τους πολίτες.
Οι πορτογάλοι σοσιαλιστές ευρωβουλευτές δεν συμφωνούν ωστόσο με το γεγονός ότι η επικύρωση αυτού του " Συντάγματος " πρέπει υποχρεωτικά να γίνει μέσω δημοψηφίσματος.
Με αυτό δε σημαίνει βέβαια ότι είμαστε εναντίον της χρήσης του θεσμού του δημοψηφίσματος, ούτε ότι σε ένα μεγαλύτερο βαθμό πολιτικής εμβάθυνσης της Ευρωπαϊκής Ένωσης δεν πρέπει να αντιστοιχεί μία λαϊκή ετυμηγορία των Πορτογάλων.
Η επιλογή πρέπει να είναι αυτόνομη και ελεύθερη και να μην υπακούει σε μία επιβολή που θα μπορούσε να προσκρούει με την συνταγματική πρακτική κάθε χώρας.
Επομένως, οι πορτογάλοι σοσιαλιστές βουλευτές καταψήφισαν την πρόταση της ίδιας της πολιτικής τους ομάδας που στόχευε σε ένα ομοιογενές πρότυπο δημοψηφίσματος για όλες τις χώρες μέλη της Ευρωπαϊκής Ένωσης.
Για να επιτευχθεί ο επιθυμητός στόχος ενός ευρωπαϊκού Συντάγματος δεν πρέπει να επιβληθούν αυστηρά πρότυπα και μεθοδολογίες που θα οδηγήσουν μοιραία στην αποτυχία του στόχου που επιδιώκεται.
Σε ένα τόσο λεπτό θέμα η τόλμη και η φρόνηση πρέπει να συμβαδίζουν.
.
(FR) Υποστηρίζω, σε επίπεδο μορφής όσο και σε επίπεδο περιεχομένου, τον τρόπο εργασίας και την έκθεση του Olivier Duhamel.
Παντοτινός Ευρωπαίος, πρόεδρος-διευθύνων του Ευρωπαϊκού Κινήματος του Βορά και του "Πολίτη της Ευρώπης" είμαι υπέρ της ομοσπονδιακής Ευρώπης και υπέρμαχος μιας πολιτικής, κοινωνικής Ευρώπης του πολίτη, η οποία θα είναι δημοκρατική και αποτελεσματική συγχρόνως.
Τη στιγμή που η Ευρωπαϊκή Ένωση κατατρύχεται από έρποντες εθνικισμούς και απειλείται από λιγότερο ή περισσότερο κεκαλυμμένους φασισμούς, θα χρειαζόταν, χρειάζεται, μια νέα πνοή.
Ο Olivier Duhamel και η έκθεση του συγκλίνουν προς τα εκεί με χαρισματικό τρόπο·
Ψήφισα, επομένως, υπέρ της έκθεσής του με αποφασιστικότητα και με κάποιον ενθουσιασμό!
.
(FR) Παρότι εκτίμησα το έργο του Olivier Duhamel, απείχα από την τελική ψηφοφορία, διότι θεωρώ ότι η συζήτηση για το Σύνταγμα της Ευρωπαϊκής Ένωσης είναι πρόωρη.
Παρότι είναι επιθυμητή, η υιοθέτηση ενός τέτοιου Συντάγματος θα πρέπει να αποτελεί το αποκορύφωμα μιας βαθιάς θεσμικής μεταρρύθμισης.
Ένα σύνταγμα δεν θα έχει νόημα, εάν δεν συνιστά το δημοκρατικό πλαίσιο μιας πραγματικής ευρωπαϊκής ομοσπονδίας, των Ηνωμένων Πολιτειών της Ευρώπης.
Εφόσον η ΕΕ παραμένει μόνο ένα άθροισμα κρατών εθνών, τα οποία εφαρμόζουν μια περιορισμένη αλληλεγγύη, περιορισμένη δημοσιονομικά σε ένα ανώτατο όριο της τάξης του 1,27% του ακαθάριστου εγχώριου προϊόντος της Ευρώπης, κάθε προσπάθεια "συνταγματοποίησης" των υφιστάμενων συνθηκών αποτελεί μόνο μια προσπάθεια φυγής προς τα εμπρός σε ένα αβέβαιο πολιτικό πεδίο.
.
(FR) Καταψηφίζουμε την έκθεση στο όνομα ακριβώς της δημοκρατικής Ευρώπης την οικοδόμηση της οποίας επιθυμούμε.
Επεκτείνοντας τα μέσα και τους στόχους που χρησιμοποιήθηκαν για τη σύνταξη του Χάρτη των θεμελιωδών δικαιωμάτων με σκοπό αυτή τη φορά την επεξεργασία ενός συντάγματος, η Ένωση επιμένει να οικοδομήσει μία Ευρώπη η οποία δεν είναι φτιαγμένη ούτε από τους πολίτες ούτε για τους πολίτες, είτε αυτοί προέρχονται από τα κράτη μέλη είτε από τις υποψήφιες προς ένταξη χώρες.
Ούτε για τους λαούς, καθώς πουθενά δεν αναφέρεται η κοινωνική πτυχή της Ευρώπης.
Όπως και με την περίπτωση του χάρτη που ευνοεί υπερβολικά την επιχειρηματική ελευθερία και το δικαίωμα της ιδιοκτησίας, χωρίς να προστατεύει τα 62 εκατομμύρια απόρων και τα 18 εκατομμύρια ανέργων, γίνεται επί του παρόντος συζήτηση για την πολιτική ενίσχυση της φιλελεύθερης Ευρώπης του Μάαστριχτ.
Ένα πραγματικό κοινωνικό σύνταγμα θα έπρεπε να ρυθμίζει, σε ανώτατο επίπεδο, την αφρόκρεμα των κεκτημένων που αφορούν τους εργαζόμενους, τις γυναίκες, τους μετανάστες και τους πολίτες.
Ούτε από τους λαούς, και ετούτο παρά ορισμένες υποκριτικές νύξεις για ενδεχόμενα δημοψηφίσματα, διότι, για μια ακόμη φορά, η απόφαση για την τύχη 385 εκατομμυρίων ατόμων θα ληφθεί από κάποια θεσμικά σώματα.
Η σύγκληση ευρωπαϊκών συνελεύσεων του κοινωνικού κινήματος θα έδινε τη δυνατότητα να προχωρήσουμε προς έναν πραγματικό χάρτη των δικαιωμάτων των λαών και των εργαζομένων.
Ο απώτερος στόχος είναι η σκηνοθεσία μιας αποστειρωμένης συζήτησης μεταξύ των υπερμάχων του ομοσπονδιακού συστήματος και των υποστηρικτών της κυριαρχίας.
Το εγχείρημα αυτό καθίσταται ακόμη ευκολότερο εάν δεν θιγούν τα κοινωνικά ζητήματα.
Εκφράζουμε την αντίθεσή μας στη λανθασμένη αυτή επιλογή και απαιτούμε, από κοινού με το κοινωνικό κίνημα, έναν άλλο χάρτη για μία άλλη Ευρώπη.
.
(FR) Η ψηφοφορία για την έκθεση της Επιτροπής Συνταγματικών Υποθέσεων, που εγκρίθηκε με 18 ψήφους υπέρ, 2 κατά και 6 αποχές, αποδεικνύει το χάσμα που υπάρχει μεταξύ των μελών του παρόντος Σώματος για το θέμα αυτό.
Μπορούμε κάλλιστα να κατατάξουμε αυτή την έκθεση πρωτοβουλίας του κ. Duhamel μεταξύ αυτών που καλύτερο θα ήταν να μην έχουν γραφτεί, ιδιαίτερα κατά τη χρονική αυτή στιγμή.
Διότι, με δεδομένη την κατάσταση που επικρατεί στα διάφορα κράτη μέλη, κινδυνεύει ενδεχομένως να γίνει αντιπαραγωγική σε μια εποχή κατά την οποία δεν αποτελεί πρώτη προτεραιότητα η ευρεία συζήτηση για την εκπόνηση συντάγματος, αλλά η επεξεργασία μιας Συνθήκης που θα επιτρέψει στην Ευρωπαϊκή Ένωση να αφομοιώσει τη διεύρυνση χωρίς να θέσει σε κίνδυνο την κοινοτική μέθοδο, καίριο παράγοντα της επιτυχούς ευρωπαϊκής ολοκλήρωσης.
Στο πλαίσιο της συζήτησης αυτής με θέμα "Σύνταγμα ή Συνθήκη" , έχω περισσότερη εμπιστοσύνη στον Ζακ Ντελόρ παρά στον κ. Duhamel και σε όσους τον υποστήριξαν για την υποβολή της εν λόγω έκθεσης.
Ο Ζακ Ντελόρ υπενθύμισε ορθά μόλις ένα μήνα νωρίτερα, συγκεκριμένα με την ευκαιρία μιας συνεδρίασης της Επιτροπής Συνταγματικών Υποθέσεων, ότι ο όρος "Σύνταγμα" παρουσιάζει μεγάλη αμφισημία.
Μας είπε εάν κατάλαβα καλά, κάτι στο οποίο συμφωνούν πολλοί πολιτικοί, ότι είναι ενδεχομένως προτιμότερο να διέπει τις σχέσεις μας με τις άλλες χώρες μία διεθνής συνθήκη.
Στο πλαίσιο αυτό - πάντα κατά τα λεγόμενα του Ζακ Ντελόρ - θα ήταν δυνατό να δεχτούμε την από κοινού άσκηση της κυριαρχίας σε ορισμένους τομείς.
Το Σύνταγμα διαφέρει!
Παραπέμπει σε ένα ενιαίο κράτος.
Το Σύνταγμα θα οδηγούσε ενδεχομένως τα κράτη μέλη σε ένα πολύ επικίνδυνο δρόμο όπου ένα συνταγματικό δικαστήριο θα μπορούσε να απογυμνώνει σιγά σιγά τα έθνη από τα προνόμια την άσκηση των οποίων επιθυμούν να διατηρήσουν τα κράτη.
Μια καλή συνθήκη αξίζει περισσότερο από μια συνθήκη που θα ονομάσουμε "Σύνταγμα" (τέλος του αποσπάσματος των λόγων του Ζακ Ντελόρ).
Επειδή ακριβώς συμφωνώ απόλυτα με τη λογικότατη άποψη του Ζακ Ντελόρ, καταψήφισα την έκθεση του κ. Duhamel.
.
(ΡΤ) Αν και δεν αρνούμαι την αξιέπαινη πρόθεση ενίσχυσης και εμβάθυνσης της Ευρωπαϊκής Ένωσης, καθώς επίσης και απλούστευσης των κειμένων που απαιτείται για την προσέγγιση της λειτουργίας τους σε σχέση με τους πολίτες, δεν υπερψήφισα το ψήφισμα.
Ουσιαστικά το ψήφισμα παρουσιάζεται ως ένα " κουτί της Πανδώρας" χωρίς να είναι τυπικά σαφές στο κείμενο σε τι εξυπηρετεί ή ποια είναι η αληθινή καταλληλότητα ή γιατί επείγει ένα Ευρωπαϊκό Σύνταγμα.
Λόγω της φύσης του, ένα Σύνταγμα, στα καλούπια μέσα στα οποία συχνά υποστηρίζεται κατά τρόπο αντιφατικό για την Ευρώπη, μπορεί ταυτόχρονα να εξυπηρετήσει την πορεία για έναν "πολιτισμό" της Ένωσης, που θα βασίζεται στη δημοκρατία και την ιθαγένεια, όπως επίσης μπορεί να είναι το εργαλείο μίας "διασαφήνισης" των αρμοδιοτήτων, ένα κύκλος κιμωλίας που θα αποδίδει τυπικά και οριστικά στην Ένωση και στα όργανά της πολύ ιδιαίτερες και ειδικές αρμοδιότητες.
Η συνταγματοποίηση των Συνθηκών μπορεί να αποτελέσει εξέλιξη της Ένωσης και υπεράσπιση των πολιτικών αρμοδιοτήτων της, όπως αντίθετα μπορεί να μην είναι τίποτα περισσότερο από μία τυπική καθιέρωση της αρχής της επικουρικότητας.
Περιέργως, πολλοί βουλευτές μέχρι και ο πρωθυπουργός Μπλερ υποστηρίζουν το Ευρωπαϊκό Σύνταγμα·
Με τη σαφήνεια του λόγου του Mάριο Σοάρες, που ερμήνευσε αυτή την έκθεση με το βαθύ ευρωπαϊκό αισθητήριό του, χωρίς παραχωρήσεις σε ευκολίες δημοψηφισμάτων με μεγάλο κίνδυνο και χωρίς παράδοση σε πολλά κράτη μέλη, ακούσαμε απλά την καθαρή ερμηνεία ενός Ευρωπαίου με γνωστές πεποιθήσεις και ιστορία.
Το κείμενο, δυστυχώς, δεν ακολουθεί το σχέδιο και τη βούληση του πρώτου Ευρωπαίου από τους Πορτογάλους.
Σε αυτή τη διαφορά, που μόνο το συντάκτη της έκθεσης καθιστά υπεύθυνο διότι δεν είναι σαφής και συγκεκριμένος, βασίζεται η δυσπιστία μου για το κείμενο και η πολιτική αδυναμία μου να το υπερψηφίσω.
Θα το καταψήφιζα μάλιστα εάν αυτός δεν ήταν ένας πολύ ριζικός τρόπος αξιολόγησης ενός κειμένου, όχι ενός τόσο σημαντικού όσο αυτό·
.
(ΕΝ) Χαιρετίζω την έκθεση του κ. Duhamel και πιστεύω ότι είναι μία ενδιαφέρουσα και εποικοδομητική συνεισφορά στην ιδέα της συνταγματοποίησης των Συνθηκών.
Αν και θα μπορούσε να επιχειρηματολογήσει κανείς ότι οι υπάρχουσες Συνθήκες συνιστούν ουσιαστικά το Ευρωπαϊκό Σύνταγμα, είναι δυσανάγνωστες και τα άρθρα τους δεν ακολουθούν πάντα λογική σειρά.
Το μελλοντικό Σύνταγμα πρέπει να καθορίζει σαφώς και (σχετικά) συνοπτικά:
τα θεμελιώδη δικαιώματα των Ευρωπαίων πολιτών,
την αρχή του διαχωρισμού των εξουσιών και του κράτους δικαίου,
τη σύνθεση, το ρόλο και τη λειτουργία των θεσμικών οργάνων της Ένωσης,
τον καταμερισμό των εξουσιών και των αρμοδιοτήτων,
την αρχή της επικουρικότητας,
το ρόλο των ευρωπαϊκών πολιτικών κομμάτων,
το στόχο της ευρωπαϊκής ολοκλήρωσης.
Η έκθεση αυτή έχει μια θετική αλλά και μια αρνητική πλευρά.
Ορθώς επισημαίνεται ότι, με την πάροδο των ετών, έχει προκύψει μια συσσώρευση μακροσκελών και περίπλοκων συμβάσεων και ότι θα ήταν καλά να ξαναγραφτούν όλες αυτές οι συμβάσεις σε μία σύντομη και ευανάγνωστη σύμβαση πλαίσιο, στην οποία θα γίνεται σαφές σε όλους τι έχει συμφωνηθεί μέχρι σήμερα.
Ταυτόχρονα προτείνεται η θέσπιση ενός ευρωπαϊκού συντάγματος, το οποίο θα πρέπει να περιλαμβάνει τόσο αυτή τη συμφωνία πλαίσιο όσο και το χάρτη των θεμελιωδών δικαιωμάτων, καθορίζοντας ταυτόχρονα το ρόλο των ευρωπαϊκών πολιτικών κομμάτων.
Παρόλο που αναγνωρίζει ότι η ταυτότητα των κρατών μελών πρέπει να γίνει σεβαστή και ότι δεν πρέπει να καταργηθεί η εθνική ιθαγένεια, η έκθεση αυτή τείνει πάρα πολύ έντονα προς την κατεύθυνση ενός συγκεντρωτικού ευρωπαϊκού υπερκράτους με βάση το πρότυπο των ΗΠΑ.
Υποστηρίζω ευχαρίστως την επέκταση των θεμελιωδών κοινωνικών δικαιωμάτων και την ανάπτυξη μιας διαφανούς και ευπροσπέλαστης δομής για τη λήψη πολιτικών αποφάσεων.
Για να γίνει αυτό αρκεί μια συντακτική αναδιατύπωση των υφιστάμενων συνθηκών και η υπογραφή εκ μέρους της Ευρωπαϊκής Ένωσης της ευρωπαϊκής σύμβασης για τα ανθρώπινα δικαιώματα, του Συμβουλίου της Ευρώπης, η οποία υπάρχει εδώ και πολύ καιρό.
.
(ΕΝ) Τα μέλη του βρετανικού εργατικού κόμματος της Ομάδας των Ευρωπαίων Σοσιαλιστών χαιρετίζουν την έκθεση αυτή χωρίς να την αποδέχονται σε όλες της τις λεπτομέρειες.
Πιστεύουμε ότι η αναδιοργάνωση των Συνθηκών και η απλοποίησή τους θα διευκόλυνε τους πολίτες να καταλάβουν καλύτερα το εύρος - και τα όρια - των αρμοδιοτήτων της ΕΕ καθώς και τις διαδικασίες για την άσκηση αυτών των αρμοδιοτήτων.
Χαιρετίζουμε την άποψη ότι οι μελλοντικές αλλαγές, μετά το Συμβούλιο της Νίκαιας, θα προετοιμαστούν στο πλαίσιο μιας Συνέλευσης στην οποία θα συμμετάσχουν τα εθνικά κοινοβούλια, το Ευρωπαϊκό Κοινοβούλιο και εκπρόσωποι των κυβερνήσεων των κρατών μελών, με βάση το επιτυχημένο προηγούμενο της συνέλευσης που ανέλαβε την εκπόνηση του Χάρτη των θεμελιωδών δικαιωμάτων.
Η διαδικασία επικύρωσης, ωστόσο, θα πρέπει να διενεργηθεί από κάθε κράτος μέλος σύμφωνα με τους δικούς του κανόνες και διαδικασίες.
Δεν θα θέλαμε επίσης να προκαταλάβουμε το έργο αυτής της Συνέλευσης, αποφασίζοντας από τώρα τι θα πρέπει να περιληφθεί στο νέο σύνταγμα, όπως για παράδειγμα εάν θα πρέπει να συμπεριληφθεί ο Χάρτης των θεμελιωδών δικαιωμάτων.
Διαθέτουμε ήδη ένα ευρωπαϊκό σύνταγμα υπό τη μορφή των Συνθηκών, στο μέτρο που τα κείμενα αυτά καθορίζουν τις αρμοδιότητες και τις διαδικασίες της ΕΕ, καθώς και τη σύνθεση και τις εξουσίες των θεσμικών της οργάνων.
Ωστόσο, τα κείμενα αυτά δεν είναι κωδικοποιημένα, είναι ασαφή και ανεπαρκή όσον αφορά την αποτελεσματικότητα και τη δημοκρατικότητά τους.
Χαιρετίζουμε κάθε προσπάθεια βελτίωσης των κειμένων αυτών.
.
(SV) Απείχα της τελικής ψηφοφορίας.
Θεωρώ αποφασιστικής σημασίας να συνδεθεί ο Χάρτης για τα θεμελιώδη δικαιώματα στην ΕΕ με τη σύμβαση του Συμβουλίου της Ευρώπης για τα ανθρώπινα δικαιώματα.
Η λέξη σύνταγμα δημιουργεί λανθασμένους συνειρμούς· αντ' αυτού η σωστή έννοια που θα έπρεπε να είχαμε χρησιμοποιήσει θα ήταν σύνοψη και απλοποίηση της συνθήκης της Ευρωπαϊκής Ένωσης.
Οι σουηδοί χριστιανοδημοκράτες δεν θεωρούν ότι ως μέθοδος εργασίας η συνέλευση αποδείχθηκε δημοκρατική ή αποτελεσματική προκειμένου να υιοθετήσουμε τον Χάρτη των θεμελιωδών δικαιωμάτων.
Αυτό αφορά επίσης και τις δυνατότητες ελέγχου που είχαν τα εθνικά κοινοβούλια και οι επιτροπές συνταγματικών υποθέσεων των κοινοβουλίων αυτών, αλλά και η Επιτροπή Συνταγματικών Υποθέσεων του Ευρωπαϊκού Κοινοβουλίου.
Στην πράξη το Προεδρείο της συνέλευσης έκανε τη δική του σύνοψη αυτών που θεωρεί τα συμπεράσματα των συμμετεχόντων.
Σε περίπτωση που η μέθοδος της συνέλευσης χρησιμοποιηθεί και στο μέλλον, τα καθήκοντά της θα πρέπει να είναι περιορισμένα και να λειτουργεί αυτή ως συμβουλευτική ομάδα.
.
(FR) Υπερψήφισα με ενθουσιασμό την έκθεση του συναδέλφου μας Olivier Duhamel, διότι ανήκει στις σημαντικές εκείνες φωνές και βουλήσεις, που πρόσθεσαν το λιθαράκι τους στη σταδιακή οικοδόμηση της Ευρώπης κατά την μεταπολεμική περίοδο.
Όμως, η φωνή αυτή - γεγονός που έχει άμεση σχέση - είναι μια κοινοβουλευτική φωνή, η φωνή ενός θεσμικού οργάνου που επιβεβαιώνει καθημερινά όλο και περισσότερο την εξουσία των λαών στο εσωτερικό της Ένωσης και του θεσμικού της τριγώνου.
Προοδευτικά, από συνθήκη σε συνθήκη, και ας ελπίσουμε ότι η συνθήκη της Νίκαιας δεν θα το διαψεύσει, τα παλαιά ευρωπαϊκά εθνικά κράτη βγαίνουν από τα στενά όριά τους και συγκροτούν μια παγκόσμια δύναμη σε έναν κόσμο γιγάντων.
Όλοι εδώ γνωρίζουμε ότι η Ευρώπη, το νόμισμα, η διπλωματία, η ασφάλεια, ο πολιτισμός, η φιλοσοφία, το κοινωνικό της πρότυπο, δεν θα υπερισχύσουν της λαμπρής ιστορίας, αλλά και των μάταιων σπαραγμών των λαών της, παρά μόνο με τη συγκρότηση μιας ομοσπονδίας κρατών-εθνών που θα διαθέτει ισχυρά, συνεκτικά και σεβαστά θεσμικά όργανα, τα οποία θα εντάσσονται στο πλαίσιο ενός ευρωπαϊκού Συντάγματος, για την εκπόνηση του οποίου προετοιμάζει το έδαφος ο συνάδελφος κ. Duhamel.
Μέχρι τη Συνθήκη του Αμστερνταμ το 1997, η Ευρώπη ήταν ένα διακυβερνητικό υπερσυνδικάτο.
Με τη Συνθήκη του Αμστερνταμ και την επέκταση της διαδικασίας της συναπόφασης, το Ευρωπαϊκό Κοινοβούλιο οδήγησε πράγματι την Ευρώπη στο δρόμο της πολιτικής ολοκλήρωσης προσδίδοντάς της υπερεθνικό χαρακτήρα.
Εάν αύριο η Ένωση θελήσει να αγκαλιάσει ολόκληρη την Ευρώπη, τη γεωγραφική Ευρώπη, πέρα ακόμη και από τις προσεχείς διευρύνσεις, θα έχει ανάγκη από πολιτικά και δημοκρατικά ώριμα θεσμικά όργανα.
Από το τρέχον έτος 2000, που ορισμένοι θεωρούν υπερβολικά ανιαρό, η ιστορία θα συγκρατήσει το γεγονός ότι κέρδισε έδαφος και ότι επιβεβαιώθηκε η ιδέα της σύστασης ενός ευρωπαϊκού συντάγματος στην πλειοψηφία των εδράνων του σώματος αυτού, σε τέτοιο σημείο ώστε σήμερα να καταλήγουμε στην έγκριση της έκθεσης Duhamel.
Για αυτό ακριβώς το λόγο πρέπει να ευχηθούμε ένθερμα την επιτυχία της Διάσκεψης Κορυφής της Νίκαιας και της Διακυβερνητικής Διάσκεψης προκειμένου, πολύ απλά, να μπορέσουμε να προχωρήσουμε περαιτέρω με ταχείς ρυθμούς.
Έκθεση Gil-Robles (A5-0288/2000)
Κύριε Πρόεδρε, από τότε που εξελέγην στο Ευρωπαϊκό Κοινοβούλιο έχω μία ανησυχία που πολλές νύχτες δεν με αφήνει να κοιμηθώ: θα καταφέρω, πριν τελειώσει η θητεία μου, να συμβάλω σε μια ευρωπαϊκή νομοθεσία για το θέμα των συντάξεων Μέχρι σήμερα δεν είναι δυνατό, επειδή δεν είναι αρμοδιότητά μας!
Όμως η έκθεση του αξιότιμου κ. Gil-Robles έρχεται να με βοηθήσει, επειδή προτείνει να συμφωνήσουν ορισμένα κράτη μέλη της Ευρωπαϊκής Ένωσης να ακολουθήσουν κοινή δράση σε ορισμένα θέματα, τομείς και πεδία.
Εύχομαι, επομένως, να αποφασισθεί σύντομα ενισχυμένη συνεργασία μεταξύ ορισμένων κρατών - συμπεριλαμβανομένης της Ιταλίας - προκειμένου να υιοθετήσουν κοινούς κανόνες για την αντιμετώπιση των συντάξεων και των συνταξιοδοτικών εισφορών που καταβάλλουν οι εργαζόμενοι.
Έτσι θα μπορώ να κοιμάμαι!
Κύριε Fatuzzo, αυτό το ελπίζουμε όλοι!
.
(DA) Οι Σουηδοί και Δανοί σοσιαλδημοκράτες ψήφισαν σήμερα κατά της έκθεσης του κ. Josι Maria Gil-Robles Gil-Delgado σχετικά με τη στενότερη συνεργασία.
Συμφωνούμε με τις βασικές αρχές που καθορίζει η έκθεση ότι η στενότερη συνεργασία πρέπει να αναπτυχθεί εντός των θεσμικών πλαισίων της Ευρωπαϊκής Ένωσης και ότι οι πολιτικές και νομικές προϋποθέσεις που επιβάλλει η Συνθήκη του Αμστερνταμ στην ανάπτυξη των στενότερων συνεργασιών έχουν ως στόχο τον περιορισμό των κινδύνων ρήξης των δεσμών αλληλεγγύης μεταξύ των κρατών μελών και κατάτμησης του κοινοτικού νομικού χώρου.
Αναγνωρίζουμε ότι μια ορισμένη διαφοροποίηση στον ρυθμό και την έκταση της ευρωπαϊκής ολοκλήρωσης μπορεί να είναι χρήσιμη για την πρόοδο της οικοδόμησης της Κοινότητας, εφόσον διαφυλάσσονται οι κοινοί στόχοι και εφόσον νοείται η διαφοροποίηση ως ένα μέσο προσωρινού και μεταβατικού χαρακτήρα, με τον οφειλόμενο σεβασμό ότι εναπόκειται αποκλειστικά στα κράτη που παραμένουν εκτός να αποφασίσουν εάν - και, κατά περίπτωση, πότε - επιθυμούν να συμμετάσχουν στους τομείς που καλύπτονται από τη στενότερη συνεργασία.
Δεν ψηφίζουμε υπέρ της έκθεσης επειδή αδυνατούμε να στηρίξουμε τις τροπολογίες για τις πολιτικές και νομικές προϋποθέσεις για στενότερη συνεργασία.
Η κατάργηση των προϋποθέσεων ότι η στενότερη συνεργασία δεν πρέπει να υπερβαίνει τα πλαίσια της συνθήκης, η κατάργηση του δικαιώματος αρνησικυρίας και η δυνατότητα παραπομπής του θέματος στο Ευρωπαϊκό Συμβούλιο έρχονται σε ρήξη με τις άκρως θεμελιώδεις αρχές βάσει των οποίων λειτουργεί η ευρωπαϊκή συνεργασία στην ΕΕ.
.
(DA) Η Ομάδα ΕΔΔ καταψηφίζει την έκθεση του κ. Gil-Robles Gil-Delgados σχετικά με τη στενότερη συνεργασία.
Η έκθεση προτείνει την κατάργηση του δικαιώματος αρνησικυρίας, γεγονός που στην πραγματικότητα σημαίνει ότι τα κράτη που επιθυμούν μεγαλύτερη ολοκλήρωση θα μπορέσουν να προχωρήσουν χωρίς να έχουν ευρεία λαϊκή στήριξη.
Η επιθυμία που κρύβεται από πίσω είναι να συνεχίσει η εξέλιξη προς μια "διαρκώς στενότερη ένωση" χωρίς να υπάρξουν εμπόδια εξαιτίας της διεύρυνσης που έχουν αναλάβει τα κράτη μέλη της ΕΕ.
Η ενισχυμένη συνεργασία θα οδηγήσει σε συγκεντρωτισμό των περισσότερων πολιτικών, ακόμη και των πλέον ευαίσθητων, σε ακόμη μεγαλύτερο βαθμό από απ' ότι σήμερα.
Ο κ. Gil-Robles προτείνει συνεπώς τη συμμετοχή της ΚΕΠΠΑ.
Αντιθέτως φρονούμε ότι οι μελλοντικές εξελίξεις θα αυξήσουν την ανάγκη για πολύ περισσότερο διαφοροποιημένη και ευέλικτη συνεργασία στην Ευρώπη.
Αν επιτρέψουμε να λαμβάνονται αποφάσεις για ακόμη περισσότερα σημαντικά θέματα με ειδική πλειοψηφία ερχόμαστε σε σύγκρουση με τους βασικούς δημοκρατικούς κανόνες.
Τα κράτη που έχουν παράδοση διεξαγωγής δημοψηφισμάτων όταν πρόκειται για την εκχώρηση κυριαρχίας εφεξής διακινδυνεύουν να περιέλθουν σε μια κατάσταση όπου η πρόταση που εθνικά απορρίπτεται εγκρίνεται σε κοινοτικό επίπεδο.
Τα κράτη που δεν είναι τόσο ενθουσιώδη για την ολοκλήρωση μένουν με μια κακή εναλλακτική λύση, ήτοι να αντιγράψουν τη νομοθεσία στην οποία δεν είχαν καμία επιρροή ή συμμετοχή.
Πάντως είναι αδύνατο να αποφύγουν τη νομοθεσία των πρωτοπόρων κρατών.
Η Ομάδα ΕΔΔ επιθυμεί μια πιο ελεύθερη και πιο ευέλικτη Ευρώπη όπου δεν θα πιεζόμαστε να συμμετέχουμε σε όλα.
Επιθυμούμε μια Ευρώπη της δημοκρατίας και της διαφοράς.
Κατά συνέπεια, καταψηφίζουμε την έκθεση.
.
(FR) Καταψήφισα την έκθεση Gil-Robles σχετικά με τη στενότερη συνεργασία, δηλαδή τη συνεργασία που δεν αφορά το σύνολο των μελών της Ένωσης, αλλά μόνο ορισμένα από αυτά.
Στην πραγματικότητα, αν και η έκθεση αυτή επιχειρεί να καταστήσει πιο ευέλικτο το ιδιαίτερα άκαμπτο καθεστώς που προβλέπει ο τίτλος VII της Συνθήκης ΕΕ του Αμστερνταμ, γεγονός που είναι θετικό, το τελικό αποτέλεσμα δεν είναι ακόμη καθόλου ικανοποιητικό.
Εκφράζει στην πραγματικότητα την αντίληψη για μια Ένωση υπερβολικά μονολιθική, όπου όλες οι συνεργασίες θα πρέπει να πραγματοποιούνται εντός του "ενιαίου θεσμικού πλαισίου" και να κατατείνουν στο στόχο του "υπερκράτους" .
Η έκθεση Gil-Robles προτείνει μάλιστα να ενταχθούν στο πεδίο των στενότερων συνεργασιών η κοινή εξωτερική πολιτική και η αμυντική πολιτική, γεγονός που θα δημιουργούσε μία κατάσταση ακόμη πιο συγκεντρωτική από αυτή που υφίσταται σήμερα (παράγραφος 4).
Οι προτάσεις αυτές δεν είναι αποδεκτές, καθώς οι ανάγκες συνεργασίας στην Ευρώπη, οι οποίες είναι έντονες, ποικίλες και πολύμορφες, δεν μπορούν να περιορίζονται σε ένα στενό και ενοποιημένο κοινοτικό πλαίσιο, στο οποίο οι αποφάσεις λαμβάνονται με πλειοψηφία.
Εξάλλου, η έκθεση δεν εξηγεί συγκεκριμένα - και πρόκειται για σοβαρή έλλειψη - με ποιον τρόπο θα επιτευχθεί η λειτουργία συνεργασιών στις οποίες θα συμμετέχει το εν τρίτο των μελών στο πλαίσιο των υπαρχόντων θεσμών, χωρίς να τροποποιηθούν οι θεσμοί αυτοί.
Στην πραγματικότητα, το Ευρωπαϊκό Κοινοβούλιο κάνει έναν αγώνα χρονοτριβής.
Θέλησε να εμποδίσει τη θέσπιση διαφοροποιημένων συνεργασιών στη Συνθήκη του Αμστερνταμ και υποχρεώθηκε τελικώς να υποχωρήσει, αποδεχόμενο τις "στενότερες συνεργασίες" .
Σήμερα προσπαθεί να εμποδίσει την μεγαλύτερη ευελιξία των στενότερων συνεργασιών, και σε αυτή την περίπτωση θα χάσει τελικά τον αγώνα.
Θεωρούμε ότι οι συνεργασίες, οι οποίες θα πρέπει να αποκαλούνται "διαφοροποιημένες" , δεν πρέπει ούτε να προκαθορίζονται ως προς τους στόχους τους, ούτε να περιορίζονται κατά τη θέσπισή τους, ούτε να υποβάλλονται σε περιορισμούς ως προς τη λειτουργία τους.
Ορισμένες θα μπορούσαν να χρησιμοποιήσουν το κοινοτικό πλαίσιο αν το επιθυμούν, άλλες θα μπορούσαν να δημιουργήσουν ειδικούς θεσμούς, οι οποίοι θα συνδέονται με την Ένωση μόνο μέσω μιας γραμματείας συνδέσμου.
Τέλος, είναι σαφώς προτιμότερο οι διαφοροποιημένες συνεργασίες να λειτουργούν με βάση την αρχή της ομοφωνίας, έστω και με κίνδυνο να υποβληθούν εκ νέου στα μειονεκτήματα του κοινοτικού συστήματος.
.
(FR) Υπενθυμίζω ότι ο μηχανισμός που είναι γνωστός σήμερα ως "στενότερες συνεργασίες" υπήρχε ήδη πολύ πριν από τη Συνθήκη του Αμστερνταμ.
Στην πραγματικότητα, ορισμένα κράτη μέλη, που επιθυμούσαν να εμβαθύνουν τη συνεργασία τους και να προχωρήσουν πέρα από την προβλεπόμενη από τις συνθήκες ολοκλήρωση, ανέπτυξαν διάφορα μέσα όπως το Κοινωνικό Πρωτόκολλο, οι Συμφωνίες του Σένγκεν, η Οικονομική και Νομισματική Ένωση, κτλ.
Ετούτο τους επέτρεψε να προχωρήσουν με διαφορετικούς ρυθμούς και/ή στόχους.
Ύστερα από την έναρξη ισχύος της Συνθήκης του Αμστερνταμ, η προσφυγή στα εν λόγω μέσα σχηματοποιήθηκε με την εισαγωγή της έννοιας της "στενότερης συνεργασίας" στη Συνθήκη για την Ευρωπαϊκή Ένωση (Τίτλος VII) και στη Συνθήκη περί ιδρύσεως της Ευρωπαϊκής Κοινότητας (άρθρο 11).
Ο στόχος μιας τέτοιας μορφής συνεργασίας είναι να επιτρέψει σε περιορισμένο αριθμό κρατών μελών, που είναι σε θέση και επιθυμούν να προχωρήσουν περαιτέρω, να επιδιώξουν την εμβάθυνση της οικοδόμησης της Ευρώπης, τηρώντας το ενιαίο θεσμικό πλαίσιο της Ένωσης.
Η Ευρώπη δυσκολεύεται πράγματι όλο και περισσότερο να ακολουθήσει μια συγχρονισμένη πορεία.
Πρέπει, συνεπώς, να μεριμνήσουμε ώστε να μην επιβραδυνθεί η πρόοδος του συνόλου επιτρέποντας σε ορισμένα κράτη μέλη να προχωρήσουν περισσότερο αναπτύσσοντας το μηχανισμό των στενότερων συνεργασιών.
Η προσφυγή στο μέσο αυτό συνοδεύεται από προϋποθέσεις, ώστε να αποφευχθεί η μετατροπή της Ευρωπαϊκής Ένωσης σε Ευρώπη α λα καρτ ή σε Ευρώπη πολλών ταχυτήτων.
Στο επίκεντρο των σχετικών συζητήσεων βρίσκεται ακριβώς αυτή η δικαιολογημένη ανησυχία.
Πρέπει να υπενθυμίσουμε ότι η στενότερη συνεργασία, όπως αναφέρεται στη Συνθήκη του Αμστερνταμ, πρέπει να αφορά κυρίως τομείς που δεν εμπίπτουν στην αποκλειστική αρμοδιότητα της Κοινότητας, να αποσκοπεί στην προώθηση των στόχων της Ένωσης, να σέβεται τις αρχές των Συνθηκών, να χρησιμοποιείται μόνο ως ύστατη λύση και να αφορά μια πλειοψηφία κρατών μελών.
Η στενότερη συνεργασία μπορεί ενδεχομένως να διαδραματίσει σημαντικό ρόλο στο πλαίσιο μιας διευρυμένης Ευρώπης.
Ωστόσο, λόγω της σημερινής κατάστασης των διατάξεων, ο μηχανισμός αυτός δεν είναι σε θέση να λειτουργήσει ορθά.
Για αυτό ακριβώς το λόγο συμπεριλήφθηκε η μεταρρύθμιση του εν λόγω μέσου στην ημερήσια διάταξη της ΔΔ προκειμένου να διευκολυνθεί η υλοποίησή της.
Η παρούσα έκθεση αποσκοπεί στην παγίωση της θέσης του Κοινοβουλίου μας σχετικά με το θέμα αυτό (ψήφισμα της 13ης Απριλίου 2000).
Όλα αυτά προϋποθέτουν βασικά την κατάργηση του δικαιώματος της αρνησικυρίας, τη δυνατότητα προσφυγής στις συνεργασίες όταν συμμετέχει τουλάχιστον το εν τρίτο των κρατών μελών και την επέκταση της στενότερης συνεργασίας στην κοινή εξωτερική πολιτική και πολιτική ασφάλειας.
Ο εισηγητής επιμένει ορθώς στο γεγονός ότι η εξουσία πρωτοβουλίας της Επιτροπής, η πλήρης συμμετοχή του Ευρωπαϊκού Κοινοβουλίου και ο δικαστικός έλεγχος του Ευρωπαϊκού Δικαστηρίου πρέπει να συνιστούν τον κανόνα για όλες τις στενότερες συνεργασίες.
Ένας τέτοιος μηχανισμός χρησιμοποιούμενος έξυπνα δύναται να βοηθήσει την Ένωση να βγει από το αδιέξοδο στο οποίο έχει περιέλθει.
.
(ΕΝ) Πολλές συζητήσεις έχουν διεξαχθεί τον τελευταίο καιρό γύρω από ένα θέμα που είναι γνωστό ως αρχή της ενισχυμένης συνεργασίας.
Αυτό που σημαίνει, με απλά λόγια, είναι ότι η διαδικασία ολοκλήρωσης θα είναι πληρέστερη και θα διαρκεί λιγότερο για τα μεγαλύτερα κράτη μέλη από ότι για τα μικρότερα κράτη μέλη της ΕΕ.
Στην ουσία, οι υποστηρικτές αυτής της πολιτικής θέλουν να δημιουργήσουν μία Ευρώπη των δύο τρίτων.
Θέλουν να υπάρχουν δύο διαφορετικές ταχύτητες στη διαδικασία οικοδόμησης της Ευρωπαϊκής Ένωσης: μία για τις χώρες που επιθυμούν στενότερη ολοκλήρωση και μία για τις χώρες που θέλουν να προχωρήσουν πιο προσεκτικά στην οικονομική ολοκλήρωση.
Δεν πιστεύω ότι η πλήρης αποδοχή και εφαρμογή της αρχής της ενισχυμένης συνεργασίας από τους ηγέτες της ΕΕ θα αποτελέσει απαραίτητα ένα βήμα μπροστά για την Ευρωπαϊκή Ένωση.
Πιστεύω ότι κάτι τέτοιο θα αποτελέσει καταστρατήγηση των ιδρυτικών στόχων και του πνεύματος της Συνθήκης της Ρώμης καθώς και όλων των μετέπειτα συνθηκών.
Θα πρέπει να θυμηθούμε την Ενιαία Ευρωπαϊκή Πράξη του 1987, που έθεσε τα θεμέλια για την υλοποίηση της εσωτερικής αγοράς.
Η ΕΕ διέθεσε τεράστια ποσά μέσω των Διαρθρωτικών της Ταμείων στις χώρες του Στόχου 1, για να διασφαλιστεί ότι η οικονομία των χωρών αυτών θα γινόταν με τον καιρό πιο ανταγωνιστική.
Οι ηγέτες της ΕΕ δήλωναν ότι δεν ήθελαν μία εσωτερική αγορά στην οποία θα συμμετείχαν ορισμένες μόνο χώρες.
Ήθελαν την ενεργό συμμετοχή όλων των κρατών μελών της ΕΕ στο νέο ανταγωνιστικό περιβάλλον της ενιαίας αγοράς.
Αυτός ήταν και ο λόγος που διατέθηκαν τόσο μεγάλα ποσά μέσω των Διαρθρωτικών Ταμείων της ΕΕ.
Οι δομές λειτουργίας της εσωτερικής αγοράς ακολουθούν μία επιτυχημένη πορεία από τις αρχές της δεκαετίας του 1990.
Αυτή η αρχή της ισότητας μεταξύ φτωχότερων και πλουσιότερων εθνών μεταφέρθηκε και στις πολιτικές που εφαρμόστηκαν για την καθιέρωση του νέου καθεστώτος για το ενιαίο ευρωπαϊκό νόμισμα.
Για μία ακόμη φορά, εάν οι φτωχότερες και μικρότερες χώρες της Ευρωπαϊκής Ένωσης δεν κατάφερναν να επιτύχουν τη μεταρρύθμιση των δομών της οικονομίας τους, δεν θα ήταν δυνατόν να ανταποκριθούν στα κριτήρια της οικονομικής σύγκλισης όπως αυτά καθορίζονται από τη Συνθήκη του Μάαστριχτ.
Οι ηγέτες της ΕΕ, μέσω των Διαρθρωτικών Ταμείων και του Ταμείου Συνοχής, χρηματοδότησαν προγράμματα μεγάλης κλίμακας για τις μικρότερες και φτωχότερες χώρες, έτσι ώστε να συμμετάσχουν στο ενιαίο ευρωπαϊκό νόμισμα όσο το δυνατόν περισσότερες χώρες.
Υπάρχει ανάγκη ισότητας των θεσμικών οργάνων στο πλαίσιο των διαβουλεύσεων για την επερχόμενη Διακυβερνητική Διάσκεψη.
Η επιρροή των μικρότερων κρατών μελών δεν μπορεί να καταργηθεί από μια ομάδα μεγαλύτερων κρατών της ΕΕ που επιδιώκουν την εφαρμογή, όπως προανέφερα, της αρχής της ενισχυμένης συνεργασίας.
Κάτι τέτοιο δεν μπορεί να ωφελήσει την Ευρωπαϊκή Ένωση, ούτε τώρα ούτε στο μέλλον.
Και σαφώς δεν θα ωφελήσει τη διαδικασία επικείμενης διεύρυνσης της ίδιας της ΕΕ.
.
(SV) Βλέπουμε βασικά θετικά τη λεγόμενη ευέλικτη ολοκλήρωση.
Επιτρέποντας σε μία ομάδα χωρών να προχωρήσει και να εμβαθύνει τη συνεργασία της σε ένα συγκεκριμένο τομέα και εμποδίζοντας συγχρόνως ένα ή περισσότερα κράτη να καθυστερούν μία ευέλικτη ολοκλήρωση, βοηθούμε στο να προχωρήσει η ολοκλήρωση ολόκληρης της Ένωσης.
Εφόσον προωθούνται οι κοινοί στόχοι της Ένωσης στα πλαίσια μίας ευέλικτης ολοκλήρωσης και εφόσον δεν αποκλείεται από τη συμμετοχή σε αυτή κανένα κράτος μέλος, θεωρούμε ότι η λύση αυτή είναι θετική και θα πρέπει να αναπτυχθεί περαιτέρω.
Για να μην καταστεί στο μέλλον η ΕΕ των 25-30 κρατών μελών μία Ευρώπη α λα καρτ και να μην αντιμετωπίσουμε τον κίνδυνο να χαθεί η συνοχή μεταξύ των κρατών μελών, θεωρούμε ωστόσο ότι τουλάχιστον το μισό από όλα τα κράτη μέλη θα πρέπει να συμμετέχει σε μία ευέλικτη ολοκλήρωση.
Εξάλλου, είμαστε κατά της δημιουργίας διπλών αμυντικών δομών εντός της ΕΕ και γι' αυτό αντιτιθέμεθα και στην ευέλικτη ολοκλήρωση στα πλαίσια της κοινής εξωτερικής πολιτικής και πολιτικής άμυνας της ΕΕ.
Καθώς η Ένωση απέτυχε στα Βαλκάνια, είναι απόλυτη ανάγκη να είναι σε θέση η ΕΕ στο σύνολό της να δρα στις γειτονικές της περιοχές και να αποκτήσει με τον καιρό το αναγκαίο προσωπικό και τους πόρους για τη διαχείριση κρίσεων και για μέτρα διατήρησης της ειρήνης.
Οι κοινές θεσμικές και λειτουργικές δομές της ΔΕΕ θα πρέπει να ενσωματωθούν πλήρως στην κοινή πολιτική ασφάλειας.
Η ΕΕ θα πρέπει να αποκτήσει μία αξιόπιστη εξωτερική πολιτική.
Δεν μπορούμε να στηριζόμαστε διαρκώς στις ΗΠΑ.
Συγχρόνως είναι σημαντικό να διατηρηθεί η παρουσία των ΗΠΑ και γι' αυτό δεν θα θέλαμε να αναπτύξει η ΕΕ ένα παράλληλο mini-NATO.
Ακόμα λιγότερο θα επιθυμούσαμε να προχωρήσουν περισσότερο ορισμένα κράτη μέλη σε μία ευέλικτη ολοκλήρωση στον τομέα αυτόν.
Γι' αυτό θεωρούμε σημαντικό να διατηρήσουμε τους διατλαντικούς δεσμούς μας, παρόλο που βέβαια μπορεί να βελτιωθεί ο καταμερισμός των εργασιών και ο μεταξύ μας συντονισμός.
Θεωρούμε ότι θα πρέπει να αναπτυχθεί μία αξιόπιστη κοινή ευρωπαϊκή εξωτερική πολιτική σύμφωνα με τους κανόνες που ισχύουν τώρα.
Οι αποφάσεις θα πρέπει να λαμβάνονται με πλειοψηφία, παρόλο που θα πρέπει να παραμείνει η δυνατότητα εποικοδομητικής άσκησης του δικαιώματος αρνησικυρίας - να μπορεί δηλαδή μία χώρα να επιλέγει να απέχει, χωρίς ωστόσο να εμποδίζει τις άλλες να προχωρούν.
.
(ΕΝ) Χαιρετίζω την έκθεση του κ. Gil-Robles σχετικά με την αρχή της ενισχυμένης συνεργασίας.
Αν και αποδέχομαι με απροθυμία την ιδέα ότι στη διευρυμένη Ευρωπαϊκή Ένωση θα υπάρχει ανάγκη μιας "εμπροσθοφυλακής" , συμφωνώ με τη θέση του κ. Gil-Robles ότι υπάρχουν ορισμένες ουσιαστικές προϋποθέσεις που θα πρέπει να ικανοποιηθούν:
Η ενισχυμένη συνεργασία πρέπει να αναπτυχθεί εντός του θεσμικού πλαισίου της Ευρωπαϊκής Ένωσης.
Πρέπει να διατηρήσει το ενιαίο θεσμικό πλαίσιο εντός του οποίου όλα τα μέλη του Κοινοβουλίου και της Επιτροπής θα συμμετέχουν πλήρως στην άσκηση των καθηκόντων που αντιστοιχούν στο κάθε όργανο.
Η διαδικασία ενεργοποίησης της ενισχυμένης συνεργασίας πρέπει να είναι ίδια σε όλους τους πυλώνες, λαμβάνοντας ως βάση τη διαδικασία που ισχύει για τον πρώτο πυλώνα με τις ελάχιστες τροποποιήσεις που παρατίθενται στην έκθεση του κ. Gil Robles.
Εάν η ενισχυμένη συνεργασία αποδειχθεί απαραίτητη, είμαι πεπεισμένος ότι μόνο το κοινοτικό σύστημα προσφέρει τις απαραίτητες εγγυήσεις από απόψεως δημοκρατικού ελέγχου, νομικού ελέγχου και αλληλεγγύης.
Η ευρωπαϊκή συνεργασία μπορεί να είναι χρήσιμη για την επίλυση διασυνοριακών προβλημάτων.
Τι είναι περισσότερο προφανές από τη συνεργασία μεταξύ κρατών που έχουν κοινά σύνορα, όπως συνέβαινε πριν από την ίδρυση της Ευρωπαϊκής Ένωσης στις χώρες Μπενελούξ και στις σκανδιναβικές χώρες;
Σε πολλές περιπτώσεις μια παρόμοια συνεργασία είναι πολύ προτιμότερη από τις δαπανηρές και αδιαφανείς διαρθρώσεις της Ευρωπαϊκής Ένωσης τις οποίες δύσκολα μπορούν να επηρεάσουν οι πολίτες.
Κανένας κανόνας της Ευρωπαϊκής Ένωσης δεν πρέπει να εμποδίζει την προχωρημένη συνεργασία ή να ορίζει πρότυπα ή να απαιτεί την πρόσβαση άλλων.
Γι' αυτό και θα ήθελα να θεσπιστούν όσο το δυνατόν λιγότεροι κανόνες και περιορισμοί για την ενισχυμένη συνεργασία μεταξύ γειτονικών χωρών, στο βαθμό που δεν αποβαίνει σε βάρος άλλων.
Στην πράξη βλέπουμε ήδη στους κόλπους της Ευρωπαϊκής Ένωσης το σχηματισμό ευρωχωρών και μη ευρωχωρών.
Δεν πρόκειται για τις επικεφαλής ομάδες, αλλά για την ποικιλία η οποία θα αυξηθεί ακόμη περισσότερο με την ύπαρξη 30 κρατών μελών.
Γι' αυτό και είναι προτιμότερο να εκληφθεί ως βάση για το σύνολο της Ευρωπαϊκής Ένωσης η διακοινοβουλευτική συνεργασία και το δικαίωμα στη διαφοροποίηση: η Επιτροπή υποβάλλει προτάσεις, το Κοινοβούλιο παίρνει τις τελικές αποφάσεις και τα εθνικά κοινοβούλια αποφασίζουν εάν και κατά πόσον το κράτος τους θα υιοθετήσει την απόφαση αυτή.
.
(ΕΝ) Τα μέλη του βρετανικού εργατικού κόμματος της Ομάδας των Ευρωπαίων Σοσιαλιστών χαιρετίζουν την έγκριση των προτάσεών τους στις τρέχουσες εργασίες της ΔΔ για την ενισχυμένη συνεργασία, χωρίς ωστόσο να συμφωνούμε σε όλες τις λεπτομέρειες.
Είναι σαφές ότι η διαδικασία ενεργοποίησης της ενισχυμένης συνεργασίας πρέπει να καταστεί ευκολότερη με την προοπτική της διεύρυνσης της Ευρωπαϊκής Ένωσης.
Πρέπει να εφαρμοστεί με φειδώ και να είναι ανοικτή στα μέλη εκείνα που δεν θα συμμετέχουν σε αυτή από την αρχή.
Δεν πρέπει να υπονομεύσει τον υφιστάμενο πυρήνα κοινών πολιτικών και δεσμεύσεων.
Πρέπει να εφαρμοστεί στο πλαίσιο των υφιστάμενων θεσμικών δομών.
Σε αυτές τις βασικές αρχές συμφωνούμε με τα συμπεράσματα της έκθεσης αν και οι λεπτομέρειες θα πρέπει να εξετασθούν περαιτέρω στο πλαίσιο της ΔΔ.
.
(SV) Απείχα της τελικής ψηφοφορίας.
Οι σουηδοί χριστιανοδημοκράτες δεν θεωρούν ότι τα στρατιωτικά ζητήματα θα πρέπει να περιληφθούν στη στενότερη συνεργασία.
Πιστεύω συγχρόνως ότι το ζήτημα της μείωσης του αριθμού των κρατών μελών από το μισό στο ένα τρίτο, τα οποία μπορούν να ξεκινήσουν μία στενότερη συνεργασία, καθώς και η κατάργηση της αρνησικυρίας, δεν θα πρέπει να συζητηθούν πριν από την ολοκλήρωση της διεύρυνσης.
Τα κράτη μέλη θα πρέπει τότε να συμμετάσχουν στη διαμόρφωση των κανόνων οι οποίοι θα κατευθύνουν τη στενότερη συνεργασία, αφού, επαναλαμβάνω, η διεύρυνση ολοκληρωθεί.
Έκθεση Sudre (A5-0285/2000)
Κύριε Πρόεδρε, η έκθεση της κ. Sudre, έχει πράγματι ιδιαίτερη, θα έλεγα κεφαλαιώδη, σημασία για τις εξόχως απόκεντρες περιφέρειες, όμως η Ομάδα των ΠΡΣ/ΕΕΣ επέλεξε την αποχή.
Θα ήθελα, επομένως, να εξηγήσω τους λόγους της απόφασης αυτής.
Στην πραγματικότητα, τα προβλήματα που θίγει η έκθεση είναι γνωστά και δεν χρειάζεται πλέον να αποδείξουμε την ιδιαιτερότητά τους.
Όμως, η Ομάδα των ΠΡΣ/ΕΕΣ εκφράζει την απογοήτευσή της διότι η έκθεση δεν άδραξε την ευκαιρία να χαράξει μια στρατηγική για την αειφόρο ανάπτυξη της οικολογικής, κοινωνικής και πολιτιστικής διάστασης των εν λόγω περιφερειών, ενώ οι τροποποιήσεις που εγκρίθηκαν κατά την ψηφοφορία δεν βελτιώνουν ουσιαστικά το κείμενο προς την κατεύθυνση αυτή.
Εκφράζουμε τη λύπη μας διότι οι θέσεις που ψήφισε σήμερα το Κοινοβούλιο αντικατοπτρίζουν τις θέσεις της Ένωσης για τις περιφέρειες αυτές.
Η Ομάδα των ΠΡΣ/ΕΕΣ εκφράζει τη λύπη της κυρίως για τη σχετικά αμυντική προσέγγιση της έκθεσης ως προς τις χώρες ΑΚΕ και τις υπό ένταξη χώρες.
Διατυπώνει επίσης τη διαφωνία της σχετικά με το μόνιμο χαρακτήρα των εξαιρέσεων.
Είμαστε υπέρ της κατά περίπτωση εφαρμογής της αρχής της εξαίρεσης στις κοινές πολιτικές για τις εξόχως απόκεντρες περιφέρειες· αναφέρομαι στο σημείο αυτό στις κρατικές ενισχύσεις και τις φορολογικές πολιτικές.
Εκφράζουμε τη λύπη μας για την έγκριση του αιτήματος προσαρμογής της εφαρμογής της αρχής "ο ρυπαίνων πληρώνει" που καθιστά πρόσφορο το έδαφος για καταχρήσεις κατά την εφαρμογή του ειδικού αυτού προνομίου.
Λυπούμαστε επίσης που δεν αναφέρεται ούτε καν θίγεται η ανάγκη υπεράσπισης της βιοποικιλότητας που αποτελεί μια από τις σημαντικότερες πτυχές του πλούτου των εξόχως απόκεντρων περιφερειών.
Οι περιφέρειες αυτές θα μπορούσαν να αποτελέσουν ένα εξαιρετικό παράδειγμα αειφόρου ανάπτυξης.
Χάσαμε μια ακόμη ευκαιρία.
Αντίθετα, επικροτούμε την ύπαρξη στην έκθεση παραγράφων με θέμα την αξιοποίηση των ανανεώσιμων μορφών ενέργειες και τον έλεγχο των βιομηχανικών δραστηριοτήτων που ρυπαίνουν το περιβάλλον.
Αγαπητέ κύριε Fernαndez, που βρίσκεσαι εδώ κοντά μου όταν ψηφίζουμε, ψήφισα ευχαρίστως υπέρ αυτού του ψηφίσματος, που ασφαλώς το υποστήριξες, όπως κάνεις πάντα για ό,τι αφορά τα νησιά σου, τα Κανάρια.
Το Κόμμα των Συνταξιούχων και οι συνταξιούχοι που το υποστηρίζουν γνωρίζουν καλά αυτά τα νησιά, επειδή έχουν ζωτική θέση στον τομέα του τουρισμού.
Πιστεύω ότι η Ευρωπαϊκή Ένωση θα πρέπει να δώσει περισσότερη προσοχή και να καταβάλει περισσότερες προσπάθειες από ό,τι κάνει μέχρι σήμερα για τις Αζόρες, τα Κανάρια, τη Γουαδελούπη, τη Γουιάνα, τη Μαρτινίκα, τη Μαδέρα και τη Ρεϋνιόν.
Τα νησιά αυτά πρέπει να αισθάνονται ενεργό μέρος της Ευρωπαϊκής Ένωσης, η οποία ελπίζω να τα μετατρέψει σε παράδεισο για τους τουρίστες, αλλά και για τους ίδιους τους κατοίκους τους.
.
(ΡΤ) Το Ευρωπαϊκό Κοινοβούλιο και συγκεκριμένα η Ομάδα ΕΛΚ συνέβαλε πάντοτε στην επιβεβαίωση της έννοιας της εξόχως απόκεντρης περιφέρειας.
Αυτό συνέβη με την έκθεση Gutiιrrez Dνaz, με την έκθεση Fernαndez Martνn, που προώθησε την ενσωμάτωση της έννοιας στη Συνθήκη, και τώρα με την έκθεση Sudre, που προωθεί την ευρωπαϊκή πολιτική για τις εξόχως απόκεντρες περιφέρειες.
Απέναντι στους δισταγμούς και της αντιφάσεις της Επιτροπής, που οδήγησαν στην εξαφάνιση του REGIS, στην αναβολή της αναθεώρησης των προγραμμάτων POSEI, στη μείωση των αντίστοιχων κονδυλίων, η έκθεση Sudre καθίσταται επίκαιρη.
Το Ευρωπαϊκό Κοινοβούλιο επιβεβαιώνει το ρόλο του με την έγκριση μέτρων σε διάφορους τομείς, από την γεωργία έως την αλιεία, από το περιβάλλον έως τις μεταφορές και την ενέργεια, περνώντας από την κοινωνία της πληροφορίας, με την απαραίτητη δημοσιονομική στήριξη.
Ταυτόχρονα ενισχύονται οι παραγωγικοί τομείς, γεγονός που, στην περίπτωση των Αζορών, επιβάλλει την επίλυση των διαφορών σχετικά με το γάλα και τη ζάχαρη.
Αναφέρω, στο πλαίσιο αυτό, την παράγραφο 7 της έκθεσης Sudre: "κρίνει ως ουσιαστικό να αναπτυχθούν οι ειδικές προσαρμογές των κοινών πολιτικών όταν οι εξόχως απόκεντρες περιφέρειες έχουν μεγάλη εξάρτηση από περιορισμένο αριθμό οικονομικών δραστηριοτήτων ή μάλιστα από μια μόνη οικονομική δραστηριότητα, σύμφωνα με το άρθρο 299, εδάφιο 2 της Συνθήκης "
Αναμένονται τώρα πρωτοβουλίες της Επιτροπής, όπως επίσης και των περιφερειακών και εθνικών αρχών.
.
(FR) Ο γραφειοκρατικός όρος "εξόχως απόκεντρες περιφέρειες" περιλαμβάνει τις γυναίκες και τους άνδρες που ζουν στη Νέα Καληδονία, στη Γουαδελούπη, στη Μαρτινίκα, στη Γουιάνα, στη Ρεϋνιόν, στη Μαγιόττε, στο Σαιν Πιερ και Μικελόν, στην Πολυνησία, στις νήσους Βάλλις και Φουτούνα, καθώς και όλα τα εδάφη μας του Ειρηνικού, του Ινδικού Ωκεανού, του Ατλαντικού, που συνιστούν μια γέφυρα επαφής, αλληλεγγύης και ομορφιάς μεταξύ της Ευρώπης και των άλλων ηπείρων και πολιτισμών.
Η Ευρώπη των Βρυξελλών, μέσα στον ίλιγγο για εξομοίωση και ομοιομορφία, υπήρξε άδικη, και ακόμη παράλογη, προς τους συμπατριώτες μας οι οποίοι, χιλιάδες χιλιόμετρα μακριά από το Παρίσι, τη Μαδρίτη ή τη Λισαβόνα, δίνουν πνοή στις αξίες μας.
Οι τεχνοκράτες, οι ευρωπαίοι δικαστές, θέλησαν με τον τρόπο αυτό να καταργήσουν "την εισφορά θαλάσσης" που τροφοδοτεί με πόρους τις υπερπόντιες κοινότητές μας των ΓΥΔ και κυρίως προστατεύει τους βιοτέχνες μας.
Από τις Βρυξέλλες, θέσαμε σε κίνδυνο το ρούμι μας που παράγεται στη Μαρτινίκα, το ρύζι μας και τα τροπικά μας φρούτα.
Η κυριότερη επίπτωση είναι η προγραμματισμένη καταστροφή της στηριζόμενης στη μπανάνα οικονομίας της Γουαδελούπης, της Μαρτινίκας, της Μαδέρας, ή των Κανάριων Νήσων.
Η Ευρωπαϊκή Επιτροπή υποχώρησε στις πιέσεις των πολυεθνικών που δραστηριοποιούνται στον τομέα της μπανάνας.
Κάθε χρόνο, δωρίζονται δύο δισεκατομμύρια ευρώ σε δασμούς στην Chiquita ή την Del Monte.
Πώς μπορούμε λοιπόν να αρνηθούμε στα απομακρυσμένα διαμερίσματα και εδάφη μας τα κονδύλια του προϋπολογισμού που είναι αναγκαία για την αντιστάθμιση του κόστους που οφείλεται στη μεταφορά, τους κυκλώνες, τις επενδύσεις σε πανεπιστημιακά ή νοσηλευτικά ιδρύματα;
Καθώς οι περιφέρειές μας των Αντιλλών, λόγου χάριν, ή του Ειρηνικού, συγκαταλέγονται μεταξύ των φορολογικών παραδείσων που οι αμερικανικές πολυεθνικές, από την Kodak ως τη Microsoft, την Boeing ή την Cargill, χρησιμοποιούν για εξαγωγές φοροδιαφεύγοντας έτσι μαζικά, προστίθεται, επομένως, στο δικαίωμα στην ισότητα που απολαμβάνουν όλοι οι Ευρωπαίοι το δικαίωμα σε γεωγραφικά ίσους όρους ανταγωνισμού, απαιτώντας από εμάς να διαθέσουμε μέρος του ευρωπαϊκού προϋπολογισμού, στον οποίο οι φόροι αποφέρουν για παράδειγμα το 17% των εσόδων, για την ανάπτυξη της οικονομικής, κοινωνικής και πολιτιστικής ζωής των συμπατριωτών μας που ζουν στις περιφέρειες αυτές, που αν και εξόχως απόκεντρες γεωγραφικά, είναι κεντρικές πολιτιστικά.
Η ύπαρξη εξόχως απόκεντρων περιφερειών έχει σχέση με την αποικιοκρατική ιστορία.
Στο Μεσαίωνα, οι περιοχές αυτές και οι λαοί τους δεν ανήκαν στην Ευρώπη, ενώ το ίδιο θεωρείται ότι συμβαίνει και σήμερα.
Η Ισπανία, η Πορτογαλία, η Γαλλία, η Αγγλία και οι Κάτω Χώρες είχαν κατακτήσει ήδη πριν από το 10ο αιώνα μεγάλες αποικίες και στη συνέχεια το Βέλγιο, η Γερμανία, η Δανία και η Ιταλία προσπάθησαν για λίγο να μιμηθούν το παράδειγμά τους.
Εν τω μεταξύ, η περίοδος της αποικιοκρατίας έχει παρέλθει.
Οι καταπιεσμένοι λαοί απόκτησαν την ελευθερία τους ή την ανεξαρτησία τους για προληπτικούς λόγους, επειδή οι παλαιοί κύριοί τους δεν είχαν καμία όρεξη για εθνικοαπελευθερωτικούς αγώνες, τους οποίους σε τελευταία ανάλυση θα έχαναν.
Ότι απομένει πλέον στα κράτη μέλη της Ευρωπαϊκής Ένωσης εκτός της γεωγραφικής επικράτειας της Ευρώπης είναι κάτι μικρά και αραιοκατοικημένα υπόλοιπα της παλιάς αποικιακής τους αυτοκρατορίας.
Τα κράτη μέλη της Ευρωπαϊκής Ένωσης αντιμετωπίζουν με πάρα πολύ διαφορετικό τρόπο τις εξόχως απόκεντρες περιφέρειες τους.
Η Ισπανία και η Πορτογαλία συνυπολογίζουν τα νησιά τους στον Ατλαντικό Ωκεανό.
Λόγω της σημερινής σύνθεσης του πληθυσμού τους και της σχετικά μικρής απόστασης στην οποία ευρίσκονται, τα νησιά αυτά μπορούν να θεωρηθούν ότι αποτελούν τμήμα της επικράτειάς τους.
Οι Κάτω Χώρες και η Δανία έχουν επίσης δύο περιοχές στην άλλη πλευρά του Ατλαντικού οι οποίες όμως δεν συγκαταλέγονται στην Ευρωπαϊκή Ένωση.
Αντίθετα, η Γαλλία κατέχει υπερπόντια εδάφη στον Ινδικό Ωκεανό και την Καραϊβική.
Η πρόταση τοποθετεί την πολιτική μου ομάδα μπροστά σε μία δύσκολη επιλογή.
Από τη μία πλευρά, θέλουμε να βοηθήσουμε τις περιοχές που παρουσιάζουν καθυστέρηση, εντός και εκτός Ευρώπης, να επιτύχουν το ίδιο βιοτικό επίπεδο και το ίδιο επίπεδο παροχών όπως αυτό που συνηθίζεται σήμερα στα κράτη μέλη της Ευρωπαϊκής Ένωσης.
Αυτό είναι θέμα αλληλεγγύης.
Από την άλλη πλευρά, έχουμε πολύ σοβαρές επιφυλάξεις να χαρακτηρίσουμε πρώην αποικίες ως εξόχως απόκεντρες περιφέρειες.
Για την περίπτωση των ισπανικών και των πορτογαλικών νησιών, το πρότυπο αυτό κρίνεται αποδεκτό, αλλά για τις πιο απομακρυσμένες περιοχές όχι.
Για τις περιοχές αυτές θα ήταν προτιμότερο να ισχύσει το ίδιο καθεστώς που ισχύει σήμερα για τα κράτη ΑΚΕ, τα οποία, παρότι έχουν την ίδια ιστορία, έχουν διατηρήσει μια άλλη σχέση με την Ευρώπη.
Κατά την αξιολόγηση των τροπολογιών, η πολιτική μου ομάδα προσπάθησε να ακολουθήσει ένα μέσο δρόμο μεταξύ των πιο προωθημένων επιθυμιών αυτών που υπερασπίζονται τα συμφέροντα των περιφερειών και την αδιαφορία ή ακόμα και την αντίδραση που επικρατεί σε κράτη μέλη τα οποία δεν έχουν καμία σχέση με το θέμα αυτό.
Εμείς όμως θεωρούμε ότι οι επιφυλάξεις μας σε σχέση με το αποικιακό ιστορικό του θέματος αυτού είναι υποδεέστερες από τα συμφέροντα των κατοίκων των περιοχών αυτών.
(ΡΤ) Θεωρούμε αρκετά επίκαιρη την παρούσα έκθεση, δεδομένης της ανάγκης να υλοποιηθεί αντικειμενικά και γρήγορα το άρθρο 299, παράγραφος 2, της Συνθήκης της Ευρωπαϊκής Ένωσης και συμφωνούμε, στα ουσιώδη σημεία της, με τους προσανατολισμούς της που αποσκοπούν στην βιώσιμη ανάπτυξη των εξόχως απόκεντρων περιφερειών.
Πράγματι, οι ιδιαιτερότητες των περιφερειών αυτών, που απορρέουν γενικά από το νησιωτικό χαρακτήρα και τη μεγάλη απόσταση από την ευρωπαϊκή ήπειρο, αλλά επίσης και από τη χρόνια εξάρτησή τους από πολύ λίγες ή από μία μοναδική παραγωγή, απαιτούν ειδικά μέτρα κατάλληλα για να υπερκεραστούν αυτά τα εμπόδια.
Εκφράζουμε την ικανοποίηση μας, επομένως, για το γεγονός ότι η έκθεση έχει εγκρίνει προσανατολισμούς που, σε μεγάλο βαθμό, υιοθετούν τις προτάσεις που υποβάλαμε στο πλαίσιο της κοινοβουλευτικής επιτροπής.
Αλλά υπογραμμίζουμε επίσης ότι δεν λαμβάνονται επαρκώς υπόψη στην έκθεση ορισμένες ειδικές καταστάσεις στον κοινωνικό τομέα που διαπιστώνονται σε αυτές ή σε κάποιες από αυτές τις περιφέρειες και που απαιτούν επίσης ειδικά μέτρα.
Γεγονός που θα μπορούσε να διορθωθεί με την έγκριση της πρότασης τροπολογίας που υποβάλαμε κατά τρόπο επίκαιρο με αυτό το στόχο.
Έκθεση Bowis (A5-0272/2000)
Κύριε Πρόεδρε, πράγματι η Ομάδα των ΠΡΣ/ΕΕΣ υπερψήφισε την έκθεση του κ. Bowis και εάν θέλουμε να είμαστε ικανοποιημένοι με το γεγονός ότι το Ευρωπαϊκό Κοινοβούλιο και η Επιτροπή, με τη Λευκή της Βίβλο, παρέχουν ενδιαφέρουσες προοπτικές στους ευρωπαίους καταναλωτές, η ασφάλεια των τροφίμων πρέπει να αποτελέσει καίρια προτεραιότητα όσον αφορά τις πολιτικές μας.
Ωστόσο πρέπει να είμαστε μετρημένοι.
Όσο περισσότερο προοδεύει η επιστημονική έρευνα, τόσο εγείρονται νέα ερωτηματικά.
Αρκεί να κοιτάξει κανείς την εξέλιξη της ΣΕΒ.
Νέες περιπτώσεις εντοπίζονται κάθε εβδομάδα και μάλιστα σε νέες γεωγραφικές περιοχές όπου μέχρι στιγμής δεν υπήρχε πρόβλημα.
Χαρακτηριστική είναι η περίπτωση στο διαμέρισμα των Βοσγίων στη Λωρραίνη.
Οι πολυάριθμες προτάσεις της Λευκής Βίβλου πρέπει να εμπλουτιστούν με αρκετά άλλα στοιχεία, ώστε να διασφαλιστεί η ασφάλεια των τροφίμων και κυρίως να αποκατασταθεί η εμπιστοσύνη των καταναλωτών.
Ένα από τα σημαντικότερα στοιχεία είναι η Ευρωπαϊκή Αρχή Ασφάλειας των Τροφίμων (ΕΑΑΤ), η σύσταση της οποίας μας ικανοποιεί ιδιαίτερα και από την οποία έχουμε μεγάλες προσδοκίες.
Απαραίτητο στοιχείο για τη διασφάλιση της αξιοπιστίας της εν λόγω αρχής είναι η ανεξαρτησία της.
Είναι κεφαλαιώδους σημασίας.
Η αρχή αυτή πρέπει να είναι τελείως ανεξάρτητη από τα συμφέροντα των ιδιωτικών εταιρειών ή των κρατών μελών.
Η εν λόγω ανεξαρτησία εξαρτάται επίσης από την οικονομική ανεξαρτησία.
Η Ένωση οφείλει να διαθέσει κονδύλια προκειμένου να εξασφαλίσει τη λειτουργία της, αρκεί, όμως, η ΕΑΑΤ για να διασκορπίσει τις ανησυχίες των καταναλωτών σχετικά με το τι τρώνε και σε λίγο με το τι πίνουν;
Η εν λόγω αρχή πρέπει να θεσπιστεί μέχρι το 2002/2003 και ευελπιστούμε ότι το ζήτημα της έδρας δεν θα αποτελέσει εμπόδιο για τη σύστασή της.
Μέχρι τότε, η Ένωση οφείλει να συνεχίσει το έργο της αξιολόγησης και διαχείρισης του κινδύνου στον τομέα της ασφάλειας των τροφίμων, καθώς πρόκειται για ένα μέτρο καθημερινής επαγρύπνησης που εγγυάται ότι οι πολιτικοί και οι εφαρμοζόμενες πολιτικές μεριμνούν πραγματικά για τα αιτήματα των πολιτών.
Η υπόθεση λοιπόν των ζωικών αλεύρων που προκαλεί μια νέα κρίση στον τομέα των τροφίμων είναι ανεπίτρεπτη.
Πρέπει στο εξής να απαγορευθούν όλα τα ζωικά άλευρα.
Οι πολίτες προσδοκούν ακριβώς τη λήψη τέτοιων ριζικών μέτρων και όχι την υιοθέτηση ανεκτικής στάσης που μπορεί να έχει σοβαρές συνέπειες για την υγεία των καταναλωτών.
Δεν πρέπει να υπάρχει ανοχή όταν πρόκειται για έγκυρα επιστημονικά στοιχεία.
Η έκθεση του κ. Bowis προσανατολίζεται προς την κατεύθυνση αυτή.
Για το λόγο αυτό η Ομάδα των Πρασίνων υποστήριξε πλήρως την εν λόγω εργασία και υπερψήφισε την έκθεση.
Κύριε Πρόεδρε, ζητώ συγνώμη που καθυστερώ ακόμη την Προεδρία και τους διερμηνείς για να ακούσουν την τελευταία αιτιολόγηση ψήφου μου και θα ήθελα, ιδιαίτερα, να εκφράσω την αλληλεγγύη μου προς τους μεταφραστές των αιτιολογήσεων ψήφου μας, στη δική μου περίπτωση την Ιταλίδα Ornella Buson.
Θα προσπαθήσω να επωφεληθώ όσο το δυνατόν λιγότερο αυτού του δικαιώματός μου, αλλά θα ήθελα να πω ότι και σε σχέση με αυτή την έκθεση για την ίδρυση της αρχής ασφάλειας των τροφίμων ψήφισα υπέρ.
Το γιατί είναι σημαντική είναι προφανές, ασφαλώς για μένα όταν θυμάμαι πως ένας γείτονάς μου βρέθηκε μια μέρα στο νοσοκομείο με δυνατούς πόνους στην κοιλιά επειδή είχε φάει δηλητηριώδη μανιτάρια, που δεν είχαν ελεγχθεί από αυτόν που έπρεπε.
Με την έκθεσή του, ο αξιότιμος κ. John Bowis θα φροντίσει να τρώμε πάντοτε υγιεινά και αυθεντικά τρόφιμα, που δεν μας βλάπτουν.
Είπατε ότι ήταν η τελευταία αιτιολόγησή σας, κύριε Fatuzzo, αλλά πιστεύω μόνο για σήμερα!
Ανησύχησα!
Κύριε Πρόεδρε, υπερψήφισα την έκθεση του κ. Bowis και επιθυμώ να τονίσω την ποιότητα της εργασίας του εισηγητή μας.
Επιτρέψτε μου να εκφράσω την ικανοποίησή μου για το γεγονός ότι το Σώμα μας διατυπώνει, επιτέλους, τη γνώμη του για ένα τόσο σημαντικό θέμα, και ταυτόχρονα τη λύπη μου διότι η γνώμη αυτή διατυπώνεται δέκα μήνες ύστερα από την παρουσίαση της Λευκής Βίβλου από την Ευρωπαϊκή Επιτροπή, στις 12 του περασμένου Ιανουαρίου.
Ήταν πλέον επιβεβλημένο να αποφανθούμε για ένα θέμα τόσο σημαντικό για τους συμπολίτες μας.
Η ψήφος μας κατέστησε επομένως σαφή το ρόλο και τη σύνθεση της μελλοντικής ευρωπαϊκής αρχής και προσδιόρισε ακόμη τις συναφείς με τη χρηματοδότηση και την ανεξαρτησία της απαιτήσεις μας.
Θέλω να ελπίζω ότι η Επιτροπή θα λάβει υπόψη της τα αιτήματα του Ευρωπαϊκού Κοινοβουλίου.
Παρά την πρώτη αυτή φάση, δεν πρέπει να λησμονούμε τη σημασία του έργου που απομένει να υλοποιηθεί όσον αφορά τη διαχείριση των κινδύνων, με την ανάπτυξη και τη βελτίωση του συστήματος ταχείας προειδοποίησης, αλλά και όσον αφορά τον εντοπισμό της προέλευσης των τροφίμων ή την ενημέρωση του κοινού.
Αν και μένουν ακόμα πολλά να γίνουν, η εν λόγω έκθεση πρέπει να σηματοδοτήσει την έναρξη ενός διευρυμένου έργου, του έργου της απαραίτητης και ταχείας συνολικής αναμόρφωσης της νομοθεσίας μας για τα προϊόντα διατροφής.
.
(FR) Μια πρώτη ματιά στη Λευκή Βίβλο της Επιτροπής για την ασφάλεια των τροφίμων αποκαλύπτει τις καλές της προθέσεις, καθώς προτείνει κυρίως τη σύσταση μιας Ευρωπαϊκής Υπηρεσίας Ασφάλειας των Τροφίμων, αρμόδιας για τη διαχείριση ενός συστήματος ταχείας προειδοποίησης, και την παροχή πλήρως ανεξάρτητων συμβουλών στις αρχές διαχείρισης.
Εάν, όμως, διαβάσουμε προσεκτικότερα την έκθεση, ή λάβουμε γνώση του συναφούς ψηφίσματος του Ευρωπαϊκού Κοινοβουλίου για το θέμα αυτό, σχηματίζουμε μια πολύ πιο αρνητική εντύπωση.
Προκύπτει πράγματι με σαφήνεια ότι η εν λόγω υπηρεσία έχει ως στόχο να περιορίσει τις εθνικές αρχές προστασίας των καταναλωτών, ή να τις παραλύσει, με τελικό σκοπό την εξυπηρέτηση των στόχων της Επιτροπής.
Ετούτο είναι, όμως, εντελώς απαράδεκτο.
Οι Γάλλοι δεν πρέπει να λησμονούν ότι παρά τις πομπώδεις εξαγγελίες της Επιτροπής σχετικά με τη βούλησή της "να εξασφαλίσει ότι η Ευρωπαϊκή Ένωση διαθέτει τα πιο υψηλά πρότυπα για την ασφάλεια των τροφίμων" , είναι αποκλειστικά αυτή που δίνει προτεραιότητα στις αρχές της ελεύθερης κυκλοφορίας των προϊόντων έναντι των αρχών της δημόσιας υγείας· είναι αποκλειστικά αυτή που μόλις έσυρε, για παράδειγμα, τη Γαλλία ενώπιον του Δικαστηρίου διότι είχε επιμείνει στην επιβολή εμπάργκο για το βρετανικό βόειο κρέας.
Δεν επιτρέπεται να εγκαταλείψουμε για οποιοδήποτε λόγο το δικαίωμά μας να αποφασίζουμε ως χώρες, και το δικαίωμά μας να λαμβάνουμε μέτρα προστασίας, για συναφή με την ασφάλεια των τροφίμων θέματα.
Προς αυτόν ακριβώς το στόχο μας οδηγεί, όμως, χωρίς να το συνειδητοποιούμε η ίδρυση της εν λόγω υπηρεσίας.
Καταρχάς, υπενθυμίζω ότι η δικαιοδοσία παροχής γνωμοδοτήσεων διαδραματίζει καίριο ρόλο.
Στην υπόθεση των τρελών αγελάδων, η γαλλική κυβέρνηση διατήρησε την επιβολή του εμπάργκο στηριζόμενη στην ανεξάρτητη γνωμοδότηση της Γαλλικής Υπηρεσίας Υγειονομικής Ασφάλειας των Τροφίμων (AFSSA), τη στιγμή ακριβώς που η υποτιθέμενη επιστημονική ευρωπαϊκή επιτροπή έκρινε δυνατή την εισαγωγή του βρετανικού κρέατος στη Γαλλία.
Συνεπώς, εάν είναι απαραίτητη η σύσταση μιας ευρωπαϊκής υπηρεσίας, αυτή πρέπει να δρα συμπληρωματικά και να μην μειώνει καθόλου τη νομιμότητα των εθνικών υπηρεσιών.
Ετούτο απέχει πολύ από τον προσανατολισμό της Λευκής Βίβλου, η οποία επιθυμεί να καταστήσει την ευρωπαϊκή υπηρεσία "το επιστημονικό σημείο αναφοράς ολόκληρης της Ευρωπαϊκής Ένωσης" (σελίδα 5).
Δεύτερον, η ευρωπαϊκή υπηρεσία πρέπει να είναι απολύτως ανεξάρτητη.
Ο διευθυντής της υπηρεσίας δεν πρέπει σε καμία περίπτωση να ορίζεται από την Επιτροπή, αντίθετα με την πρόταση του Ευρωπαϊκού Κοινοβουλίου (παράγραφος 21 του ψηφίσματος).
Ούτε οι εμπειρογνώμονες πρέπει να ορίζονται από την Επιτροπή, ακόμη και σε περίπτωση που ακολουθείται μια κατά τα φαινόμενα αυστηρή διαδικασία επιλογής.
Τέλος, η υπηρεσία πρέπει να είναι σε θέση να ασκεί κριτική προς την ίδια την Επιτροπή.
Ετούτο δεν αντικατοπτρίζει καθόλου την οπτική της Λευκής Βίβλου, σύμφωνα με την οποία πρέπει να υπάρχει στενή συνεργασία μεταξύ της υπηρεσίας και της Επιτροπής, διότι, καθώς αναφέρει με αρκετή έπαρση, "με τον τρόπο αυτό η Αρχή (η Υπηρεσία) θα μπορεί να ανταποκρίνεται στις ανάγκες των υπηρεσιών της Ευρωπαϊκής Επιτροπής" (σελίδα 22).
Τρίτον, η υπηρεσία δεν πρέπει να παραβιάζει τη διαχείριση των κινδύνων και την κανονιστική εξουσία.
Η Λευκή Βίβλος της Επιτροπής έχει την καλοσύνη να το παραδέχεται, αλλά εάν τη διαβάσουμε προσεκτικότερα, αντιλαμβανόμαστε ότι η κανονιστική εξουσία που με τόση φροντίδα προστατεύει είναι η κανονιστική εξουσία της· Επιτροπής, και όχι των κρατών μελών.
Ετούτο δεν εμποδίζει την Επιτροπή και το Κοινοβούλιο να ονομάσουν τον οργανισμό αυτό "Ευρωπαϊκή Αρχή", ονομασία που είναι τελείως αντίθετη με τη φιλοσοφία από την οποία υποτίθεται ότι εμπνέεται.
Το Ευρωπαϊκό Κοινοβούλιο επισημαίνει ακόμη, στην παράγραφο 6 του ψηφίσματός του, "την ανάγκη ενδελεχούς εξέτασης των προς μεταβίβαση αρμοδιοτήτων" , ενώ εμείς πιστεύαμε ότι δεν ετίθετο θέμα για μεταβίβαση αρμοδιοτήτων.
Εκτιμούμε λοιπόν ότι η Λευκή Βίβλος και η έκθεση του Κοινοβουλίου κρύβουν παγίδες και για το λόγο αυτό εκφράζουμε την αντίθεσή μας.
Τα κράτη μέλη οφείλουν να διατηρήσουν την πλήρη αρμοδιότητα σε θέματα σχετικά με την ασφάλεια των τροφίμων, διότι βρίσκονται πιο κοντά στους λαούς τους και είναι σε θέση να αντιδρούν ταχύτερα σε σχέση με την Επιτροπή, που έχει επιπλέον τυφλωθεί οριστικά από τις προκαταλήψεις της σχετικά με τις ελεύθερες συναλλαγές.
Αναμφίβολα χρειαζόμαστε μια υπηρεσία που θα διαμορφώνει άποψη για τη συνολική ευρωπαϊκή κατάσταση, πρέπει, όμως, να έχει αυστηρά συμβουλευτικό χαρακτήρα και να είναι πλήρως ανεξάρτητη.
Το προτιμότερο θα ήταν να απορρέει φυσικά από τις εθνικές υπηρεσίες, και να δικτυώνεται με τις τελευταίες με στόχο την καλύτερη συνεργασία.
.
(ΡΤ) Έχουν καταστεί σημαντικό πρόβλημα για την κοινωνία και την ασφάλεια των τροφίμων οι σοβαρές κρίσεις και τα σκάνδαλα που προκλήθηκαν σε διάφορες χώρες της Ευρωπαϊκής Ένωσης γύρω από τα προϊόντα διατροφής λόγω της χρησιμοποίησης μεθόδων που αποσκοπούν να αποσπάσουν πάση θυσία το μέγιστο κέρδος από τις δραστηριότητες του τομέα των γεωργικών τροφίμων, περιφρονώντας τα συμφέροντα των καταναλωτών.
Επομένως, πρέπει να υποστηρίξουμε όλα τα μέτρα που προτείνονται προκειμένου να αλλάξει η κατάσταση και να προστατευτούν οι καταναλωτές, κυρίως τη δημιουργία μίας ευρωπαϊκής αρχής ασφάλειας για την επιστημονική εξέταση των κινδύνων, που θα συνεργάζεται στενά με τους υφιστάμενους εθνικούς οργανισμούς στο πεδίο αυτό και με τις βασικές ευρωπαϊκές οργανώσεις καταναλωτών.
Αλλά πρέπει να προχωρήσουμε ακόμη περισσότερο.
Χρειάζεται να λάβουμε υπόψη το είδος των γεωργικών και αγροτοβιομηχανικών πρακτικών, το πρόβλημα των εισαγωγών ειδών διατροφής, τη σύνθεση των συστατικών των ζωοτροφών, τα μέγιστα επίπεδα διοξινών και καταλοίπων παρασιτοκτόνων, τα πρόσθετα στα τρόφιμα και διάφορα άλλα, δίνοντας προτεραιότητα στη ασφάλεια της διατροφής.
Είναι επίσης βασικό να υποστηρίξουμε τις περιφερειακές καλλιέργειες και τα προϊόντα, την οικογενειακή γεωργία και την ανάπτυξη της υπαίθρου.
.
(FR) Το ζήτημα της ασφάλειας των τροφίμων αποτελεί σήμερα σημαντική προτεραιότητα για τους πολίτες των χωρών μας.
Τίθεται πλέον με ιδιαίτερη οξύτητα όχι μόνο λόγω της προόδου των διαθέσιμων επιστημονικών μέσων έρευνας, αλλά κυρίως διότι καθίστανται πλήρως ορατές πλέον οι συνέπειες του τύπου της γεωργίας που προσανατολίζεται στην επιδίωξη της μεγάλης παραγωγικότητας με οποιοδήποτε τίμημα και εμπνέεται από τη φιλοσοφία των ελεύθερων συναλλαγών.
Καλούμαστε επομένως σήμερα να διορθώσουμε τις αρνητικές αυτές επιπτώσεις που έχει για τη δημόσια υγεία η ευρέως εμπνευσμένη από την Επιτροπή πολιτική, όπως πολύ σωστά τόνισε σήμερα το πρωί η συνάδελφός μας κ. Thomas-Mauro.
Το ερώτημα που τίθεται αφορά την εξεύρεση του μηχανισμού που θα προστατεύσει αποτελεσματικότερα τους πολίτες.
Εξετάζοντας την πρόσφατη επικαιρότητα, αντιλαμβανόμαστε για παράδειγμα ότι όσον αφορά τη ΣΕΒ, και περιορίζομαι στην περίπτωση της Γαλλίας, η ύπαρξη μιας αρμόδιας και ανεξάρτητης εθνικής υπηρεσίας ασφάλειας των τροφίμων είναι αυτή ακριβώς που επέτρεψε στις γαλλικές αρχές να λάβουν ταχύτατα τις απαραίτητες αποφάσεις σε θέματα υγείας προκειμένου να προστατεύσουν τους πολίτες.
Η συμβολή των ίδιων των ευρωπαϊκών θεσμικών οργάνων υπήρξε αντίθετα μέχρι στιγμής ιδιαίτερα αρνητική.
Έχουμε καταρχάς την άρνηση του Συμβουλίου και της Επιτροπής να λάβουν υπόψη τις προειδοποιήσεις των Γάλλων επιστημόνων, προειδοποιήσεις των οποίων η ορθότητα αποδεικνύεται περίτρανα σήμερα.
Ακολουθεί η απίστευτη καταδίκη της Γαλλίας από το Δικαστήριο για τη διατήρηση της επιβολής του εμπάργκο σε βάρος του βρετανικού βοείου κρέατος, απόφαση την οποία έλαβε η Γαλλία κατόπιν ρητής επιστημονικής σύστασης.
Αποδεικνύεται επομένως ότι η συμπεριφορά των ευρωπαϊκών θεσμικών οργάνων στην καίρια αυτή υπόθεση για την ασφάλεια των συμπολιτών μας σε θέματα διατροφής καταλήγει να θέτει πραγματικά σε κίνδυνο τη δημόσια υγεία των Ευρωπαίων.
Το πάθημα πρέπει να γίνει μάθημα.
Πρέπει να υποστηρίξουμε, στο όνομα του σεβασμού της επικουρικότητας και της αποτελεσματικότητας, τις επεμβάσεις σε εθνικό επίπεδο, όπου οι ανεξάρτητες υπηρεσίες είναι σε θέση να εκδίδουν ταχύτατα ουσιαστικές επιστημονικές γνωμοδοτήσεις χωρίς να επηρεάζονται από άλλες εκτιμήσεις και οι πολιτικές αρχές μπορούν να λαμβάνουν γρήγορα τις επιβεβλημένες αποφάσεις σε θέματα διαχείρισης των κινδύνων προς όφελος των πληθυσμών που τους έδωσαν την εντολή να προστατεύουν την ασφάλειά τους.
Υπό τις προϋποθέσεις αυτές, μπορεί να είναι χρήσιμη μια ευρωπαϊκή υπηρεσία εάν είναι πραγματικά ανεξάρτητη, κυρίως σε σχέση με τις υπηρεσίες της Επιτροπής και τις διάφορες ομάδες πίεσης που δραστηριοποιούνται στους κόλπους της, και εάν ο ρόλος της είναι συμπληρωματικός και υποστηρικτικός των εθνικών υπηρεσιών (από τις οποίες θα έπρεπε να απορρέει), κυρίως ως σημείο ανταλλαγής ειδικευμένων γνώσεων.
Δεν είναι ακριβώς αυτό που μάς προτείνει η έκθεση Bowis, η οποία μάς δίνει την εντύπωση ότι η ασφάλεια των τροφίμων αποτελεί ουσιαστικά ένα νέο πρόσχημα για την πολύ γνωστή ενίσχυση των εξουσιών της Επιτροπής σε βάρος των εθνικών οργάνων και της ασφάλειας των πολιτών.
Η έκθεση εγκρίνει στην πραγματικότητα χωρίς κανένα πρόβλημα τη σημασιολογική αλλαγή που προτείνει η Επιτροπή: δεν πρόκειται πλέον για μια ευρωπαϊκή Υπηρεσία, αλλά για μια Αρχή.
Η έκθεση θεωρεί απόλυτα φυσικό το διορισμό του διευθυντή της εν λόγω αρχής από την Επιτροπή: αποτελεί αναμφίβολα το καλύτερο μέσο για τη διασφάλιση της ανεξαρτησίας της!
Η έδρα της αρχής στις Βρυξέλλες δεν δημιουργεί κανένα απολύτως πρόβλημα: θα είναι έτσι πολύ κοντά στις υπηρεσίες της Επιτροπής και επομένως θα "ανταποκρίνεται" (sic) πλήρως στις επιθυμίες τους, όπως συνιστά η Λευκή Βίβλος· Αντίθετα, η αρχή θα "πρέπει να έχει τη δικαιοδοσία να ζητεί" από τα κράτη μέλη να παρέχουν εκθέσεις, στατιστικά στοιχεία, έγγραφα· Όσον αφορά στην παράγραφο 6 της έκθεσης, αναγγέλλει με απόλυτη φυσικότητα τις μεταβιβάσεις αρμοδιοτήτων που είναι αναπόφευκτο ότι θα προκύψουν.
Πίσω από την εμφανή και σαφώς ειλικρινή μέριμνα για ενίσχυση της ασφάλειας των τροφίμων στην Ευρώπη, κρύβεται λοιπόν πράγματι η συνήθης λογική: η λογική που εννοεί να κηδεμονεύει τα κράτη μέλη, στον τομέα αυτό όπως και στους άλλους, και να απογυμνώνει τις εθνικές αρχές από τις αρμοδιότητες και την αποτελεσματικότητά τους, προς όφελος μιας διευρυμένης ευρωπαϊκής υπηρεσίας άτονης και μαλθακής, θεωρητικά ανεξάρτητης αλλά στην πραγματικότητα ελεγχόμενης από την Επιτροπή και τη φιλοσοφία της περί απολύτως ελεύθερων συναλλαγών.
.
(FR) Η Ευρωπαϊκή Αρχή Ασφάλειας των Τροφίμων θα είναι αρμόδια μόνο για την επιστημονική ανάλυση των κινδύνων που σχετίζονται με τα τρόφιμα και όχι για την πολιτική διαχείριση των εν λόγω κινδύνων.
Θα πρέπει να καθορίσουμε με ακρίβεια τις αρμοδιότητές της.
Εξάλλου η προτίμηση μας έγερνε περισσότερο υπέρ μιας "υπηρεσίας" .
Επιφορτισμένη για ορισμένο διάστημα με τη διαχείριση του Συστήματος Ταχείας Προειδοποίησης, που συλλέγει πληροφορίες από τα κράτη μέλη ή την Ευρωπαϊκή Επιτροπή, θα έχει τελικά συντονιστικό ρόλο μεταξύ των εθνικών υπηρεσιών.
Εκφράζουμε τη δυσπιστία μας για τον όρο αυτό που είναι συνώνυμος στο εγχειρίδιο του τέλειου μικρού επιτρόπου με τον αυταρχικό εντολέα της εναρμόνισης.
Δεν προβλέπεται, λόγου χάριν, να ανατεθεί για ορισμένο διάστημα στην αρχή η διαχείριση του συναφούς με τα τρόφιμα τμήματος του συστήματος ταχείας προειδοποίησης;
Για το λόγο αυτό επέλεξα την αποχή.
Εκτιμώ, ως Γαλλίδα, ότι δεν έχω ανάγκη από μια αρχή για να αποκατασταθεί η εμπιστοσύνη μου, εμπιστεύομαι τη Γαλλική Υπηρεσία Υγειονομικής Ασφάλειας των Τροφίμων (AFSSA) και τις γνωμοδοτήσεις της, κυρίως στο πλαίσιο της ασθένειας των τρελών αγελάδων.
Υπερψηφίσαμε την τροπολογία 15 διότι υποστηρίζουμε ενεργά την προστασία της ευρωπαϊκής πολιτιστικής κληρονομιάς όσον αφορά τα προϊόντα τοπικής παραγωγής.
Ωστόσο, φοβούμαστε ότι τα μέσα που προτείνονται για τη διασφάλιση της προστασίας των προϊόντων τοπικής παραγωγής θα επιφέρουν το αντίθετο από το επιδιωκόμενο αποτέλεσμα.
Στην πραγματικότητα, οι άδειες και οι πιστοποιήσεις προϊόντων δεν αποτελούν στην ουσία τρόπο παράκαμψης της αρχής που αναφέρεται στο σημείο Θ;
Οι μικροί τοπικοί παραγωγοί δεν θα μπορούν να έχουν πρόσβαση σε αυτές τις διαδικασίες πιστοποίησης λόγω της δυσκαμψίας, της πολυπλοκότητας και του κόστους τους.
Καταψηφίσαμε την τροπολογία 7, διότι αποτελεί ήδη υπέρβαση του τομέα της αξιολόγησης του κινδύνου με αποτέλεσμα να γίνεται πλέον λόγος για διαχείριση του κινδύνου.
Η αρχή δεν μπορεί να συμβουλεύει τα κράτη μέλη σχετικά με τους τύπους των διαδικασιών ελέγχου που θα υιοθετήσουν.
Κάτι τέτοιο δεν ανήκει στις αρμοδιότητές της.
(Η συνεδρίαση διακόπτεται στις 14.05 και συνεχίζεται στις 15.00)
Ειδική Διοικητική Περιοχή του Χονγκ Κονγκ
Η ημερήσια διάταξη προβλέπει τη συζήτηση της έκθεσης (A5­0284/2000) του κ. Cushnahan, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφαλείας και Αμυντικής Πολιτικής, σχετικά με την Πρώτη και Δεύτερη Ετήσια Έκθεση της Ευρωπαϊκής Επιτροπής για την Ειδική Διοικητική Περιοχή του Χονγκ Κονγκ (COM(1998) 796 - C4­0100/1999 και COM(2000) 294 - C5-0500/2000 - 1999/2009(COS)).
.
(ΕΝ) Κύριε Πρόεδρε, το Χονγκ Κονγκ πήγε σε εκλογές το Σεπτέμβρη, για δεύτερη φορά από τότε που η πρώην βρετανική αποικία επέστρεψε στην κινέζικη κυριαρχία.
Η ανάλυση των αποτελεσμάτων αποκαλύπτει ανησυχητικές τάσεις που φανερώνουν ότι δεν βαίνουν όλα καλώς.
Η συμμετοχή των ψηφοφόρων στις εκλογές έπεσε στο 43% σε σχέση με το 53% το 1998 και η υποστήριξη προς τα φιλικά διακείμενα προς το Πεκίνο κόμματα της περιοχής αυξήθηκε σημαντικά ενώ μειώθηκε η υποστήριξη των δημοκρατικών κομμάτων.
Πιστεύω ότι υπάρχουν αρκετοί λόγοι για τους οποίους οι ψηφοφόροι του Χονγκ Κονγκ επέλεξαν την αποχή αντί να εξασκήσουν το πρόσφατα καθιερωμένο δικαίωμα ψήφου τους.
Το βασικότερο πρόβλημα είναι ότι, ενώ η εκλογική διαδικασία αυτή καθεαυτή είναι ελεύθερη και διαφανής, δύσκολα θα μπορούσε να χαρακτηριστεί ως πραγματικά δημοκρατική.
Εικοσιτέσσερις από τις 60 έδρες εκλέγονται άμεσα με καθολική ψηφοφορία, στην οποία έχουν δικαίωμα να συμμετάσχουν τα τρία εκατομμύρια των πολιτών του Χονγκ Κονγκ.
Οι υπόλοιπες 36 έδρες εκλέγονται από ένα σύνολο 179 000 ψηφοφόρων που προέρχονται από τους πανίσχυρους επιχειρηματικούς και επαγγελματικούς κύκλους του Χονγκ Κονγκ καθώς και από ομάδες φιλικά διακείμενες προς το Πεκίνο.
Επιπλέον, το νομοθετικό σώμα έχει ελάχιστη πραγματική εξουσία.
Η πραγματική εξουσία βρίσκεται στα χέρια του αρχηγού της εκτελεστικής εξουσίας, Tung Chee-hwa και της κυβέρνησής του, η οποία, στην πραγματικότητα, διορίζεται από το Πεκίνο.
Η εκτελεστική εξουσία είναι τελείως διαχωρισμένη από τη νομοθετική, η οποία αρκείται τελικά στο ρόλο του επιτηρητή, χωρίς ουσιαστικές αρμοδιότητες λήψης αποφάσεων.
Η έλλειψη πραγματικής εξουσίας του νομοθετικού σώματος έχει δημιουργήσει ένα κλίμα αδιαφορίας των ψηφοφόρων όσον αφορά τη συμμετοχή τους στις εκλογές, οι οποίες, κατά τη γνώμη τους, δεν είναι πραγματικά δημοκρατικές.
Αν και ο Βασικός Νόμος - που είναι, κατά κάποιον τρόπο, το μίνι σύνταγμα του Χονγκ Κονγκ - καθορίζει συγκεκριμένα κριτήρια για τη διενέργεια των εκλογών του 2004, περιλαμβάνει, ωστόσο, διατάξεις για την πιθανή καθιέρωση καθολικής ψηφοφορίας και για τις 60 έδρες στις εκλογές του 2008.
Ένα τέτοιο βήμα, ωστόσο, εμποδίζεται από κύκλους που είναι φανερό ότι θέλουν να προστατεύσουν την εξουσία των μεγαλοεπιχειρηματιών.
Ακόμα όμως και η καθιέρωση κάποια στιγμή της καθολικής ψηφοφορίας - το συντομότερο δυνατόν κατά προτίμηση - δεν θα έλυνε όλα τα υπάρχοντα προβλήματα.
Θα πρέπει να συνοδευτεί από μεταρρύθμιση των πολιτικών θεσμικών οργάνων της Ειδικής Διοικητικής Περιοχής του Χονγκ Κονγκ.
Η εκτελεστική εξουσία δεν έχει βάση συμμετοχής στη νομοθετική, γεγονός το οποίο καθιστά τις δύο εξουσίες απόλυτα διακριτές.
Επιπλέον, επειδή η εκτελεστική εξουσία δεν είναι ουσιαστικά υπόλογη στους εκλεγμένους εκπροσώπους και επειδή αυτοί οι τελευταίοι δεν έχουν πραγματική εξουσία, δεν θεωρούνται υπόλογοι για τις πολιτικές τους αποφάσεις και πράξεις.
Θα πρέπει να εξεταστεί το ενδεχόμενο αλλαγής του ρόλου της εκτελεστικής και της νομοθετικής εξουσίας αντίστοιχα, προκειμένου να εξασφαλιστεί επιχειρησιακή διασύνδεση.
Υπάρχουν και άλλα θέματα που θα πρέπει να εξεταστούν.
Μεταξύ αυτών θα μπορούσε να είναι και το θέμα του διορισμού βασικών αξιωματούχων: πρέπει, άραγε, να διορίζονται πολιτικά ή να είναι δημόσιοι υπάλληλοι και με ποιον τρόπο θα μπορούν να είναι υπόλογοι έναντι των εκλεγμένων εκπροσώπων;
Παράλληλα με τα προβλήματα σε αυτόν τον τομέα υπάρχει επίσης εντεινόμενη ανησυχία σχετικά με την αυξανόμενη παρέμβαση των κινεζικών αρχών στις υποθέσεις του Χονγκ Κονγκ.
Το κράτος δικαίου αποτελεί τον ακρογωνιαίο λίθο της πολιτικής "μία χώρα, δύο συστήματα" .
Τρεις πρόσφατες, αμφιλεγόμενες, δικαστικές υποθέσεις έχουν βαθιές επιπτώσεις στην ακεραιότητα του κράτους δικαίου και, τελικώς, στην αυτονομία του ίδιου του Χονγκ Κονγκ.
Δύο από αυτές τις υποθέσεις κατέληξαν στην εκτέλεση των κατηγορουμένων για εγκλήματα που είχαν διαπράξει στο Χονγκ Κονγκ, όπου έχει καταργηθεί η εσχάτη των ποινών.
Η τρίτη υπόθεση αφορούσε μία απόφαση του Ανώτατου Δικαστηρίου του Χονγκ Κονγκ επί ενός αμφιλεγόμενου νόμου για τη μετανάστευση, σχετικά με το δικαίωμα διαμονής στο Χονγκ Κονγκ παιδιών κινεζικής καταγωγής, των οποίων τουλάχιστον ένας γονιός έχει δικαίωμα μόνιμης διαμονής στο Χονγκ Κονγκ.
Η κυβέρνηση του Χονγκ Κονγκ δυσαρεστήθηκε από τη φιλελεύθερη απόφαση του δικαστηρίου και ζήτησε από τις κινεζικές αρχές να προβούν σε ερμηνεία του Βασικού Νόμου.
Πολλοί παρατηρητές θεωρούν ότι το περιστατικό αυτό δημιουργεί ένα ανησυχητικό προηγούμενο, που φαίνεται ότι δίνει τη δυνατότητα στην Κίνα να εκδίδει ερμηνείες του Βασικού Νόμου, κάθε φορά που τα τοπικά δικαστήρια λαμβάνουν αποφάσεις τις οποίες δεν εγκρίνουν οι αξιωματούχοι της κυβέρνησης του Χονγκ Κονγκ ή της κυρίως Κίνας.
Η κατάσταση επιδεινώθηκε περισσότερο όταν αξιωματούχοι της κυρίως Κίνας επεδίωξαν να παρεμποδίσουν την ελευθερία του τύπου και στις εμπορικές σχέσεις του Χονγκ Κονγκ με την Ταϊβάν, μετά από τις πρόσφατες εκλογές που διεξήχθησαν εκεί.
Σχετικά με τα σχόλιά μου γύρω από την κυριαρχία της οικογένειας Li Ka-shing - υπόθεση η οποία απασχόλησε ιδιαίτερα τον τύπο του Χονγκ Κονγκ σήμερα - σε ορισμένους τομείς της οικονομίας του Χονγκ Κονγκ, θα ήθελα να επισημάνω ότι ο λόγος που έθεσα το θέμα είναι ότι ετέθη και σε εμένα από σημαίνοντα πρόσωπα της κοινωνίας του Χονγκ Κονγκ και υπήρξε αντικείμενο εκτενών συζητήσεων στα μέσα μαζικής ενημέρωσης κατά τη διάρκεια πρόσφατής επίσκεψής μου στη χώρα.
Θα ήθελα επίσης να θέσω το θέμα της εισόδου στο Χονγκ Κονγκ χωρίς θεώρηση.
Είμαι ιδιαίτερα δυσαρεστημένος από το γεγονός ότι η διαδικασία αυτή εμποδίζεται από ορισμένες κυβερνήσεις.
Εάν πραγματικά πιστεύουμε στην αρχή "μία χώρα, δύο συστήματα" , τότε αυτός είναι ο μόνος τρόπος για να την προασπίσουμε.
Θα πρέπει να δοθεί δικαίωμα εισόδου χωρίς θεώρηση στις χώρες της ΕΕ στους κατόχους διαβατηρίων του Χονγκ Κονγκ, χωρίς προϋποθέσεις.
Μέχρις εδώ επικεντρώθηκα στις αρνητικές πλευρές.
Αν και αυτά τα συμβάντα δημιουργούν λόγους ανησυχίας, δεν θα ήθελα να είμαι υπερβολικά απαισιόδοξος σχετικά με το μέλλον του Χονγκ Κονγκ.
Το καθεστώς "μία χώρα, δύο συστήματα" παραμένει σχετικά ανέπαφο, ωστόσο, το πραγματικό πρόβλημα είναι ότι εάν το καθεστώς αυτό αποτύχει, τότε το πρόβλημα μεταξύ Κίνας και Ταϊβάν θα είναι ακόμα πιο δύσκολο να επιλυθεί.
Τελειώνοντας, θα ήθελα να ευχαριστήσω όλους όσοι συμμετείχαν στις συζητήσεις για την εκπόνηση της παρούσας έκθεσης: τους συναδέλφους μου στην Επιτροπή Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, και τα μέλη της Γραμματείας Εξωτερικών Υποθέσεων, ιδιαίτερα την κ. Opacic, και τον Επίτροπο.
Κύριε Πρόεδρε, ως συντάκτης γνωμοδότησης της Επιτροπής Βιομηχανίας, Εξωτερικού Εμπορίου και Έρευνας, θα ήθελα να τονίσω τη σημασία που έχει το Χονγκ Κονγκ για το διεθνές εμπόριο.
Ήδη το 1997, το Χονγκ Κονγκ καταλάμβανε την όγδοη θέση στον κόσμο ως εμπορική δύναμη και ήταν ο δέκατος κατά σειρά μεγέθους εμπορικός εταίρος της Ευρωπαϊκής Ένωσης.
Έκτοτε και παρά τη νομισματική κρίση στην Ασία, οι εμπορικές σχέσεις μεταξύ Ευρωπαϊκής Ένωσης και Χονγκ-Κονγκ έχουν βελτιωθεί σημαντικά.
Όσον αφορά τις σχέσεις που έχει το Χονγκ Κονγκ με τους διεθνείς εμπορικούς του εταίρους και περισσότερο συγκεκριμένα με τον Παγκόσμιο Οργανισμό Εμπορίου, η Ευρωπαϊκή Ένωση και το Χονγκ Κονγκ συμμερίζονται ορισμένους στόχους και έχουν μια πολύ έντονη συνεργασία, η οποία είναι πολύ χρήσιμη για τον προσεχή γύρο διαπραγματεύσεων.
Στη γνωμοδότησή μου τονίζω το σημαντικό ρόλο που μπορεί να διαδραματίσει το Χονγκ Κονγκ κατά την προσχώρηση της Κίνας στον Παγκόσμιο Οργανισμό Εμπορίου.
Το Χονγκ Κονγκ μπορεί να δείξει στην Κίνα με ποιο τρόπο μια ανοικτή και απόλυτα ολοκληρωμένη αγορά μπορεί να πρωτοστατήσει στην περιοχή και να επιτύχει την εξέλιξη της οικονομίας της και την αειφόρο ανάπτυξη.
Επιπλέον, επειδή το Χονγκ Κονγκ αποτελεί μια σημαντική αγορά για την Κίνα, μπορεί να ασκήσει επιρροή επί των οικονομικών μεταρρυθμίσεων σ' αυτήν.
Για το λόγο αυτό, συνάδελφοι, πρέπει να επισημάνουμε τη σημασία που έχει μια στενότερη συνεργασία μεταξύ της Ευρωπαϊκής Ένωσης και του Χονγκ Κονγκ στον χρηματοοικονομικό τομέα αλλά και στο χώρο του εμπορίου και των άμεσων ξένων επενδύσεων.
Τα περασμένα χρόνια το Χονγκ Κονγκ σύναψε πολλές διμερείς συμβάσεις.
Δεν πρέπει να λησμονούμε ότι, στα πλαίσια της συμφωνίας ΕΕ-Κίνας για την ενδεχόμενη πρόσβαση της Κίνας στον Παγκόσμιο Οργανισμό Εμπορίου, οι εν λόγω διμερείς συμφωνίες πρέπει να επανεξετασθούν.
Παρόλο που στον οικονομικό τομέα μπορούμε δικαιολογημένα να μιλήσουμε για επιτυχία, θα ήθελα να τονίσω ορισμένα αρνητικά σημεία και περισσότερο συγκεκριμένα το θέμα της προστασίας των δικαιωμάτων πνευματικής ιδιοκτησίας το οποίο εξακολουθεί να αποτελεί μεγάλο πρόβλημα.
Οι επιχειρήσεις μας εξακολουθούν να πλήττονται από παραβιάσεις των δικαιωμάτων πνευματικής ιδιοκτησίας και από την παραγωγή και την πώληση απομιμήσεων.
Μας προβληματίζει επίσης και ο κοινωνικός τομέας.
Οι συνθήκες εργασίας, ιδιαίτερα των ξένων εργαζόμενων, δεν είναι αυτές που θα έπρεπε.
Όσον αφορά τον τομέα της έρευνας, πρέπει να επιμείνουμε ώστε το Χονγκ Κονγκ και η Ευρωπαϊκή Ένωση να διαδραματίσουν έναν ισότιμο ρόλο στα πάμπολλα προγράμματα που προβλέπονται.
Κατ' αρχήν θα ήθελα να συγχαρώ τον εισηγητή κ. Cushnahan, για την εξαίρετη εργασία του σε αυτό το τόσο σημαντικό θέμα.
Χαίρομαι που σήμερα είναι εδώ ο Επίτροπος κ. Patten, τον οποίο τιμώ για τις θέσεις του και τη δραστηριότητά του ως κυβερνήτη του Χονγκ Κονγκ.
Έχω να σταθώ σε δύο σημεία που νομίζω ότι είναι σημαντικά, μέσα στα πολλά βέβαια που υπάρχουν.
Το πρώτο σημείο είναι καθαρά νομικό.
Νομίζω ότι θα συμφωνήσουμε όλοι ότι εάν με ενέργειες σαν αυτές που αναφέρονται στην έκθεση Cushnahan θίγεται η αρχή του κράτους δικαίου που θα έπρεπε να χαρακτηρίζει το νομικό και συνταγματικό πλαίσιο του Χονγκ Κονγκ, τότε τίθεται σε αμφισβήτηση η ευρύτερη αρχή "ένα κράτος δύο συστήματα" , που αποτέλεσε τη βάση για την εξέλιξη του Χονγκ Κονγκ.
Και το δεύτερο θέμα στο οποίο θέλω να σταθώ, είναι οι κίνδυνοι που απειλούν την ελευθερία του τύπου.
Είναι πάρα πολύ σημαντικό, προκειμένου να υπάρξει σωστή εξέλιξη της αρχής "ένα κράτος δύο συστήματα" που απετέλεσε επανάσταση, αν θέλετε, στις διεθνείς σχέσεις διότι ήταν η εισαγωγή ενός νέου θεωρήματος, να υπάρχει, να προστατεύεται και να γίνεται σεβαστή η ελευθερία του τύπου.
Γιατί;
Γιατί μέσα από την ελευθερία του τύπου γίνονται οι επισημάνσεις και οι προτάσεις οι οποίες αποσκοπούν στο να κρατούν τα πράγματα μέσα στο δημοκρατικό πλαίσιο για το οποίο όλοι συμφωνούμε.
Κύριε Πρόεδρε, θα ήθελα κι εγώ να συγχαρώ τον κ. Cushnahan για την έκθεσή του.
Θα ήθελα να τον ευχαριστήσω για άλλη μια φορά που ήταν τόσο προσαρμόσιμος κατά τη σύνταξη αυτής της έκθεσης και πρόθυμος να συνεργαστεί με τους συναδέλφους του, έτσι που τώρα δε χρειάζεται να διανύσουμε μια μακρά περίοδο τροπολογιών, αφού επιτεύχθηκε συναίνεση όταν συντασσόταν η έκθεση.
Γι' άλλη μία φορά είδαμε ότι η μεταβίβαση της εξουσίας στο Χονγκ Κονγκ εκτυλίχθηκε γενικά πολύ ομαλά και κατέρριψε κάποιες από τις πιο απαισιόδοξες προβλέψεις.
Φυσικά, κάθε εβδομάδα εξακολουθούν να γίνονται διαδηλώσεις στο Χονγκ Κονγκ, τα κινήματα που δεν επιτρέπονται στην Κίνα, επιτρέπονται στο Χονγκ Κονγκ, η οικονομία επιβίωσε από μια δύσκολη περίοδο και συνεχίζει να ακμάζει και, όπως είπε ο κ. De Clercq, η προσχώρηση της Κίνας στον ΠΟΕ αποτελεί πραγματικά μία ευκαιρία για το Χονγκ Κονγκ, εάν λάβουμε υπόψη τη φοβερή ανάπτυξη των χρηματοοικονομικών ιδίως υπηρεσιών καθώς και το γεγονός ότι μεγάλο μέρος της μεταποιητικής δραστηριότητας του Χονγκ Κονγκ έχει μεταφερθεί στην Κίνα.
Ωστόσο, όπως επεσήμανε ο κ. Cushnahan, υπάρχουν κάποιοι τομείς που προκαλούν ανησυχίες, οι οποίοι παρουσιάζονται στην έκθεσή του κι έτσι δεν χρειάζεται να τους αναπτύξω.
Αλλά μπορώ να αναφέρω ένα-δυο παραδείγματα.
Η ανακοίνωση του κινεζικού ειδησεογραφικού πρακτορείου προς την κ. Anson Chan και τους δημοσίους υπαλλήλους, ότι πρέπει να επιδεικνύουν μεγαλύτερη ανοχή προς τον αρχηγό της εκτελεστικής εξουσίας, μου φαίνεται ως παρέμβαση στις υποθέσεις μιας άλλης χώρας.
Ανησυχίες προκαλούν και οι διάφορες εκθέσεις επιχειρηματιών που πιέζονται να μην αναπτύσσουν εμπορικές δραστηριότητες με την Ταϊβάν.
Η πρόσφατη απόλυση ή μετάθεση ενός από τα διευθυντικά στελέχη της Ραδιοτηλεόρασης του Χονγκ Κονγκ μοιάζει να είναι το αποτέλεσμα πιέσεων από την Κίνα.
Ίσως όλ' αυτά να μην σημαίνουν και πολλά πράγματα αυτά καθεαυτά γιατί αποτελούν μέρος μίας φυσιολογικής και αναμενόμενης μάχης για την εξουσία, με την προϋπόθεση ότι το Χονγκ Κονγκ θα στηριχθεί σε ένα ακμαίο δημοκρατικό σύστημα, ικανό να αντισταθεί σε τέτοιες πιέσεις.
Ανησυχίες, όμως, προκαλεί το γεγονός ότι η δημοκρατία στο Χονγκ Κονγκ δεν πηγαίνει προς την κατεύθυνση που θα θέλαμε.
Ήδη ακούσαμε πόσο άδικο είναι το εκλογικό σύστημα.
Παρατηρούμε, όπως επεσήμανε πρόσφατα στην εφημερίδα Financial Times ένας σύμβουλος του προηγούμενου Κυβερνήτη, το πισωγύρισμα στο 1997.
Όταν όμως βλέπει κανείς κάποιον σαν την Christine Loh να παραιτείται επειδή δεν έχει πλέον κανένα νόημα να συμμετέχει στο νομοθετικό σώμα, πρόκειται για μία σημαντική ένδειξη ότι τα πράγματα δεν πάνε καλά.
Και, όταν κάποιος που εργάζεται για τον αρχηγό της εκτελεστικής εξουσίας, κατηγορείται για παρέμβαση σε δημοσκοπήσεις, αυτό είναι επίσης κακός οιωνός για το μέλλον.
Δεν πρόκειται απλώς για καταμέτρηση πόντων των αντιπάλων, πολλά μένει να γίνουν προς την κατεύθυνση του εκσυγχρονισμού στο Χονγκ Κονγκ.
Αυτό θα γίνει μόνο εάν υπάρχει συναίνεση και η κυβέρνηση του Χονγκ Κονγκ με την αντίληψη της άνωθεν επιβολής είναι ανέτοιμη για την οικοδόμηση συναίνεσης στο Χονγκ Κονγκ αυτήν τη στιγμή.
Αναγνωρίζουμε ότι η μετάβαση ήταν ομαλή, πρέπει όμως να παραμείνουμε σε επαγρύπνηση σε ορισμένους τομείς.
Ελπίζω ότι θα μπορέσουμε να συνεχίσουμε αυτές τις ετήσιες και κοινοβουλευτικές εκθέσεις έτσι ώστε να παρακολουθούμε από πολύ κοντά την κατάσταση στο Χονγκ Κονγκ.
Κύριε Πρόεδρε, θα ήθελα κι εγώ να εκφράσω τα συγχαρητήριά μου προς τον John Cushnahan γι' αυτήν την έκθεση.
Τον ζηλεύω που είχε την ευκαιρία να την αναλάβει.
Αν σε κάτι διαφωνώ με αυτήν την έκθεση, η διαφωνία μου αφορά καθαρά ένα ζήτημα ισορροπίας και προοπτικής.
Εξαρτάται από το εάν βλέπει κανείς το ποτήρι μισογεμάτο ή μισοάδειο.
Ορθώς αναφέρεται ο κ. Cushnahan στις τρεις νομικές υποθέσεις που προκάλεσαν προβληματισμό.
Ορθώς επισημαίνει την έλλειψη προόδου στην καθιέρωση της καθολικής ψηφοφορίας για την εκλογή του αρχηγού της εκτελεστικής εξουσίας, τις διακρίσεις σε βάρος εταιρειών που διατηρούν εμπορικούς δεσμούς με την Ταϊβάν και τη μείωση της εμπιστοσύνης στο πολιτικό σύστημα.
Όλ' αυτά είναι όντως σοβαρές προκλήσεις και, όση ευγνωμοσύνη και αν νιώθουμε για την καλή πορεία των πραγμάτων, θα πρέπει παρ' όλ' αυτά να μας θορυβήσει το γεγονός ότι δεν έχει επιτευχθεί μεγαλύτερη πρόοδος.
Εάν πιστέψουμε, όπως πιστεύω εγώ, ότι η μεγαλύτερη πρόκληση του 21ου αιώνα είναι ο εκδημοκρατισμός της Κίνας, τότε βέβαια το Χονγκ Κονγκ είναι ένα συναρπαστικό πείραμα.
Θα με ενδιέφερε πολύ να ακούσω από τον Επίτροπο κάτι για τη διάσκεψη κορυφής που είχε ο κ. Πρόντι με τους Κινέζους το περασμένο σαββατοκύριακο και εάν αναφέρθηκε το ζήτημα του Χονγκ Κονγκ στις συζητήσεις.
Η δημοκρατία και το κράτος δικαίου δεν πρόκειται να επιτευχθούν ή να διατηρηθούν, εάν η Δύση δεν είναι αποφασισμένη να ακουστεί η φωνή της.
Πιστεύω ότι η επίδοση της Ευρωπαϊκής Ένωσης είναι πολύ κατώτερη της επίδοσης των Ηνωμένων Πολιτειών σε αυτόν τον τομέα.
Ξέρω ότι τα κράτη μέλη μας διστάζουν να λάβουν θέση κατά της Κίνας σε ζητήματα ανθρωπίνων δικαιωμάτων επειδή φοβούνται εμπορικές κυρώσεις ως αντίποινα.
Εάν, όμως, υπάρχει ένας τομέας όπου η Ευρωπαϊκή Ένωση μπορεί να συνταχθεί σύσσωμη πίσω από την ευρωπαϊκή σημαία, είναι σίγουρα αυτός.
Η επίδοσή μας στα ανθρώπινα δικαιώματα πρέπει να είναι ισάξια εκείνης των Ηνωμένων Πολιτειών.
Η σύνοδος κορυφής των χωρών ASEM την περασμένη εβδομάδα κατάφερε να καταλήξει σε μία δήλωση, η οποία συμπεριέλαβε ως στόχο την Ευρω-Ασιατική συνεργασία για την προώθηση των ανθρωπίνων δικαιωμάτων.
Αυτό είναι μία πρόοδος αλλά περιμένουμε από την Επιτροπή πιο ενεργό ανάμιξη σε αυτόν τον τομέα·και οι καρποί μιας τέτοιας προσέγγισης δεν θα βρουν πουθενά μεγαλύτερη απήχηση από ό,τι στο Χονγκ Κονγκ.
Κύριε Πρόεδρε, η πολιτική μου ομάδα συμφωνεί και εκτιμά την έκθεση του συναδέλφου Cushnahan.
Παράλληλα με τη γενική ικανοποίηση που επικρατεί για την πολιτική που στηρίζεται στην αρχή "μία χώρα δύο συστήματα" , συμμεριζόμαστε την έκκληση για τη διαρκή επαγρύπνηση.
Αυτή είναι απαραίτητη μετά από τα ανησυχητικά γεγονότα που συνέβησαν.
Καταρχάς, θα θέλαμε να εκφράσουμε την ανησυχία μας για την απόφαση που έλαβε η κυβέρνηση του Χονγκ-Κονγκ να ζητήσει μια ερμηνεία του θεμελιώδους νόμου του 1990 στην Μόνιμη Επιτροπή της Λαϊκής Εθνοσυνέλευση.
Το δικαίωμα βέτο που θα μπορούσε να αποκτήσει κατ' αυτό τον τρόπο η Κίνα επί αποφάσεων των Δικαστηρίων στο Χονγκ Κονγκ θα μπορούσε να υπονομεύσει τη νομική αυτονομία της ειδικής διοικητικής περιφέρειας.
Αυτό είναι ακόμη πιο ανησυχητικό, επειδή η κυβέρνηση του Χονγκ Κονγκ δεν στηρίζεται σε μια δημοκρατικά εκλεγμένη πλειοψηφία.
Οι εκλογές για το νομοθετικό συμβούλιο, που πραγματοποιήθηκαν πριν από ένα μήνα, κατέδειξαν για άλλη μια φορά το δημοκρατικό έλλειμμα που υπάρχει.
Οι ψηφοφόροι διαδήλωσαν την περιφρόνησή τους στο σύστημα στο οποίο μόνο 24 από τις 60 έδρες καταλαμβάνονται από άμεσα εκλεγόμενους υποψήφιους.
Το γεγονός αυτό εξηγεί, εκτός άλλων, το χαμηλό ποσοστό προσέλευσης που ήταν 43,6%.
Το γεγονός ότι, στη συνέχεια, μία συνέλευση 800 μελών αποφασίζει σχετικά με την κατάληψη 6 εδρών, ενώ μόλις 175 000 επιχειρηματίες έχουν το δικαίωμα να εκλέγουν το άλλο ήμισυ του κοινοβουλίου μετατρέπει τις εκλογές αυτές σε φάρσα.
Κατ' αυτό τον τρόπο, το χάσμα μεταξύ πλούσιων και φτωχών όχι μόνο διατηρείται αλλά και αυξάνεται.
Εμείς επιδιώκουμε την ταχεία καθιέρωση άμεσων εκλογών, το αργότερο το 2008, όταν δεν θα υπάρχουν πλέον νομικά κωλύματα.
Τέλος, κύριε Πρόεδρε, προτείνουμε να τηρείται μια συνεχής στάση επαγρύπνησης όσον αφορά την ελευθερία του Τύπου, την ανάγκη θέσπισης νόμων για τον θεμιτό ανταγωνισμό και τη δυνατότητα μιας ανοικτής εμπορικής σχέσης του Χονγκ Κονγκ με την Ταϊβάν.
Πάνω σ' αυτή τη βάση, συνιστούμε να ασκηθεί μια δραστήρια εμπορική πολιτική έναντι του Χονγκ-Κονγκ.
.
Χαίρομαι πάρα πολύ που μου δίδεται η ευκαιρία να σχολιάσω αυτήν την έκθεση και να επαινέσω τον αξιότιμο φίλο μου, John Cushnahan, για την εξαιρετική δουλειά που έκανε.
Εκείνος κι εγώ είμαστε παλιοί φίλοι και, ακόμη πιο σημαντικό, παλιοί φίλοι του Χονγκ Κονγκ.
Και οι δύο μιλούμε ­- το λιγότερο που μπορώ να πω - έχοντας γνώση της αξιόλογης αυτής κοινότητας.
Η συζήτηση ήταν σύντομη αλλά ακούστηκαν κάποιες εξαιρετικές και καλά τεκμηριωμένες ομιλίες.
Είμαι ευγνώμων για τα ευγενικά λόγια του αξιότιμου αυτού βουλευτή, του κ. Δημητρακόπουλου, σχετικά με την παραμονή μου στο Χονγκ Κονγκ.
Συμφωνώ μαζί του ως προς τη σημασία της ελευθερίας του λόγου και της ισχυρής παρουσίας των μέσων ενημέρωσης και, κρίνοντας από την εμπειρία μου την περασμένη εβδομάδα, τα μέσα παραμένουν - ο γραπτός τύπος τουλάχιστον - πολύ ισχυρά.
Ο αξιότιμος βουλευτής κ. Watson ανέφερε ότι δεν θα πρέπει να αισθανόμαστε περιορισμένοι σε ό,τι λέμε για το Χονγκ Κονγκ ή για άλλα θέματα λόγω των εμπορικών μας σχέσεων με την Κίνα.
Εγώ εκπλήσσομαι πάντοτε όταν μου λένε το αντίθετο, αν μη τι άλλο, επειδή σύμφωνα με τα πιο πρόσφατα στοιχεία, η Κίνα είχε εμπορικό πλεόνασμα 30 δις ευρώ λόγω των εξαγωγών της προς την Ευρωπαϊκή Ένωση.
Το πρώτο εξάμηνο αυτού του έτους, το πλεόνασμα ήταν 20 δις ευρώ και από ό,τι φαίνεται θα φτάσει τα 40 δις σε ετήσια βάση, έτσι λοιπόν τα θέματα του εμπορίου πρέπει να τα βλέπουμε συγκριτικά, για να το θέσω ήπια.
Το γεγονός ότι η συζήτηση λαμβάνει χώρα σήμερα είναι μία ευτυχής σύμπτωση επειδή ήμουν στο Χονγκ Κονγκ την περασμένη εβδομάδα.
Ήταν η τρίτη μου επίσκεψη αφ' ότου άφησα τη θέση του κυβερνήτη και η πρώτη μου πλήρης επίσημη επίσκεψη ως Επιτρόπου.
Μπορώ να πω στο Σώμα εξ ιδίας πείρας ότι ενώ, όπως επεσήμαναν πολλοί αξιότιμοι βουλευτές, υπάρχουν ορισμένα προβλήματα, το Χονγκ Κονγκ παραμένει εντούτοις μία ελεύθερη κοινωνία, χωρίς αμφιβολία μία από τις πλέον ελεύθερες κοινωνίες στην Ασία, όπως φαίνεται καθαρά από τις ετήσιες εκθέσεις τόσο της Επιτροπής όσο και του Κοινοβουλίου.
Το μυστικό της μεγάλης επιτυχίας του Χονγκ Κονγκ ήταν πάντοτε ο συγκερασμός του επιχειρηματικού πνεύματος του Χονγκ Κονγκ και της Κίνας με τα χαρακτηριστικά μιας ανοιχτής και ελεύθερης κοινωνίας που βασίζεται στο κράτος δικαίου.
Η αντίληψη "μία χώρα, δύο συστήματα" , η οποία εμπεριέχεται στην κοινή δήλωση, έχει ως στόχο τη διατήρηση αυτού του ιδιαίτερου μίγματος - του μίγματος ανάμεσα σε μία ανεξάρτητη δικαστική αρχή, έναν καθαρό δημόσιο τομέα, τη μηδενική ανοχή στη διαφθορά, τον ελεύθερο τύπο, από τη μία πλευρά, και την οικονομία της αγοράς, από την άλλη.
Όπως γίνεται σαφές και από τις δύο εκθέσεις μας, μέχρι τώρα, το μίγμα διατηρείται στο σύνολό του και συντάσσομαι με την άποψη του αξιότιμου συντάκτη της έκθεσης ότι, στα βασικά σημεία της, η ρύθμιση "μια χώρα, δύο συστήματα" παραμένει σε ικανοποιητικό βαθμό ανέπαφη.
Θα πρέπει να θυμόμαστε ότι το Χονγκ Κονγκ πέρασε πολλές δυσκολίες τα τελευταία χρόνια.
Όχι μόνο είχε να αντιμετωπίσει τη μεταβίβαση της εθνικής κυριαρχίας, αλλά πριν καλά-καλά αλλάξουν οι σημαίες, το Χονγκ Κονγκ - όπως και η υπόλοιπη Ασία - επλήγη από την οικονομική κρίση.
Το γεγονός ότι ο λαός του Χονγκ Κονγκ ξεπέρασε με άνεση τα θυελλώδη αυτά γεγονότα μαρτυρεί ολοφάνερα τη δύναμη και την αντοχή του.
Δεν με εκπλήσσει τελείως, πολλοί από αυτούς είναι πρώην πρόσφυγες ή γιοι και κόρες προσφύγων και έχουν συνηθίσει να αντιμετωπίζουν και να ξεπερνούν τις αντιξοότητες.
Χαίρομαι πάρα πολύ που η οικονομία του Χονγκ Κονγκ ανακάμπτει ύστερα από μια δύσκολη διετία.
Αυτό οφείλεται εν μέρει στη θαυμάσια διαχείριση του εξαιρετικού σώματος των δημοσίων υπαλλήλων και ιδίως της αρχιγραμματείας και της οικονομικής γραμματείας, οι οποίες υπηρέτησαν τον Tung Chee Hwa με την ίδια ικανότητα και αφοσίωση με την οποία υπηρέτησαν εμένα.
Το Χονγκ Κονγκ διαθέτει λαμπρούς δημοσίους υπαλλήλους και καλό θα ήταν να αποτελέσουν τον κινητήριο μοχλό της έκθεσης Xinhwa στην οποία αναφέρθηκε ο αξιότιμος βουλευτής.
Στο μεγαλύτερο μέρος τους, τα πράγματα εξελίχθηκαν καλά.
Υπήρξαν, ωστόσο, όπως είναι φυσικό, τομείς που γέννησαν ανησυχίες σε πολλούς φίλους του Χονγκ Κονγκ.
Και οι δύο εκθέσεις θίγουν άμεσα αυτά τα θέματα.
Συγκεκριμένα, και οι δύο εκθέσεις αναφέρουν τις αποφάσεις των δικαστηρίων στην υπόθεση του δικαιώματος διαμονής, πριν από λίγους μήνες.
Αυτό ήταν σημαντικό ζήτημα.
Τονίσαμε και θα εξακολουθήσουμε να τονίζουμε ότι ο τρόπος που χειρίστηκαν το θέμα, ιδίως η ανάμιξη του Πεκίνου, θα πρέπει να παραμείνει εξαίρεση.
Υπήρξαν και άλλα θέματα, μεταξύ των οποίων η πρόσφατη διαμάχη για την ακαδημαϊκή ελευθερία και η ακόμα πιο πρόσφατη διχογνωμία γύρω από το Διάταγμα Δημόσιας Τάξης, με το οποίο η προσωρινή βουλή αντικατέστησε την φιλελεύθερη ρύθμιση που κληροδότησε η κυβέρνησή μου με μία λιγότερο φιλελεύθερη ρύθμιση.
Δεν το σχολιάζω αυτό αλλά με καθησυχάζει το γεγονός ότι η κοινή γνώμη του Χονγκ Κονγκ εξακολουθεί να δείχνει ξεκάθαρα ότι παίρνει πολύ σοβαρά τις ελευθερίες και τα δικαιώματά της.
Αυτό ισχύει και για τα μέσα ενημέρωσης, όπως προανέφερα.
Η μακροπρόθεσμη επιτυχία του "μία χώρα, δύο συστήματα" εξαρτιόταν πάντοτε από την ετοιμότητα του λαού του Χονγκ Κονγκ να διεκδικεί τα δικαιώματα και τις ελευθερίες του·μέχρι στιγμής όλα δείχνουν ότι είναι αποφασισμένος να το κάνει.
Υπάρχουν ένα-δύο ειδικότερα θέματα για τις διμερείς μας σχέσεις, στα οποία αναφέρονται και οι δύο εκθέσεις.
Το ένα είναι η ελεύθερη είσοδος, χωρίς υποχρέωση θεώρησης, στην Ευρωπαϊκή Ένωση των κατόχων διαβατηρίων της ΕΔΠ του Χονγκ Κονγκ και τα ίδια ζητήματα τίθενται και για το Μακάο.
Οι εκθέσεις τόσο της Επιτροπής όσο και του αξιότιμου βουλευτή είναι υπέρ της εισόδου χωρίς θεώρηση.
Είναι κάτι που ανέκυψε πολλές φορές κατά την επίσκεψή μου την προηγούμενη εβδομάδα.
Το ξεκαθάρισα τότε - όπως το ξεκαθαρίζω και σήμερα - ότι υποστηρίζω θερμά την είσοδο χωρίς θεώρηση.
Μερικά κράτη μέλη διατηρούν ανησυχίες.
Οι ανησυχίες αυτές είναι εντελώς αβάσιμες.
Εκπηγάζουν από φόβους για παράνομους μετανάστες από την κυρίως Κίνα και όχι από τις ειδικές διοικητικές περιοχές του Χονγκ Κονγκ ή του Μακάο.
Παραμένουμε πλήρως ικανοποιημένοι από την πληρότητα των σημερινών συνοριακών ελέγχων και από την ακεραιότητα των διαδικασιών έκδοσης διαβατηρίων της ΕΔΠΧΚ.
Η ομάδα εργασίας του Συμβουλίου για τη θεώρηση, η οποία επιθεώρησε το σύστημα, εντυπωσιάστηκε, πιστεύω.
Ελπίζω ότι θα υπάρξει διάθεση να δοθεί δυνατότητα εισόδου χωρίς θεώρηση.
Ελπίζω επίσης ότι θα μπορέσουμε να ενισχύσουμε τις ανθηρές οικονομικές σχέσεις με το Χονγκ Κονγκ με ενισχυμένη συνεργασία σε άλλους τομείς, όπως η παιδεία και το περιβάλλον.
Στόχος μας είναι να προάγουμε τη χρήση των υφιστάμενων εργαλείων της Ευρωπαϊκής Κοινότητας στο Χονγκ Κονγκ, όπως για παράδειγμα η συμμετοχή στο Πέμπτο Πρόγραμμα-Πλαίσιο για την έρευνα, όπως συστήνει και η έκθεση του αξιότιμου βουλευτή.
Υπάρχουν και κάποιες περαιτέρω συστάσεις στην έκθεση, τις οποίες θα μελετήσουν προσεχτικά οι συνεργάτες μου.
Αν μου επιτρέπετε να πω δυο λόγια για την πειρατεία της πνευματικής ιδιοκτησίας στην οποία αναφέρθηκε ο αξιότιμος βουλευτής κ. De Clercq·είναι πρόβλημα εδώ και χρόνια.
Η κυβέρνησή μου είχε λάβει πολύ πιο αυστηρά μέτρα για την αντιμετώπισή της.
Η σημερινή κυβέρνηση λαμβάνει ιδιαίτερα αυστηρά μέτρα για να την αντιμετωπίσει, με το νέο διευθυντή της υπηρεσίας τελωνείων, τον οποίο τυχαίνει να γνωρίζω πολύ καλά επειδή ήταν προσωπικός γραμματέας μου για χρόνια.
Όλοι έχουν εντυπωσιαστεί από τις ηγετικές ικανότητες που επέδειξε για την αντιμετώπιση ενός αναμφίβολα σοβαρού προβλήματος για τη βιομηχανία.
Κλείνοντας, στηρίζουμε θερμά την άποψη του Κοινοβουλίου ότι αυτή η διαδικασία παρακολούθησης - η δική σας και η δική μας - είναι πολύτιμη και πρέπει να συνεχιστεί.
Δεν προσπαθούμε να αναμιχθούμε στις υποθέσεις του Χονγκ Κονγκ, αλλά η διεθνής κοινότητα και η Ευρωπαϊκή Ένωση ειδικότερα διακυβεύουν πολλά στο Χονγκ Κονγκ και η συνέχιση των δικαιωμάτων και των ελευθεριών του έχει ενσωματωθεί σε μία συνθήκη η οποία κατατέθηκε στα Ηνωμένα Έθνη.
Θα διατηρήσουμε το ενδιαφέρον μας για το Χονγκ Κονγκ.
Είναι μία κοινότητα που με τα επιτεύγματά της έχει εμπνεύσει το θαυμασμό σε ολόκληρο τον κόσμο και εξακολουθεί να τον εμπνέει προς μεγάλη ικανοποίηση του τελευταίου κυβερνήτη της.
(Χειροκροτήματα)
Ευχαριστώ πολύ, Επίτροπε κύριε Patten.
Η συζήτηση έληξε.
Η ψηφοφορία θα διεξαχθεί αύριο, στις 10.00.
Συνεργασία με τις χώρες ΑΚΕ που είναι εμπλεγμένες σε ένοπλες συγκρούσεις
Η ημερήσια διάταξη προβλέπει τη συζήτηση της έκθεσης (A5­0296/2000) του κ. Van Hecke, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφαλείας και Αμυντικής Πολιτικής, σχετικά με την Ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο για τη συνεργασία με τις χώρες ΑΚΕ που είναι εμπλεγμένες σε ένοπλες συγκρούσεις (COM(1999) 240 - C5­0115/1999 - 1999/2118(COS)).
Κύριε Πρόεδρε, η ανακοίνωση της Επιτροπής την οποία εξετάζουμε δημοσιεύτηκε πριν από ενάμιση, χρόνο με αφορμή τον πόλεμο που ξέσπασε στην Κεντρική Αφρική.
Επειδή υπήρξαν διαφωνίες, το έγγραφο παρέμεινε όλο αυτόν τον καιρό στο Συμβούλιο.
Έκτοτε υπολογίζεται ότι στον πόλεμο του Κονγκό έχουν χάσει τη ζωή τους περίπου 1,2 εκατομμύρια άνθρωποι.
Στην έκθεσή μου προσπαθώ να διατυπώσω ορισμένες προτάσεις για να τερματιστούν η βία και η υπανάπτυξη στην οποία έχουν περιέλθει πολλοί από τους εταίρους μας στις χώρες ΑΚΕ.
Πρόκειται για προτάσεις οι οποίες επιδιώκουν να αποφύγουν το ενδεχόμενο χρήσης ευρωπαϊκών πόρων για τη χρηματοδότηση της μηχανής του πολέμου.
Η έκθεσή μου επικεντρώνεται σε τρία σημεία: βοήθεια υπό όρους, συνεκτικότητα και έλεγχος.
Πολύ περισσότερο απ' ό,τι συνέβαινε στο παρελθόν, σήμερα πρέπει να υπάρχει μία σαφής σχέση μεταξύ, αφενός, οικονομικής βοήθειας και μείωσης του χρέους και, αφετέρου, χρηστής διοίκησης, δημοκρατίας, σεβασμού των ανθρωπίνων δικαιωμάτων και κράτους δικαίου.
Προτείνω ακόμη και να οριστεί ένα ανώτατο όριο στρατιωτικών δαπανών για τις χώρες ΑΚΕ, πέραν του οποίου δεν θα χορηγείται πλέον βοήθεια ούτε παραγραφή των χρεών.
Εάν δεν πληρούνται αυτές οι προϋποθέσεις, η Ευρωπαϊκή Ένωση πρέπει να έχει το θάρρος να θεσπίσει προσαρμοσμένα μέτρα από την άσκηση διπλωματικών πιέσεων και την αναστολή της βοήθειας έως την επιβολή κυρώσεων, με προτίμηση στην επιβολή εμπάργκο για τα όπλα και τα διαμάντια, τις επονομαζόμενες "έξυπνες κυρώσεις" , οι οποίες πλήττουν τις κυρίαρχες ελίτ και όχι τον πληθυσμό.
Σε σχέση με αυτό, θα ήθελα να καλέσω την Επιτροπή να εφαρμόσει ενιαία κριτήρια για την αναστολή της βοήθειας.
Πιστεύω ότι θα ήταν εξαιρετικά χρήσιμο στα πλαίσια του άρθρου 96 της συμφωνίας του Κοτονού να καταρτιστεί κατάλογος για όλες τις πιθανές παραβιάσεις της συμφωνίας αυτής.
Επί του παρόντος, δεν μπορώ να αποφύγω την εντύπωση ότι η Επιτροπή εφαρμόζει σε πολύ μεγάλο βαθμό μία ad hoc μέθοδο, με αποτέλεσμα να διατρέχει κίνδυνο να κατηγορηθεί ότι εφαρμόζει δύο μέτρα και δύο σταθμά.
Παράλληλα με την χορήγηση βοήθειας υπό όρους, το ενδιαφέρον επικεντρώνεται στην αύξηση της συνοχής, της συνοχής μεταξύ του άξονα της Λομέ και του άξονα της ΚΕΠΠΑ και μεταξύ της πολιτικής της Ευρωπαϊκής Ένωσης και της πολιτικής των κρατών μελών.
Πρέπει οπωσδήποτε να αποφύγουμε καταστάσεις όπως αυτή στην Αιθιοπία, όπου η Ευρωπαϊκή Ένωση και ορισμένα κράτη μέλη πάγωσαν τη χορήγηση βοήθειας, ενώ άλλα κράτη μέλη ξεκίνησαν νέα προγράμματα.
Παράλληλα, είναι απολύτως απαραίτητο να ασκούνται αυστηρότεροι έλεγχοι στη χρήση των ευρωπαϊκών πόρων.
Οι χώρες ΑΚΕ που εμπλέκονται σε ένοπλες συγκρούσεις πρέπει να προσφέρουν στην Παγκόσμια Τράπεζα και στο ΔΝΤ πλήρη πρόσβαση στα βιβλία τους.
Σε περίπτωση που η αναπτυξιακή βοήθεια που προσφέρει η Ευρωπαϊκή Ένωση χρησιμοποιείται για την αγορά όπλων, πρέπει να διακόπτεται άμεσα η διαρθρωτική βοήθεια.
Στο σημείο αυτό η Ευρωπαϊκή Ένωση πρέπει να τηρήσει όσο γίνεται πιο αυστηρή στάση.
Νομίζω ότι όλα αυτά δεν πρέπει να αποσπούν την προσοχή από μία από τις βασικές αποστολές της Ευρωπαϊκής Ένωσης που είναι η πρόληψη συγκρούσεων.
Όπως αποδείχθηκε στη Ρουάντα και την Αιθιοπία, το πρόβλημα δεν είναι η έλλειψη προειδοποιητικών ενδείξεων, αλλά το γεγονός ότι οι αντιδράσεις που επακολουθούν δεν είναι έγκαιρες και κατάλληλες.
Γι' αυτό και έχει ιδιαίτερη σημασία να αντιμετωπίζουμε εγκαίρως τις αιτίες των προβλημάτων.
Η καταπολέμηση συγκρούσεων περιλαμβάνει την καταπολέμηση της φτώχειας, την ενίσχυση της δημοκρατίας και της κοινωνίας των πολιτών, τον καλύτερο έλεγχο του παράνομου εμπορίου όπλων, την ίδρυση μιας αφρικανικής ειρηνευτικής δύναμης, τη θέσπιση μιας διεθνούς ρύθμισης για τη χρήση μισθοφόρων και τον καλύτερο έλεγχο της τήρησης της παγκόσμιας απαγόρευσης της στράτευσης παιδιών.
Κύριε Πρόεδρε, στην έκθεσή μου προτείνω τη μεγαλύτερη συμμετοχή του Ευρωπαϊκού Κοινοβουλίου.
Νομίζω ότι έχει ουσιαστική σημασία να μπορούμε να ασκήσουμε περισσότερη επιρροή στις αποφάσεις για το πάγωμα ή την επανέναρξη της βοήθειας.
Κύριε Πρόεδρε, ελπίζω ότι αυτή η σημαντική ανακοίνωση, εμπνευστής της οποίας ήταν ο πρώην Επίτροπος Deus Pinheiro, δεν θα παραπεμφθεί από το Συμβούλιο στις καλένδες.
Εάν θέλουμε να συμβάλουμε πραγματικά στην επίτευξη μιας ειρηνευτικής ρύθμισης στην Κεντρική Αφρική, πρέπει να δράσουμε τώρα με σθένος και με συνέπεια, να θέσουμε όρους για τη χορήγηση βοήθειας και να επιβάλουμε ένα ολοκληρωτικό εμπάργκο όπλων για την περιοχή των μεγάλων λιμνών.
Σε καμία περίπτωση δεν επιτρέπεται να χρησιμοποιείται η αναπτυξιακή βοήθεια για τον πόλεμο.
Αυτό είναι απαράδεκτο τόσο για τους λαούς που πλήττονται όσο και για τους ευρωπαίους φορολογούμενους.
(Χειροκροτήματα)
Κύριε Πρόεδρε, κύριε Επίτροπε, κυρίες και κύριοι συνάδελφοι, εξ ονόματος της Επιτροπής Ανάπτυξης και Συνεργασίας θα ήθελα να προσθέσω ορισμένες επιφυλάξεις στα αξιόλογα σημεία που έθιξε ο εισηγητής, κ. Van Hecke.
Θα ήθελα παρεμπιπτόντως να εκφράσω την υποστήριξή μου προς αυτόν και μάλιστα εξ ονόματος σύσσωμης της κοινοβουλευτικής επιτροπής και να τον ευχαριστήσω για την εποικοδομητική συνεργασία που είχαμε, η οποία επέτρεψε να συνεκτιμηθούν στο κείμενο όλες οι τροπολογίες της Επιτροπής Ανάπτυξης και Συνεργασίας, προς ικανοποίηση του Προέδρου, ο οποίος δεν θα χρειαστεί να διεκπεραιώσει πολλές ψηφοφορίες.
Οι επιφυλάξεις τις οποίες θα ήθελα να σας αναφέρω σήμερα, κύριε Επίτροπε, έχουν κυρίως πρακτικό χαρακτήρα.
Μόλις σήμερα διαβάσαμε στις εφημερίδες ότι τα πράγματα πάνε πάλι άσχημα στην Ακτή του Ελεφαντοστού, ότι οι άνθρωποί μας που παρευρίσκονται εκεί για να παρακολουθήσουν τις εκλογές διατρέχουν κίνδυνο να εμπλακούν σε μία νέα ένοπλη εσωτερική σύγκριση.
Αμφιβάλλουμε για τη συνεκτικότητα της πολιτικής της Επιτροπής και του Συμβουλίου, για την απουσία του οποίου θα ήθελα για άλλη μία φορά να εκφράσω την απογοήτευσή μου.
Ενώ το Σεπτέμβριο του 1998 συμφωνήθηκε να μη χορηγείται δημοσιονομική βοήθεια σε χώρες που έχουν εμπλακεί σε ένοπλη διένεξη, το Μάρτιο του 2000 η Επιτροπή χορήγησε 110 εκατομμύρια ευρώ στη Ρουάντα, τη στιγμή που η χώρα αυτή εξακολουθεί να έχει υπό την κατοχή της σημαντικές περιοχές της Δημοκρατίας του Κονγκό, παραβιάζοντας τις ειρηνευτικές συμφωνίες.
Γνωρίζω ότι στην περίπτωση μιας διένεξης υπάρχουν πολλοί συνυπεύθυνοι.
Μήπως όμως είμαστε πιο αυστηροί με το DRC του Kabila απ' ό,τι με την Ουγκάντα;
Μήπως είμαστε πιο αυστηροί με τη Ζιμπάμπουε απ' ό,τι με τη Ρουάντα;
Έχω την εντύπωση ότι αυτό συμβαίνει οπωσδήποτε, γιατί στην πράξη εφαρμόζεται μια πολιτική δύο μέτρων και δύο σταθμών έναντι των χωρών που έχουν εμπλακεί σε ένοπλες συγκρούσεις.
Ορισμένες από αυτές υποστηρίζονται σχεδόν άνευ όρων από την Ευρωπαϊκή Ένωση, το ΔΝΤ και άλλους.
Σε άλλες χορηγείται βοήθεια μόνο υπό αυστηρές προϋποθέσεις.
Μερικές φορές, η κατάσταση αυτή επηρεάζει άμεσα την ισορροπία δυνάμεων μεταξύ χωρών που εμπλέκονται στην ίδια διένεξη.
Για να είμαι σαφής: αντιτίθεμαι σε κάθε μορφή δημοσιονομικής βοήθειας σε χώρες που διεξάγουν πόλεμο, γιατί η βοήθεια αυτή χρησιμοποιείται συνήθως με άμεσο ή έμμεσο τρόπο για την αγορά όπλων.
Εδώ συναντάμε το δεύτερο αδύναμο σημείο της ευρωπαϊκής πολιτικής.
Εδώ πρέπει να γίνει αναφορά στην εξαγωγή όπλων λόγω της απόλυτης συνυπευθυνότητας στις διάφορες διενέξεις.
Δεν ανθεί μόνο το παράνομο εμπόριο όπλων, αλλά ακόμη και το ελεγχόμενο εμπόριο όπλων είναι περισσότερο επικεντρωμένο στον "θεμιτό ανταγωνισμό" μεταξύ των εμπόρων απ' ό,τι στην ειρήνη την οποία ισχυριζόμαστε ότι υποστηρίζουμε.
Κύριε Πρόεδρε, Κύριε Επίτροπε, η κοινοβουλευτική συνέλευση ίσης εκπροσώπησης όσον αφορά τη συμφωνία ΑΚΕ-ΕΕ έθεσε ως στόχο την εξάλειψη της φτώχειας στις περιοχές αυτές της Αφρικής, της Καραϊβικής και του Ειρηνικού οι οποίες πρέπει να απαλλαγούν από τη δυστυχία.
Είναι καθήκον της εύπορης Ευρώπης, είμαι, όμως, πεπεισμένος ότι είναι και συμφέρον της.
Ανάμεσα στις αιτίες που προκαλούν τη φτώχεια, ο εισηγητής μας κ. Johan Van Hecke, στην πληρέστατη έκθεσή του, καταγγέλλει αιτιολογημένα την αναρχία που κυριαρχεί λόγω των ένοπλων συγκρούσεων που αιματοκυλούν συνέχεια ορισμένες από τις περιοχές αυτές.
Στον κατάλογο των μέτρων που προτείνονται για την αντιμετώπιση της κατάστασης αυτής, χωρίς ανάμειξη στις εσωτερικές υποθέσεις όλων αυτών των χωρών που λατρεύουν την ανεξαρτησία τους, ο Johan Van Hecke παραθέτει σωστά τη συγκρότηση ειρηνευτικής δύναμης.
Επιτρέψτε μου, με την εμπειρία που διαθέτω, να αναπτύξω το σημείο αυτό.
Έχει παρέλθει πλέον η εποχή των επεμβάσεων των ευρωπαϊκών στρατευμάτων, όχι τόσο διότι έκρυβαν νεοαποικιοκρατικά κατάλοιπα, αλλά διότι οι πρόσφατες δεσμεύσεις της διεθνούς κοινότητας, είτε βάσει εντολής των Ηνωμένων Εθνών είτε λόγω σύναψης πολυμερών συμφωνιών, κατέδειξαν ότι είναι αναγκαία η περιφερειακή αντιμετώπιση των κρίσεων.
Για να είναι ουσιαστική η συμβολή στη διατήρηση ή την αποκατάσταση της ειρήνης, απαιτείται σε βάθος γνώση της ιστορίας, του πολιτισμού και ακόμη της γλώσσας της χώρας στην οποία καλούμαστε να επέμβουμε.
Για το λόγο αυτό ακριβώς άρχισε και πρέπει να συνεχιστεί η διαμόρφωση, μελέτη και ανάπτυξη, με τη βοήθεια της Ευρωπαϊκής Ένωσης, περιφερειακών μηχανισμών διαχείρισης των συγκρούσεων που θα αναλάβουν σταδιακά την ευθύνη για επιτόπιες δράσεις, στο πλαίσιο μιας κοινής και συντονισμένης στρατηγικής, στην οποία συμμετέχουν τα κράτη μέλη και οι ίδιες οι χώρες ΑΚΕ.
Για τον ίδιο λόγο το Σώμα μας οφείλει να εξακολουθήσει να καθορίζει την εν λόγω στρατηγική ελέγχοντας πιο ενεργά την υλοποίησή της.
Ένα από τα προτερήματα του εισηγητή μας είναι ότι προτείνει στο πλαίσιο της προοπτικής αυτής έναν ιδιαίτερα εξαντλητικό κατάλογο ιδεών και δράσεων που δύνανται και πρέπει να τεθούν σε εφαρμογή.
Κύριε Πρόεδρε, η νέα Συμφωνία Συνεργασίας που υπεγράφη στο Κοτονού αποτελεί ιδανική ευκαιρία να διορθώσουμε ορισμένες ελλείψεις που διαπιστώθηκαν κατά την προηγούμενη πορεία και να διασαφηνίσουμε έννοιες και κανόνες δράσης για ειδικές καταστάσεις της συνεργασίας μας με τις χώρες ΑΚΕ, όπως, για παράδειγμα, την κατάσταση που αποτέλεσε την αφορμή της ανακοίνωσης της Επιτροπής που εξετάζουμε εδώ και των εκθέσεων των συναδέλφων Van Hecke και Maes, δηλαδή τι πρέπει να συμβεί όταν μια συνδεδεμένη χώρα εμπλακεί σε ένοπλη σύρραξη.
Ακολουθώντας τη γραμμή των δηλώσεων των εισηγητών, θεωρούμε απαραίτητο να αναθεωρήσει η Ένωση τα προγράμματα παροχής βοήθειας σε χώρες που βρίσκονται σε εμπόλεμη κατάσταση, μεταξύ άλλων λόγων και για να αποκλεισθεί το ενδεχόμενο να διοχετεύονται οι παρεχόμενοι πόροι σε στρατιωτικές δραστηριότητες.
Επίσης, για λόγους αρχής, θα πρέπει να αναθεωρηθεί και η στήριξη χωρών ή καθεστώτων που ευθύνονται για ένοπλα επεισόδια σε γειτονικά κράτη ή που δαπανούν υπέρογκους πόρους σε οπλισμό, αν όχι σε ενέργειες καταπάτησης των ατομικών δικαιωμάτων ή των δικαιωμάτων των μειονοτήτων του πληθυσμού τους.
Πρέπει να έχουμε κατά νου το άρθρο 11 της νέας Συνθήκης, όπου δηλώνεται η ευρωπαϊκή δέσμευση υπέρ μιας πολιτικής οικοδόμησης της ειρήνης και υπέρ της πρόληψης και της επίλυσης των ένοπλων συγκρούσεων.
Ο διάλογος ανάμεσα στις αντίπαλες πλευρές και ο διάλογος της Ένωσης με αυτές πρέπει να είναι ο βασικός μηχανισμός αυτών των δράσεων.
Με την κ. Maes εκφράζουμε την απορία μας για ορισμένων παράδοξες συμπεριφορές, κατά τις οποίες βλέπουμε ότι εγκρίθηκαν από την Ένωση ενισχύσεις εκατομμυρίων ευρώ προς χώρες σαφώς εμπλεγμένες στη στρατιωτική κατοχή κάποιου γειτονικού τους κράτους.
Είναι απαράδεκτο να υπάρχει συμπεριφορά δύο μέτρων και δύο σταθμών σε τέτοια θέματα και να εφαρμόζεται ενίοτε η πολιτική ενισχύσεων, ενώ μας ανησυχούν επίσης οι αντιφάσεις που μπορεί να προκαλέσει αυτό στη δράση των κρατών μελών ή ορισμένων από αυτά ή και της ίδιας της Ένωσης.
Πιστεύω ότι είναι καλύτερο να έχει το Κοινοβούλιο περισσότερη διαφάνεια, περισσότερη συνέπεια, περισσότερη ενημέρωση και περισσότερο έλεγχο σ' αυτές τις πολιτικές.
Ας έχουμε υπόψη, τέλος, ότι συχνά η μείωση ή το πάγωμα της αναπτυξιακής μας βοήθειας προς μια συγκεκριμένη χώρα που βρίσκεται σε εμπόλεμη κατάσταση θα πρέπει να συνοδευτεί από μια συμπληρωματική προσπάθεια παροχής ανθρωπιστικής βοήθειας στον πληθυσμό της χώρας αυτής, που είναι και το κύριο θύμα των συγκρούσεων.
Εδώ, για μία ακόμη φορά θα είναι απαραίτητη η παρέμβαση φερέγγυων ΜΚΟ, μέσω των οποίων αυτού του τύπου τα προγράμματα θα μπορούν να εφαρμοσθούν με εγγυήσεις επιτυχίας και αποτελεσματικότητας.
Κύριε Πρόεδρε, οι βίαιες συγκρούσεις είναι πάντα έργο ανθρώπων, όσο κτηνώδης και αν είναι η μορφή τους, και δεν είναι ποτέ αναπόφευκτες όπως μία φυσική καταστροφή, δεδομένου ότι τα πρόσωπα που ευθύνονται γι' αυτές φέρουν βαρύτατες ευθύνες.
Αυτό ισχύει βεβαίως πάντοτε, αλλά στις πάρα πολύ φτωχές χώρες ο λαός υποφέρει διπλά, γιατί διακόπτεται η ανάπτυξη και καταστρέφονται πολυετείς προσπάθειες και αχρηστεύεται η βοήθεια από το εξωτερικό.
Και περί τίνος πρόκειται;
Για την προσπάθεια κάποιων να καταλάβουν την εξουσία ή για την άρνησή τους να την αποποιηθούν;
Πρόκειται για την απόκτηση ορυκτών, για τη δολοφονία άλλων εθνοτικών ομάδων, για μια προσπάθεια αποσκίρτησης ή για την κατάληψη ενός κομματιού ερήμου;
Η Αφρική φαίνεται ότι είναι μια ιδιαίτερα πολεμοχαρής ήπειρος.
Ένας στους πέντε Αφρικανούς ζει σε μία χώρα η οποία έχει εμπλακεί σε κάποια σοβαρή διένεξη και το χειρότερο είναι ότι οι διενέξεις αυξάνονται τόσο σε αριθμό όσο και σε ένταση.
Το μεγάλο ερώτημα είναι γιατί βεβαίως συμβαίνει αυτό.
Η Ευρωπαϊκή Ένωση έχει πολιτικό και ηθικό καθήκον να κάνει τα πάντα για να προλάβει ή να σταματήσει τις διενέξεις στις χώρες ΑΚΕ.
Η σχετική έκθεση του συναδέλφου Van Hecke με βρίσκει απόλυτα σύμφωνο.
Πρέπει να γίνουμε πολύ πιο αυστηροί απέναντι σε ανεύθυνα καθεστώτα στις χώρες ΑΚΕ, τα κριτήρια για την διακοπή της βοήθειας πρέπει να είναι σαφή, ενώ πρέπει να εφαρμόζονται οι κατάλληλες κυρώσεις για κάθε χώρα.
Πρέπει να πλήξουμε τους πολιτικώς ιθύνοντες και όχι τον πληθυσμό, όσο δύσκολο και αν είναι αυτό, και το Κοινοβούλιο πρέπει να συμμετέχει άμεσα στις αποφάσεις για την αναστολή της βοήθειας.
Είναι μεγάλο σκάνδαλο να χρησιμοποιείται η αναπτυξιακή βοήθεια της Ευρωπαϊκής Ένωσης για την αγορά όπλων.
Παράλληλα, τα κράτη μέλη της Ευρωπαϊκής Ένωσης τα οποία πωλούν όπλα σε πλευρές που έχουν εμπλακεί σε ένοπλες συγκρούσεις είναι συνυπεύθυνα για τα ανθρώπινα δεινά στις χώρες αυτές και για την καταστροφή της αναπτυξιακής βοήθειας που προσφέρουν τα ίδια.
Η συμφωνία του Κοτονού, κύριε Πρόεδρε, δημιουργεί τη βάση για την περαιτέρω ανάπτυξη, τη συμμετοχή στο παγκόσμιο εμπόριο και τον πολιτικό διάλογο.
Όμως, οι χώρες ΑΚΕ που εμπλέκονται σε βίαιες συγκρούσεις ανατινάσσουν τη συνεργασία αυτή και υπονομεύουν τη συμφωνία.
(Χειροκροτήματα)
Κύριε Πρόεδρε, καλωσορίζω θερμά αυτήν την έκθεση και συγχαίρω τον εισηγητή.
Υπάρχει μόνο ένα σημείο που προκαλεί σοβαρές ανησυχίες εκείνο είναι όπου ο εισηγητής επεκτείνει την επιβολή όρων στον τομέα της ελάφρυνσης των δανειακών υποχρεώσεων.
Υποστηρίζω την επιβολή όρων σε όλους σχεδόν τους άλλους τομείς.
Πιστεύω ακράδαντα ότι έχουμε την ευθύνη να χρησιμοποιούμε τα εργαλεία που διαθέτουμε για να προάγουμε τη χρηστή διακυβέρνηση, τη δημοκρατία και το κράτος δικαίου στις διεθνείς μας σχέσεις.
Ωστόσο, παρόλο που οι αρχές αυτές πρέπει όντως να καθοδηγούν την πολιτική που εφαρμόζουμε για την οικονομική βοήθεια, όταν μιλούμε για ελάφρυνση δανειακών υποχρεώσεων, πρέπει να κάνουμε μία σημαντική διάκριση.
Αυτό, επειδή η ιστορία δείχνει ότι η ευθύνη ενός χρέους βαρύνει τόσο τους δανειστές όσο και τους οφειλέτες.
Επιπλέον, από την εποχή των αρχικών δανείων, το χρέος συνέχισε να αυξάνεται ξεπερνώντας κατά πολύ τα αρχικά δάνεια.
Πολλές χώρες εξοφλούν τα χρέη τους πολλές φορές.
Μερικές χώρες εξακολουθούν να ξοδεύουν περισσότερα χρήματα για την αποπληρωμή των χρεών τους από ό,τι για την υγεία και την παιδεία μαζί και, ωστόσο, εκείνοι που πλήττονται από αυτήν την εκτροπή πόρων σίγουρα δεν είναι οι ίδιοι με εκείνους που αποκόμισαν οποιοδήποτε όφελος από τα αρχικά δάνεια που χορηγήθηκαν.
Σύμφωνα με ένα βάσιμο επιχείρημα, δεν έχει νόημα να διαγράψουμε το χρέος, αφού οι αντιδημοκρατικές κυβερνήσεις απλώς καταχρώνται τους πόρους για δικούς τους σκοπούς.
Αυτή η πιθανότητα συνεχίζει να υπάρχει.
Αλλά υπάρχει ίσως μία ισχυρότερη πιθανότητα, όταν μάθουν οι πληθυσμοί ότι διαγράφηκε το χρέος, να ασκήσουν οι ίδιοι μεγαλύτερη πίεση στις κυβερνήσεις τους για να αυξήσουν τις κοινωνικές δαπάνες.
Η έκθεση του κ. Van Hecke λέει ότι η επιβολή όρων απαιτεί συνέπεια και θάρρος.
Συμφωνώ.
Αλλά στο πλαίσιο της ελάφρυνσης του χρέους, απαιτεί επίσης δικαιοσύνη και την ανάγκη να αναγνωρίσουμε ότι σε πολλές περιπτώσεις, το αρχικό χρέος έχει ήδη πλειστάκις εξοφληθεί.
Κύριε Πρόεδρε, θα ήθελα να συγχαρώ τον εισηγητή για την ορθότητα των παρατηρήσεών του και τις πολυάριθμες προτάσεις του.
Από τις τριάντα τέσσερις φτωχότερες χώρες του κόσμου, οι είκοσι εμπλέκονται σε ένοπλες συγκρούσεις.
Η κατάσταση αυτή έχει ως αποτέλεσμα την αστάθεια ολόκληρων περιοχών.
Ο κ. Morillon τονίζει δικαιολογημένα το ζήτημα της δυστυχίας, της οποίας η εξάλειψη είναι ένας από τους στόχους που θέσαμε κατά τη συνάντησή μας με τις χώρες ΑΚΕ.
Θεωρώ ότι δεν μπορούμε να αποφύγουμε πλέον τον προβληματισμό σχετικά με το ζήτημα της διαγραφής των χρεών, των πολιτικών "διαρθρωτικής προσαρμογής" όπως αποκαλούνται, που μετατρέπουν τις χώρες αυτές σε έρμαιο των καταστάσεων, θεωρώ ότι οφείλουμε να παύσουμε να καθορίζουμε μόνοι μας τις τιμές των πρώτων υλών και ότι οφείλουμε να πωλούμε θεραπείες και φάρμακα σε τιμές κόστους.
Είμαι πεπεισμένος ότι υπάρχουν στο σημείο αυτό αρκετές πράξεις αλληλεγγύης στις οποίες μπορούμε να προβούμε.
Τη στιγμή αυτή που σάς μιλώ, αγαπητοί συνάδελφοι, κύριε Πρόεδρε, η σκέψη μου συνοδεύει όλους τους δημοκράτες και το λαό της Ακτής Ελεφαντοστού που βρίσκονται τώρα στο δρόμο ζητώντας, στο όνομα της δημοκρατίας, την κατάρρευση της στρατιωτικής χούντας, την απομάκρυνση του στρατηγού Gueο.
Γνωρίζουμε ότι με τον τελευταίο στην εξουσία, ο κατακερματισμός της Αφρικής είναι προ των πυλών.
Πρόκειται για ένα εθνικιστικό καθεστώς που δεν μπορούμε να αποδεχτούμε.
Πιστεύω, επομένως, σύμφωνα με το πνεύμα του εισηγητή, ότι οφείλουμε να γνωρίζουμε με μεγάλη ακρίβεια τι ακριβώς θα πούμε στον Ευρωπαίο φορολογούμενο και στις χώρες ΑΚΕ.
Οφείλουμε να δεσμευτούμε, όσον αφορά τη στρατιωτική χούντα της Ακτής Ελεφαντοστού, όπως και όλα τα δικτατορικά καθεστώτα, ότι δεν θα τους χορηγήσουμε ποτέ καμία θεώρηση, καμία προστασία και ότι θα παγώσουμε τα περιουσιακά τους στοιχεία και ότι επιπλέον, θα υποστηρίξουμε πλήρως και ολοκληρωτικά όλους τους δημοκράτες.
Τέτοιου είδους φράσεις τόσο απλές και ταυτόχρονα τόσο θαρραλέες θα μάς επιτρέψουν να εισακουστούμε.
Κύριε Πρόεδρε, η έκθεση του κ. Van Hecke θέτει ένα θεμελιώδες ζήτημα, το ζήτημα μέχρι ποιου σημείου οι διεθνείς βοήθειες σε χώρες που βρίσκονται σε σύγκρουση αποτελούν παράγοντα αυτής της ίδιας της σύγκρουσης και μέχρι ποιου σημείου οι βοήθειες αυτές ευνοούν διεφθαρμένες και εμπόλεμες κυβερνήσεις.
Θα ήθελα, όσον αφορά μία από τις πιο φτωχές και ατυχείς ζώνες του κόσμου, να παραθέσω δύο παραδείγματα του επιζήμιου ρόλου των διεθνών βοηθειών που παραχωρήθηκαν άνευ προϋποθέσεων.
Αναφέρομαι σε μία χώρα που βρίσκεται αδιάκοπα σε πόλεμο από τη δεκαετία του 60 και σε μία άλλη χώρα όπου υπάρχει μία επισφαλής ειρήνη, την οποία όμως μπορούν να βλάψουν οι διεθνείς βοήθειες που χρησιμοποιούνται κατά τρόπο φαύλο, και που είναι αντίστοιχα η Αγκόλα και η Μοζαμβίκη.
Στην Αγκόλα, η κυβέρνηση και η ΟΥΝΙΤΑ διεξάγουν ένα από τους πιο σκληρούς εμφύλιους πολέμους της Αφρικής και, δυστυχώς, είναι σαφές ότι η διεθνής βοήθεια, ιδίως προς την κυβέρνηση της Λουάντα, διαδραμάτισε ένα ρόλο για τη συνέχιση της σύγκρουσης αυτής.
Λυπάμαι, δυστυχώς, που η ίδια η κυβέρνησή μου, η πορτογαλική κυβέρνηση, έχει εμπλακεί σε αυτή τη στρατιωτική επιχείρηση.
Στην περίπτωση της Μοζαμβίκης, όπου υπάρχει προσωρινή ειρήνη η οποία επιτεύχθηκε με μεγάλη δυσκολία, η χρησιμοποίηση της διεθνούς βοήθειας από το κόμμα της εξουσίας προκειμένου να ευνοηθούν ορισμένες επαρχίες εις βάρος άλλων σε συνάρτηση με τα εκλογικά αποτελέσματα μπορεί να αποτελεί από μόνη της ένα σημαντικό παράγοντα στην κρίση της ειρήνης που επιτεύχθηκε με τόση προσπάθεια εδώ και μερικά χρόνια και στην επανέναρξη της εμφύλιας σύγκρουσης στη Μοζαμβίκη.
Αυτό είναι ένα ζήτημα που πρέπει να απασχολήσει ουσιαστικά την Ευρωπαϊκή Ένωση και τις χώρες χορηγούς : πρέπει να γνωρίζουμε εάν σε ορισμένες χώρες όπως η Μοζαμβίκη η διεθνής βοήθεια χρησιμοποιείται ως μέσο εξουσίας για να νομιμοποιεί μία κυβέρνηση η οποία βρίσκεται στα όρια της δημοκρατίας και, από την άποψη αυτή, να συμβάλλει στη διακοπή μίας πολύ επισφαλούς ειρήνης.
Αυτά είναι θέματα που εξετάζει η έκθεση και που πρέπει να λάβουμε σοβαρά υπόψη μας.
(Χειροκροτήματα)
Κύριε Πρόεδρε, καλωσορίζω κι εγώ την ανακοίνωση της Επιτροπής και την έκθεση που έχουμε σήμερα μπροστά μας.
Ένα καίριο μήνυμα σε όλα αυτά είναι η ανάγκη συνέπειας.
Η Ευρωπαϊκή Ένωση συγκεντρώνει διάφορες δραστηριότητες κάτω από την ομπρέλα της: εμπόριο, συμβάσεις Λομέ, ΚΕΠΠΑ, εξωτερικές πολιτικές και, πάρα πολύ συχνά, το ένα μέρος δεν είναι απαραιτήτως συνεπές με τα άλλα.
Η συνέπεια πρέπει να είναι ο κύριος στόχος μας.
Δεύτερον, η πρόληψη των συγκρούσεων πρέπει να αποτελέσει προτεραιότητα για την Ευρωπαϊκή Ένωση.
Αυτή τη στιγμή υλοποιούμε τα μέτρα.
Έχουμε τον Ύπατο Εκπρόσωπο, έχουμε τη μονάδα σχεδιασμού πολιτικής και έγκαιρης προειδοποίησης του Συμβουλίου.
Οι θεσμοί αυτοί πρέπει τώρα να τονίσουν ότι εκεί όπου οφείλουμε να επικεντρώσουμε την προσοχή μας είναι η πρόληψη των συγκρούσεων και όχι η στρατιωτική επέμβαση όταν μία σύγκρουση τίθεται εκτός ελέγχου.
Ιδιαίτερα, πρέπει να δοθεί έμφαση σε παράγοντες όπως η σπανιότητα των υδάτινων πόρων ως αιτία συγκρούσεων.
Η πολιτική της Επιτροπής πρέπει να στοχεύει στην εξασφάλιση της ενίσχυσης των υδάτινων πόρων και όχι στη μείωσή τους, όπως έγινε μερικές φορές.
Όπως προαναφέρθηκε, χρειάζεται να τονίσουμε τη σημασία της χρηστής διακυβέρνησης και της δημοκρατίας.
Αυτό πρέπει να αποτελεί μέρος της επιβολής όρων και πρέπει να ζητήσουμε από τα κράτη μέλη να μην στηρίζουν πολιτικούς για βραχυπρόθεσμους όρους, αν δεν τηρούν τις ουσιώδεις προϋποθέσεις της χρηστής διακυβέρνησης και της δημοκρατίας.
Πολύ συχνά δυστυχώς, είμαστε πρόθυμοι να στηρίξουμε μία μερίδα έναντι μίας άλλης σε βάρος της μακροπρόθεσμης ειρήνης σε μία συγκεκριμένη περιοχή.
Τέλος, αυτό που πρέπει να κάνουμε, φυσικά, είναι να σταματήσουμε τη ροή όπλων σε αυτές τις περιοχές, και όχι μόνο με δράσεις κατά των μικρών όπλων.
Θέλω να δω, όπως περιέγραψα στην έκθεσή μου τον περασμένο μήνα, δράσεις κατά των μεταπωλητών όπλων σε όλη την Ευρωπαϊκή Ένωση.
Σε πολλές χώρες, οι δραστηριότητες των μεταπωλητών όπλων δεν ελέγχονται.
Είναι ελεύθεροι να συναλλάσσονται κατά βούληση και, σε κάθε ένοπλη σύγκρουση σχεδόν, πίσω από την εξάπλωση των όπλων κρύβονται οι μεταπωλητές.
Ως τμήμα του κώδικα συμπεριφοράς της ΕΕ για τις εξαγωγές όπλων, έχει καίρια σημασία να εκδώσουμε άδειες προς τους μεταπωλητές όπλων και να αρχίσουμε να ελέγχουμε τη δράση τους.
Το να "συμμαζέψουμε" τις εξαγωγές δεν αποτελεί χρηστή διακυβέρνηση, όταν επιτρέπουμε στους ιδιώτες να ενεργούν όπως ενεργούν.
Παρομοίως, θα πρέπει να εξετάσουμε το σύστημα αδειών κατασκευής.
Δεν ωφελεί να έχουμε κανόνες κατασκευής στο εσωτερικό της ΕΕ, εάν οι εταιρείες της ΕΕ μπορούν να αναθέσουν την παραγωγή σε χώρες εκτός της ΕΕ για να παρακάμψουν τους ελέγχους.
Χαιρετίζω αυτήν την έκθεση αλλά τονίζω ότι δεν θα καταφέρουμε τίποτε, εάν δεν είμαστε διατεθειμένοι να ανακόψουμε τη ροή των όπλων στις περιοχές των ένοπλων συγκρούσεων.
Αυτό απαιτεί την ανάληψη πολύ αυστηρότερης δράσης από ό,τι κάναμε μέχρι τώρα.
Κύριε Πρόεδρε, η έκθεση διαπιστώνει το προφανές, δηλαδή ότι η έκταση και η ένταση των ενόπλων συγκρούσεων στην Αφρική είναι δραματικές και επιφέρουν τεράστια ανθρώπινη δυστυχία.
Ωστόσο, η συμπόνια που αποπνέει η έκθεση είναι ακόμη ένας τρόπος συγκάλυψης της άμεσης ή έμμεσης, αλλά συντριπτικής, ευθύνης που έχουν οι ίδιες οι μεγάλες ευρωπαϊκές δυνάμεις για την πλειοψηφία των εν λόγω συγκρούσεων, από τη Ρουάντα ως τη Σιέρα Λεόνε.
Σήμερα, στην Ακτή Ελεφαντοστού, ακόμη και αν μπροστά στην αντίδραση του πληθυσμού της πόλης Abidjan κατά της απόπειρας νέου στρατιωτικού πραξικοπήματος, ο Ζοσπέν και ο Σιράκ αναγκάζονται να ταχθούν κατά του πραξικοπήματος, πώς είναι δυνατό να μην καταγγείλουμε την πολιτική του γαλλικού επεκτατισμού;
Οι σχέσεις του στρατηγού Gueο με το γαλλικό γενικό επιτελείο στρατού είναι γνωστές, όπως και οι σχέσεις του με ορισμένους μεγάλους γαλλικούς βιομηχανικούς ομίλους που ελέγχουν ολόκληρους οικονομικούς τομείς στην Ακτή Ελεφαντοστού.
Κατά το πρώτο πραξικόπημα του Gueο, το Παρίσι επέλεξε τη στάση του φιλικά ουδέτερου παρατηρητή, και κυρίως επέδειξε μια επονείδιστη διακριτικότητα ως προς την απεχθή εθνική δημαγωγική τακτική που καλλιεργεί την ξενοφοβία, τακτική την οποία ακολουθούν εδώ και χρόνια οι διοικούντες τη χώρα.
Τήρησε σιγήν ιχθύος ακόμη στο θέμα της χρησιμοποίησης εθνικών προσχημάτων σχετικά με την επιλογή υποψηφίων για τις προεδρικές εκλογές, με σοβαρό κίνδυνο να μετατραπούν οι αντιπαλότητες για την εξουσία σε εθνοτικό πόλεμο.
Εάν τα ευρωπαϊκά θεσμικά όργανα επιθυμούσαν πραγματικά να εξαλείψουν τις αιτίες του κακού που πλήττει την Αφρική, θα έπρεπε καταρχήν να αντιταχθούν στην πολιτική των ίδιων των μεγάλων ευρωπαϊκών δυνάμεων.
Κύριε Πρόεδρε, οφείλω να συγχαρώ τον εισηγητή και συντάκτη της έκθεσης για το έργο που επετέλεσε με πολλή περίσκεψη.
Μια τόσο καλή εισήγηση, για την ακρίβεια, απαιτεί να υλοποιηθεί επίσης στην πράξη, και το καλύτερο που μπορούμε να κάνουμε είναι να δεσμευτούμε απέναντί της με όλες μας τις δυνάμεις, για το δικό μας όφελος επίσης.
Η έκθεση επισημαίνει, πολύ σωστά, τη δική μας βαρύτητα ως μέγιστος χορηγός βοήθειας πολλών χωρών ΑΚΕ, γεγονός, το οποίο δεν αντικατοπτρίζεται ακόμη ικανοποιητικά στη διευθέτηση των συγκρούσεων σε πολιτικό επίπεδο.
Αυτό πρέπει να το θεωρήσουμε σαν αφετηρία της δράσης μας.
Γι' αυτό χαιρετίζω το γεγονός ότι η έκθεση μιλά για τη σημασία της θετικής επιβολής όρων με πλήρη επίγνωση των δυνατοτήτων μας.
Και δικαιολογημένα.
Το προφίλ των κρίσεων έχει αλλάξει αποφασιστικά τις τελευταίες δεκαετίες.
Ο Οργανισμός Ηνωμένων Εθνών, ο οποίος αρχικά ιδρύθηκε εξαιτίας των συγκρούσεων μεταξύ κρατών, επιζητά αυτή τη στιγμή να ασκήσει εκ νέου έλεγχο στη διαχείριση των εσωτερικών κρίσεων των κρατών, που είναι όλο και πιο συχνές.
Για τον λόγο αυτό, τώρα ακριβώς, η ΕΕ έχει μεγάλη ευθύνη, ως οικονομικός και πολιτικός συνέταιρος, και επίσης μεγάλες δυνατότητες να επηρεάσει την κατάσταση.
Η παγκόσμια τάση φαίνεται να είναι, ότι σε όλο και περισσότερες συγκρούσεις υπάρχει η θρησκευτική διάσταση: Κοσσυφοπέδιο, Τσετσενία, Νότιο Σουδάν, Βόρεια Ιρλανδία, Ανατολικό Τιμόρ, Σρι Λάνκα, Νιγηρία, Κασμίρ και μια από τις χειρότερες τον τελευταίο καιρό τα νησιά Μολούκ της Ινδονησίας.
Αυτό δεν έχει γίνει πλήρως κατανοητό στη Δύση.
Εμείς εύκολα σκεφτόμαστε, ότι όταν πρόκειται για τη θρησκεία, έχουμε να κάνουμε με προσωπικό ζήτημα.
Όμως στις χώρες αυτές γίνεται εκμετάλλευση των θρησκευτικών εντάσεων για πολιτικούς σκοπούς.
Κύριε Πρόεδρε, για την επίλυση του οδυνηρού αυτού προβλήματος χρειαζόμαστε όργανα.
Ένας σημαντικός στόχος θα ήταν, κατά τη γνώμη μου, η δημιουργία της θέσης ενός παρατηρητή ανθρωπίνων δικαιωμάτων ή διαμεσολαβητή ανθρωπίνων δικαιωμάτων, ο οποίος θα ειδικευτεί στις θρησκευτικές εντάσεις και θα υποβάλλει αναφορές στην ΕΕ.
Η ΕΕ θα έπρεπε επίσης, αποφασιστικά και συστηματικά, να πιέζει τις κυβερνήσεις να επιτρέπουν την πρόσβαση των διεθνών παρατηρητών ανθρωπίνων δικαιωμάτων στις εμπόλεμες χώρες, ώστε να διεξάγουν αμερόληπτη και ουδέτερη έρευνα των συγκρούσεων.
Θα πρέπει επίσης να εκμεταλλευτούμε τη δυνατότητά μας να απαιτούμε πάντοτε, ότι οι κυβερνήσεις θα πρέπει να δεσμεύονται να διασφαλίζουν την πρόσβαση της ανθρωπιστικής βοήθειας στις περιοχές.
.
Η πρωτοβουλία της Επιτροπής για την αναθεώρηση της συνεργασίας με τις χώρες ΑΚΕ που είναι εμπλεγμένες σε ένοπλες συγκρούσεις το 1998 και η ανακοίνωσή της τον Μάιο του 1999 ήταν η αφορμή για να αρχίσει μία συζήτηση γύρω από την πιο ενδεδειγμένη στάση της ΕΕ απέναντι στις χώρες που είναι εμπλεγμένες σε ένοπλες συγκρούσεις και με τις οποίες η ΕΕ συνεργάζεται στενά.
Το Μάρτιο του τρέχοντος έτους, ο συνάδελφός μου, κ. Patten, πρότεινε στο Συμβούλιο Γενικών Υποθέσεων να εξετάσει αυτήν την ανακοίνωση στη συζήτησή του για τις συγκρούσεις στην Αφρική.
Το Συμβούλιο Γενικών Υποθέσεων αποφάσισε το Μάιο ότι τα αρμόδια όργανα του Συμβουλίου πρέπει να συνεχίσουν την προβληματική τους γύρω από το θέμα της παροχής αναπτυξιακής βοήθειας προς χώρες που εμπλέκονται σε ένοπλες συγκρούσεις, με βάση την ανακοίνωση της Επιτροπής.
Λυπάμαι που τα κράτη μέλη δεν έδωσαν πιο ενεργό συνέχεια στην ανακοίνωση της Επιτροπής.
Τα γεγονότα στη Δημοκρατία του Κογκό και στις γειτονικές Αγκόλα και Μπουρούντι, στο Κέρας της Αφρικής, και τώρα ξανά, στη Δυτική Αφρική, ιδίως στη Σιέρα Λεόνε, έδειξαν ότι δεν μπορούμε να ξεφύγουμε από τα δύσκολα αυτά προβλήματα: πρέπει να τα αντιμετωπίσουμε.
Η Επιτροπή εξετάζει τη στάση που θα κρατήσει και ιδίως τη χρήση του άρθρου 96 της σύμβασης του Κοτονού, όπου αυτό ενδείκνυται.
Ένα ολοκληρωμένο πλαίσιο θα μας βοηθούσε να αντιδρούμε σε κάθε σύγκρουση ανάλογα με την περίπτωση.
Εάν το Συμβούλιο είναι πρόθυμο να δώσει συνέχεια στην ανακοίνωση, συντάσσοντας, για παράδειγμα, συμπεράσματα Συμβουλίου, η Επιτροπή θα βοηθήσει να συμπεριληφθούν σε αυτά πολλές από τις προόδους που έχουν επιτευχθεί στην πολιτική της ΕΕ για τη διαχείριση των κρίσεων και στην ΚΕΠΠΑ από τα μέσα του 1999, καθώς και οι εξελίξεις στην αντίδραση της διεθνούς κοινότητας στις συγκρούσεις.
Θα λάβουμε επίσης υπόψη τις καινοτομίες της σύμβασης του Κοτονού, ιδίως όσον αφορά τον πολιτικό διάλογο, ο οποίος θα μας βοηθήσει να βρούμε τα κατάλληλα μέτρα και να αντιδράσουμε ανάλογα με τη σοβαρότητα της κατάστασης και με συνέπεια.
Είναι όμως σαφές ότι δεν υπάρχουν εύκολες λύσεις σε αυτά τα προβλήματα, όπως αποδεικνύουν ξεκάθαρα οι παρεμβάσεις στη συζήτηση μας αυτό το απόγευμα.
Η ουσία θα εξαρτηθεί, σε κάθε περίπτωση, από την πραγματική πολιτική βούληση των κρατών μελών να τηρήσουν μία κοινή στάση.
Η Επιτροπή δεν μπορεί να υποσχεθεί στο Κοινοβούλιο θαύματα σε αυτόν τον τομέα.
Είμαστε έτοιμοι να διευρύνουμε τις διαβουλεύσεις με άλλες χώρες που εμπλέκονται σε ένοπλες συγκρούσεις.
Οι βίαιες συγκρούσεις δεν είναι ένα φαινόμενο που περιορίζεται στις χώρες ΑΚΕ.
Η Ευρωπαϊκή Ένωση πρέπει να είναι έτοιμη να απαντήσει στη βία με αποτελεσματικό και συνεπή τρόπο και σε άλλες περιοχές του κόσμου.
Η ανακοίνωση αποτελεί μία πρόσκληση για τη διεξαγωγή μίας συζήτησης γύρω από τις σχέσεις της ΕΕ με χώρες για τις οποίες η παραδοσιακή μορφή αναπτυξιακής συνεργασίας είναι σήμερα αμφισβητήσιμη ή πεπαλαιωμένη.
Είναι μία δύσκολη συζήτηση.
Θα προτιμούσαμε να αφιερώσουμε όλες μας τις προσπάθειες για να βοηθήσουμε τις χώρες ΑΚΕ στο δύσκολο έργο της καταπολέμησης της φτώχειας και της ένταξής τους σε μια ραγδαία μεταβαλλόμενη παγκόσμια οικονομία.
Ωστόσο, για πολλούς από τους εταίρους μας των χωρών ΑΚΕ, η κύρια πρόκληση έγκειται στην αποκατάσταση της ειρήνης ή στη συγκράτηση της αποσταθεροποίησης της περιοχής.
Η ειρήνη είναι απαραίτητη προϋπόθεση για την ανάπτυξη και οι χώρες που παραμένουν εγκλωβισμένες σε βίαιες συγκρούσεις αποκλείονται από τα δυνητικά οφέλη των νέων σχέσεων συνεργασίας που τους προσφέρει η ΕΕ.
Στερούνται επίσης των ευκαιριών που δημιουργούνται από τη συνεχιζόμενη μεταμόρφωση της παγκόσμιας οικονομίας.
Υπονομεύουν την προοπτική των ξένων επενδύσεων, όχι μόνο σε αυτές τις χώρες, αλλά και σε ολόκληρη την περιοχή.
Στις λιγότερο ασταθείς χώρες, οι προσπάθειές μας για την καταπολέμηση της φτώχειας και η παροχή ελαφρύνσεων των χρεών, συμβάλλουν στην πρόληψη των συγκρούσεων μακροπρόθεσμα.
Η Επιτροπή δεν έμεινε άπραγη μετά από την κατάθεση της ανακοίνωσης.
Ανέλαβε ήδη πολλές πρωτοβουλίες με σκοπό να ενισχύσει την ικανότητά της να αντιμετωπίζει αποτελεσματικά το πρόβλημα των βίαιων συγκρούσεων στις χώρες ΑΚΕ.
Υποστηρίζει τον ΟΑΕ και τους περιφερειακούς οργανισμούς όπως την Οικονομική Κοινότητα των Κρατών της Δυτικής Αφρικής και τη Διακυβερνητική Αρχή για την Ξηρασία την Ανάπτυξη στους τομείς της πρόληψης και της διαχείρισης των συγκρούσεων.
Είναι αξιοπρόσεκτο πόσοι πόροι υπάρχουν για τη διαχείριση των κρίσεων ή την μεταπολεμική ανοικοδόμηση.
Είμαστε αποφασισμένοι να κλιμακώσουμε τις προσπάθειές μας για την αποτελεσματική πρόληψη της βίας και την ειρηνική επίλυση των κρίσεων.
Η Κοινότητα έχει στη διάθεσή της μεγάλο αριθμό εργαλείων για την πρόληψη και την επίλυση των συγκρούσεων, από εμπορικές συμφωνίες και συμφωνίες συνεργασίας έως τη στήριξη της οικοδόμησης θεσμικής ικανότητας, την ενίσχυση του σεβασμού των ανθρωπίνων δικαιωμάτων και των δικαιωμάτων των μειονοτήτων ή την αποστράτευση και την επανένταξη.
Είμαστε αποφασισμένοι να κάνουμε ακόμη πιο αποτελεσματική και στοχοθετημένη χρήση αυτών των εργαλείων.
Σε αυτό το πλαίσιο, σκοπεύουμε ιδίως να εισάγουμε τους στόχους πρόληψης των συγκρούσεων στο σχεδιασμό των προγραμμάτων οικονομικής και αναπτυξιακής βοήθειας.
Το πρόβλημα είναι, ωστόσο, ότι ο άκαμπτος χαρακτήρας αυτών των εργαλείων περιορίζει από μόνος του το τι μπορούμε να κάνουμε και πώς να τα χρησιμοποιήσουμε.
Οι περιορισμοί από τα κονδύλια προϋπολογισμού και οι διαδικασίες λήψεως αποφάσεων που βασίζονται στην επιτροπολογία, περιορίζουν τις επιλογές μας για μία ευέλικτη και γρήγορη αντίδραση.
Όλ' αυτά φαντάζουν πολύ διαφορετικά από την οπτική γωνία της έννοιας του "κυτίου εργαλείων" , και αυτό είναι κάτι που σκέφτομαι όταν μιλάω για τα πολλαπλά εργαλεία που έχουμε στη διάθεσή μας.
Η έννοια του "κυτίου εργαλείων" παρέχει μία καλή εικόνα της ιδανικής κατάστασης και έναν ικανοποιητικό τρόπο χρήσης των διαφόρων εργαλείων.
Ωστόσο, βρισκόμαστε σε διαφορετική θέση παρ' όλο που καταβάλλουμε αποφασιστικές προσπάθειες μεταρρύθμισης.
Θα πρόσθετα ότι η βασική αξία της αναπτυξιακής συνεργασίας σε σχέση με το ζήτημα των συγκρούσεων είναι η προληπτική επίδραση.
Τα περιθώρια δράσης μας δεν είναι τόσο μεγάλα αφού ξεσπάσει η σύγκρουση·οι προσπάθειές μας έχουν μεγαλύτερο νόημα πριν.
Δεν υπάρχει καμία αμφιβολία ότι η πρωτοβουλία για την πρόληψη των συγκρούσεων που χρηματοδοτεί η ΕΕ, αλλά όχι ακόμη οι ΗΠΑ, αποτελεί τη μεγαλύτερη συνεισφορά στην πρόληψη των συγκρούσεων στον κόσμο αυτή τη στιγμή.
Δεν υπάρχει αμφιβολία ότι οι πάμφτωχες, υπερχρεωμένες χώρες θα βουλιάξουν στην αστάθεια και τις συγκρούσεις, εάν ο πλούσιος κόσμος δεν κάνει κάτι με την πρωτοβουλία για την πρόληψη των συγκρούσεων.
Επίσης, η ίδρυση της περιφερειακής οικονομικής συνεργασίας, όπως προβλέπεται στη σύμβαση του Κοτονού, αποτελεί θεμελιώδη συμβολή στη σταθερότητα στην Αφρική.
Τα επόμενα χρόνια, η δημιουργία δομών περιφερειακής σταθερότητας και συνεργασίας θα αποτελέσει ύψιστη προτεραιότητα για εμάς ως μία μείζονα συμβολή στην προώθηση της ειρήνης και της προόδου στην Αφρική.
Θα 'πρεπε να πω λίγα λόγια για την κατάσταση στην Ακτή του Ελεφαντοστού, ενόψει όσων ειπώθηκαν σε αυτήν τη συζήτηση.
Δυστυχώς, η κατάσταση επιδεινώθηκε ραγδαία μετά τις εκλογές την Κυριακή.
Μεταβάλλεται από ώρα σε ώρα σχεδόν αλλά φυσικά παρακολουθούμε τα γεγονότα από πολύ κοντά.
Πιστεύουμε ότι θα πρέπει να ξανανοίξουμε τις διαβουλεύσεις σχετικά με το άρθρο 96, εάν δεν επικρατήσει σταθερότητα και ηρεμία μετά τις εκλογές.
Είναι πραγματικά μια πολύ λυπηρή κατάσταση και φοβούμαστε ότι θα υπάρξει ακόμη περισσότερη βία, εάν δεν τεθούν τα πράγματα υπό έλεγχο πολύ σύντομα.
Ευχαριστώ πολύ, Επίτροπε κύριε Poul Nielson.
Η συζήτηση έληξε.
Η ψηφοφορία θα διεξαχθεί αύριο, στις 10.00.
Μορατόριουμ για την εκτέλεση της θανατικής ποινής
Η ημερήσια διάταξη προβλέπει τη δήλωση της Επιτροπής για την εκτέλεση των κονδυλίων του προϋπολογισμού "Ανθρώπινα δικαιώματα/Δημοκρατία" σχετικά με τις εκστρατείες υπέρ ενός μορατόριουμ για την εκτέλεση της θανατικής ποινής.
.
Τούτο το Κοινοβούλιο και, εάν αυτό σας λέει κάτι, ο υποφαινόμενος Επίτροπος, είναι παλιοί πολέμιοι της θανατικής ποινής.
Όσο με αφορά, ψήφιζα πάντοτε εναντίον της κατά τη θητεία μου σε άλλο κοινοβούλιο.
Μία από τις πρώτες αποφάσεις που έλαβα ως κυβερνήτης του Χονγκ Κονγκ, με την υποστήριξη οργανώσεων όπως η Αμνηστία και το Παρατηρητήριο Ανθρωπίνων Δικαιωμάτων, ήταν να αφαιρέσω τη θανατική ποινή από το νομικό κώδικα του Χονγκ Κονγκ και χαίρομαι ιδιαίτερα που παραμένει εκτός του νομικού κώδικα.
Το Κοινοβούλιο έχει δηλώσει στο παρελθόν ότι θεωρεί τη θανατική ποινή απάνθρωπη, μεσαιωνική μορφή τιμωρίας και ανάξια των σύγχρονων κοινωνιών.
Ξέρω ότι πολύς κόσμος συμμερίζεται αυτό το αίσθημα.
Χαίρομαι που όλες οι χώρες της Κεντρικής και Ανατολικής Ευρώπης που είναι υποψήφιες για ένταξη στην Ένωση έχουν καταργήσει τη θανατική ποινή.
Κινούμαστε προς μία Ευρώπη όπου η θανατική ποινή θα βγει εκτός νόμου από άκρη σε άκρη της ηπείρου μας.
Η Ευρωπαϊκή Ένωση είναι αντίθετη με την θανατική ποινή υπό οιεσδήποτε περιστάσεις και συμφώνησε να κάνει εκστρατεία για την παγκόσμια κατάργησή της.
Η στάση αυτή εκπηγάζει από την πίστη μας στην έμφυτη αξιοπρέπεια όλων των ανθρώπων και το απαραβίαστο του ανθρώπινου προσώπου.
Στην περίπτωσή μου, η αντίθεσή μου στη θανατική ποινή εκπηγάζει και από την πίστη μου στην ιερότητα της ανθρώπινης ζωής.
Περίπου 87 κράτη διατηρούν τη θανατική ποινή και γύρω στα 30 πραγματοποιούν εκτελέσεις κάθε χρόνο.
Κάποια κράτη πραγματοποιούν εκτελέσεις με βιομηχανικό ρυθμό.
Η Ευρωπαϊκή Ένωση προσπαθεί εδώ και λίγο καιρό να επιτύχει ένα παγκόσμιο μορατόριουμ.
Η Ένωση διαμόρφωσε μία δέσμη κατευθυντήριων γραμμών για τον καθορισμό των περιστάσεων στις οποίες η Ευρωπαϊκή Ένωση μπορεί να αναλάβει συγκεκριμένη, στοχοθετημένη δράση.
Αυτές οι κατευθυντήριες γραμμές ορίζουν ότι η Ευρωπαϊκή Ένωση θα ενθαρρύνει τα κράτη να προσχωρήσουν στο δεύτερο προαιρετικό πρωτόκολλο της Σύμβασης Αστικών και Πολιτικών Δικαιωμάτων και σε ανάλογους μηχανισμούς, με στόχο την κατάργηση της θανατικής ποινής.
Επίσης, θα θέσουμε το ζήτημα της θανατικής ποινής σε διεθνή fora.
Η Ευρωπαϊκή Ένωση συμμερίζεται τη βαθιά ανησυχία όλων των πολέμιων της θανατικής ποινής ότι είναι αδύνατον να μειωθεί στο μηδέν ο κίνδυνος εκτέλεσης της ποινής κατά λάθος.
Αυτός ο κίνδυνος, ο κίνδυνος να αφαιρέσουμε μία αθώα ζωή, είναι επαρκής λόγος για πολλούς από εμάς για την κατάργησή της ως μορφή τιμωρίας.
Ούτε και δεχόμαστε το επιχείρημα ότι η θανατική ποινή δρα αποτρεπτικά ως προς τη διάπραξη βίαιων εγκλημάτων, αφού στις χώρες μας τα στοιχεία δεν στηρίζουν αυτόν τον ισχυρισμό.
Όσον αφορά στις χώρες που διατηρούν τη θανατική ποινή, η Ευρωπαϊκή Ένωση στοχεύει στο βαθμιαίο περιορισμό του πεδίου εφαρμογής της και στο σεβασμό των αυστηρών προϋποθέσεων που περιλαμβάνουν πολλές διεθνείς συμβάσεις ανθρωπίνων δικαιωμάτων για τη χρήση της θανατικής ποινής, καθώς και στη θέσπιση ενός μορατόριουμ για τις εκτελέσεις έτσι ώστε να εξαλειφθεί τελείως η θανατική ποινή.
Κατά την προεδρία της Φινλανδίας και της Πορτογαλίας, η Ευρωπαϊκή Ένωση έθεσε το ζήτημα της θανατικής ποινής σε πολλές χώρες, μεταξύ των οποίων οι αρχές της Αντίγκουας και του Μπαρμπούντα, του Μπουρούντι, των Μπαχάμων, της Κίνας, της Γουϊάνας, της Ινδίας, του Ιράν, της Κιργιζίας, της Παλαιστινιακής Αρχής, του Πακιστάν, των Φιλιππίνων, του Τατζικιστάν, της Ταϋλάνδης, του Τρινιδάδ και Τομπάγκο, της Τουρκίας, των Ηνωμένων Αραβικών Εμιράτων, των Ηνωμένων Πολιτειών, του Ουζμπεκιστάν, της Υεμένης και της Ζιμπάμπουε.
Στην περίπτωση της Κίνας, χρησιμοποιήσαμε το φόρουμ του διαλόγου για τα ανθρώπινα δικαιώματα για να θέσουμε πιεστικά το ζήτημα και εκφράζω για άλλη μια φορά τη λύπη μου που η Κίνα συνεχίζει να κάνει σχεδόν καθημερινή χρήση της θανατικής ποινής.
Η Ευρωπαϊκή Ένωση ανησυχεί ιδιαίτερα για την επιβολή της θανατικής ποινής σε νέους που ήταν κάτω των 18 ετών όταν διέπραξαν το έγκλημα.
Η ευρωπαϊκή προσέγγιση για τη δικαιοσύνη ανηλίκων είναι σύμφωνη με τα διεθνώς αναγνωρισμένα πρότυπα της δικαιοσύνης ανηλίκων όπως έχουν ενσωματωθεί στις διεθνείς συμβάσεις ανθρωπίνων δικαιωμάτων.
Είπα στην αρχή ότι η Ευρωπαϊκή Ένωση αποφάσισε να θέσει το ζήτημα της θανατικής ποινής σε διεθνή fora.
Αυτό δεν είναι πάντοτε απλή υπόθεση.
Το Σώμα θα θυμάται ασφαλώς ότι ύστερα από εντατικές διαπραγματεύσεις, πέρυσι, στη Γενική Συνέλευση του ΟΗΕ, αποφασίσαμε πως κανένα ψήφισμα δεν είναι καλύτερο από ένα μοιραία ελαττωματικό κείμενο και γι' αυτό η Ευρωπαϊκή Ένωση δεν θα προωθήσει την πρωτοβουλία της στη Γενική Συνέλευση του ΟΗΕ.
Ωστόσο, το φετινό Απρίλιο, το ψήφισμα της Επιτροπής Ανθρωπίνων Δικαιωμάτων του ΟΗΕ υιοθετήθηκε με καθαρή πλειοψηφία, όπως μπορώ να πω με μεγάλη μου ικανοποίηση.
Από ό,τι φαίνεται, οι σκληροπυρηνικοί υπέρμαχοι της διατήρησης της θανατικής ποινής παρέδωσαν τα όπλα όσον αφορά την υιοθέτηση περαιτέρω κειμένων από την Επιτροπή Ανθρωπίνων Δικαιωμάτων γι' αυτό το θέμα, αλλά θα συνεχίσουν να προβάλλουν σθεναρή αντίσταση σε οποιαδήποτε προσπάθεια υιοθέτησης ψηφίσματος στη Γενική Συνέλευση.
Αυτό θα οδηγούσε σε περαιτέρω διασπαστικές συζητήσεις.
Κατ' αποτέλεσμα, η Ευρωπαϊκή Ένωση αποφάσισε ότι δεν είναι ούτε σκόπιμο ούτε της στιγμής να καταθέσει ψήφισμα για τη θανατική ποινή στην 55η ΓΣ του ΟΗΕ.
Εν τω μεταξύ, συνεχίζουμε να στηρίζουμε εκστρατείες με σκοπό την επίτευξη ενός μορατόριουμ για τη θανατική ποινή και τις εκτελέσεις και, ενδεχομένως, την κατάργηση της θανατικής ποινής σε όλο τον κόσμο.
Αυτό γίνεται με βάση τα κονδύλια του προϋπολογισμού του κεφαλαίου "Ευρωπαϊκή πρωτοβουλία για τη δημοκρατία και τα ανθρώπινα δικαιώματα" .
Συγκεκριμένα, με τη γραμμή προϋπολογισμού B7-704 προωθούμε μία σειρά πρωτοβουλίες σε όλο τον κόσμο με σκοπό την κινητοποίηση της κοινής γνώμης κατά της θανατικής ποινής.
Το 1999 θεσπίστηκε ένα κοινό πρόγραμμα μεταξύ της Επιτροπής και του Συμβουλίου της Ευρώπης για τη δημιουργία κοινής συνείδησης γύρω από διάφορα θέματα που συνδέονται με την κατάργηση της θανατικής ποινής σε Ρωσία, Τουρκία, Αλβανία και Ουκρανία.
Το πρόγραμμα, αξίας επάνω από 670 000 ευρώ για 2 έτη, θα παρέχει πληροφορίες προς βουλευτές, νομικούς εμπειρογνώμονες και το ευρύ κοινό για τα ποινικά επιχειρήματα της πολιτικής κατά της θανατικής ποινής.
Επιτρέψτε μου να επαναλάβω ότι αυτό το θέμα το παίρνουμε στα σοβαρά.
Είναι ένα θέμα που εγώ προσωπικά το παίρνω πολύ στα σοβαρά.
Μιλούμε γι' αυτό, ως Ένωση, με κάποιο βαθμό ηθικής αυθεντίας.
Σημειώνουμε πρόοδο.
Αλλά θα χρειαστεί χρόνος και επιμονή, καθώς και η συνεχής συνηγορία αυτού του Κοινοβουλίου για να μπορέσουμε μία ημέρα να πετύχουμε το στόχο μας, ο οποίος είναι να δούμε τη θανατική ποινή να περνάει στα βιβλία της ιστορίας, ως μία μορφή τιμωρίας που δεν έχει καμία απολύτως θέση στο σύγχρονο κόσμο.
(Χειροκροτήματα)
Kύριε Πρόεδρε, κύριε Επίτροπε, όπως πολύ σωστά έχετε πει και εσείς επανειλημμένα, το Ευρωπαϊκό Κοινοβούλιο, και μαζί του και η Ομάδα του Λαϊκού Ευρωπαϊκού Κόμματος, έχει εκφρασθεί εναντίον της θανατικής ποινής και υπέρ ενός παγκόσμιου μορατόριουμ, μοναδικός στόχος του οποίου θα είναι η επίτευξη της οριστικής κατάργησης της θανατικής ποινής παγκοσμίως.
Δεν θα μπορούσε να γίνει διαφορετικά, δεδομένου ότι αυτή η πρακτική, η οποία θίγει άμεσα τον σεβασμό της ανθρώπινης ζωής, έρχεται σε αντίθεση με την υπεράσπιση των ανθρώπινων δικαιωμάτων, το πρώτο από τα οποία, η βάση και το θεμέλιο όλων των υπολοίπων, είναι το δικαίωμα στη ζωή, που προωθεί η Ευρωπαϊκή Ένωση.
Έρχεται όμως μια στιγμή που τα λόγια δεν αρκούν και που πρέπει να υιοθετηθεί μια στάση πολύ πιο μαχητική για την προστασία αυτού που για μας τους χριστιανοδημοκράτες αποτελεί τον βασικό πυρήνα της φιλοσοφίας μας και της πολιτικής μας δράσης: της υπερβατικής αξίας του ατόμου και του δικαιώματος στη ζωή από τη στιγμή της σύλληψής του μέχρι τον φυσικό του θάνατο - δύο αρχές ασύμβατες με την εφαρμογή της θανατικής ποινής.
Έτσι, δεν υποστηρίζουμε μόνο την κατάργησή της, αλλά και προτείνουμε τη δυνατότητα χρήσης των κονδυλίων του προϋπολογισμού που προορίζονται για τα ανθρώπινα δικαιώματα για τη διοργάνωση εκστρατειών υπέρ ενός μορατόριουμ για τη θανατική ποινή και τη δυνατότητα συμμετοχής των μη κυβερνητικών οργανώσεων, τόσο διεθνούς όσο και τοπικού επιπέδου, καθώς και των θρησκευτικών αρχών στην εκτέλεση αυτών των γραμμών.
Το προτείνουμε δε αυτό, πρώτον, επειδή τα ανθρώπινα δικαιώματα και η κατάργηση της θανατικής ποινής αποτελούν μια ολότητα, επειδή αυτό θα μας επιτρέψει να περάσουμε από το λεκτικό επίπεδο στο επίπεδο των πράξεων και επειδή η συμμετοχή της κοινωνίας των πολιτών είναι απαραίτητη για τη διαμόρφωση μιας κοινής γνώμης και τη δημιουργία μιας συλλογικής συνείδησης υπέρ της κατάργησης της εσχάτης των ποινών.
Είναι αλήθεια ότι υπάρχει μια τάση υπέρ της κατάργησης της θανατικής ποινής.
Αρκεί να κοιτάξουμε τις στατιστικές.
Ωστόσο, εξακολουθεί να εφαρμόζεται σε 90 χώρες και δεν μπορούμε να κλείσουμε τα μάτια στις 1625 καταγεγραμμένες εκτελέσεις που πραγματοποιήθηκαν το 1998, το 80% των οποίων πραγματοποιήθηκε σε τέσσερις μόνο χώρες, μεταξύ των οποίων την τρίτη θέση κατέχουν οι Ηνωμένες Πολιτείες της Αμερικής με 68 εκτελέσεις.
Γι' αυτό, μαζί με τον σεβασμό των ανθρωπίνων δικαιωμάτων, η κατάργηση της θανατικής ποινής θα πρέπει να αποτελέσει κεντρικό σημείο, κύριε Επίτροπε, των σχέσεων της Ευρωπαϊκής Ένωσης με τις τρίτες χώρες και, Ιδιαίτερα, των σχέσεών της με τις Ηνωμένες Πολιτείες, λόγω της αντίφασης που υπάρχει μεταξύ του ρόλου τους ως πρωτοπόρων της ελευθερίας ανά τον πλανήτη και της στάσης τους στο θέμα του δικαιώματος ζωής και θανάτου των πολιτών τους, είτε στο όνομα του παραδειγματισμού και της δημόσιας τάξης είτε επειδή το ζητάει μια πλειοψηφία των πολιτών.
Η δημοκρατία δεν μπορεί να υποτάσσει τα πάντα στον νόμο των αριθμών, αφού δεν μπορεί να αναληφθεί ή να δικαιολογηθεί στο όνομα της πλειοψηφίας καμία πράξη που παραβιάζει τα θεμελιώδη ατομικά δικαιώματα, το πρώτο από τα οποία είναι το δικαίωμα στη ζωή.
Αν η ποινή του θανάτου - όπως μας είπε η Κοινότητα του San Egidio - κάνει τον κόσμο μας απάνθρωπο, δίνοντας την πρωτοκαθεδρία στα αντίποινα και στην εκδίκηση, η χρήση όλων των μέσων που έχουμε στη διάθεσή μας, οικονομικών και πολιτικών, για την εξάλειψη μιας πρακτικής αντίθετης στις αρχές και τις αξίες που αποτελούν τον λόγο της ύπαρξης μας πρέπει να αποτελέσει τον στόχο προτεραιότητας της Ευρωπαϊκής Ένωσης.
Γι' αυτό και χαιρόμαστε που η Επιτροπή υιοθετεί αυτόν τον στόχο και που τον αντιμετωπίζει με τη σοβαρότητα με την οποία μας είπε ο κ. Επίτροπος ότι αξίζει να αντιμετωπισθεί αυτό το θεμελιώδες θέμα, έτσι ώστε να είμαστε συνεπείς προς τις αρχές τις οποίες προασπίζουμε.
(Χειροκροτήματα)
Κύριε Πρόεδρε, για μια ακόμη φορά το Κοινοβούλιο εκφράζεται υπέρ της ανθρώπινης αξιοπρέπειας και εναντίον της θανατικής ποινής.
Αλλά σ' αυτή την περίπτωση το κάνει μετά την έγκριση από την Συνέλευση του τελικού κειμένου του Χάρτη των θεμελιωδών δικαιωμάτων της Ευρωπαϊκής Ένωσης.
Το πρώτο κεφάλαιο αυτού του Χάρτη είναι αφιερωμένο ακριβώς στην ανθρώπινη αξιοπρέπεια, δηλώνοντας ότι είναι απαραβίαστη και ότι θα είναι σεβαστή και προστατευόμενη.
Δηλώνει, επίσης, ότι κανείς δεν θα μπορεί να καταδικαστεί σε θάνατο ούτε να εκτελεστεί.
Το Ευρωπαϊκό Κοινοβούλιο έχει εκφραστεί υπέρ της ενσωμάτωσης του Χάρτη στις Συνθήκες και της εφαρμογής αυτών των δικαιωμάτων των ευρωπαίων πολιτών και στους πολίτες τρίτων χωρών.
Γι' αυτό είναι τώρα η κατάλληλη στιγμή να αναρωτηθούμε μήπως είναι καιρός να απαιτήσουμε από την Επιτροπή και το Συμβούλιο να ενσωματώσουν στις διαπραγματεύσεις με όλες τις τρίτες χώρες - όχι μόνο με αυτές που περιμένουν στη σειρά για να γίνουν μέλη της Ευρωπαϊκής Ένωσης - την κατάργηση της θανατικής ποινής ως ρήτρα σεβασμού των ανθρωπίνων δικαιωμάτων.
Το 1999 αποδείχθηκε μια μαύρη χρονιά.
Σύμφωνα με τη Διεθνή Αμνηστία, εκτελέστηκαν περίπου 2 000 άτομα και σε 63 χώρες απαγγέλθηκαν 4 000 νέες θανατικές καταδίκες.
Η Κίνα, το Ιράκ, η Σαουδική Αραβία, η Λαϊκή Δημοκρατία του Κονγκό και οι Ηνωμένες Πολιτείες είναι μερικές από τις 31 χώρες στις οποίες πραγματοποιήθηκαν εκτελέσεις.
Γνωρίζετε ότι σ' αυτήν την τελευταία χώρα, τις Ηνωμένες Πολιτείες, τον μεγάλο θεματοφύλακα της πεμπτουσίας της δημοκρατίας -όπως είπε μόλις η συνάδελφος μου Concepciσ Ferrer - το 1999 εκτελέστηκαν 98 πολίτες;
Γνωρίζετε ότι σε 18 βορειοαμερικανικές Πολιτείες είναι δυνατή η εκτέλεση ατόμων ηλικίας 16 ετών;
Γνωρίζετε ότι στην ίδια χώρα από το 1976 έχουν εκτελεστεί 34 εγκληματίες με πνευματική καθυστέρηση;
Εφιστώ την προσοχή σας στις Ηνωμένες Πολιτείες, όχι λόγω αντιαμερικανισμού, που δεν με χαρακτηρίζει, αλλά επειδή μιλάμε για μια φιλική δημοκρατία, που επαγρυπνά για τα συμφέροντα της ειρήνης και της δημοκρατίας στον κόσμο.
Θα ήθελα να αναρωτηθούμε όλοι αν μπορούμε να κάνουμε κάτι περισσότερο.
Είναι καιρός να αντιληφθούμε ότι δεν επαρκούν οι ανθρωπιστικές διακηρύξεις.
Πιστεύω ότι αν δεν μετατρέψουμε αυτό τον αγώνα σε πολιτική δέσμευση - το "πολιτική" γραμμένο με κεφαλαία - στον άξονα της ευρωπαϊκής εξωτερικής πολιτικής μας - και γι' αυτό χαίρομαι που παρευρίσκεται εδώ ο Επίτροπος Patten - θα έχουμε κάνει λιγότερα από όσα μπορούμε για να αποφύγουμε αυτή τη βαρβαρότητα.
Ας κάνουμε ως Ευρωπαϊκό Κοινοβούλιο ό,τι είναι δυνατόν να γίνει.
Ας θυμηθούμε τα λόγια του Albert Camus: "Δεν πρόκειται να υπάρξει ειρήνη ούτε στις καρδιές των ανθρώπων ούτε στην κοινωνική συμπεριφορά όσο ο θάνατος δεν έχει κηρυχθεί εκτός νόμου" .
Και κάτι ακόμα, κύριε Patten: είπατε στην παρέμβασή σας ότι δεν μπορούμε να εγγυηθούμε το μηδενικό σφάλμα κατά τις εκτελέσεις.
Μα κάθε εκτέλεση είναι ένα σφάλμα από μόνη της.
Εγώ είμαι αγνωστικίστρια, αλλά διαβάζω τη Βίβλο και εκεί μέσα λέει ότι κανείς δεν δύναται να αγγίξει τον Κάιν παρόλο που σκότωσε τον αδελφό του τον Αβελ.
Κάθε εκτέλεση είναι ένα σφάλμα, που η δημοκρατία, η προστασία των ανθρωπίνων δικαιωμάτων και η ανθρώπινη αξιοπρέπεια δεν μπορούν να το επιτρέψουν.
(Χειροκροτήματα)
Κύριε Πρόεδρε, εκτίμησα την παρέμβαση του Επιτρόπου Patten, τα λόγια του, ιδίως όσα αναφέρονται στην προσωπική του εμπειρία, και την κρίση του όσον αφορά τον παραλογισμό μιας ποινής που εμφανίζεται όλο και λιγότερο στον κόσμο ως αποτελεσματικός αποτρεπτικός παράγοντας στη συνείδηση όλο και περισσότερων πολιτών.
Η Ευρώπη έχει βέβαια επιτύχει σημαντικές προόδους στην προσπάθειά της.
Η αποδοχή της επίσημης απόρριψης της θανατικής ποινής και του δικαιώματος στη ζωή στο σχέδιο του Χάρτη των θεμελιωδών δικαιωμάτων, η αυστηρή απαίτηση απόρριψης της θανατικής ποινής για όποια χώρα θέλει να πλησιάσει στην ευρωπαϊκή διαδικασία διεύρυνσης, η αύξηση των μέσων παρέμβασης όσον αφορά τις σχέσεις με τις τρίτες χώρες με τη ρήτρα για τα ανθρώπινα δικαιώματα και, τέλος, το μορατόριουμ της θανατικής ποινής ως δράση προτεραιότητας της κοινής εξωτερικής πολιτικής και κοινής πολιτικής ασφαλείας του Συμβουλίου.
Όταν τα διεθνή θεσμικά μας όργανα, όταν το Δικαστήριο της Aja βρίσκεται ενώπιον της ποινής που προβλέπεται για τον εγκληματία Tadic - ένοχο σοβαρότατων αδικημάτων - και αντιπαραβάλλουμε τις ευθύνες για εκείνες τις φρικαλεότητες με οποιαδήποτε υπόθεση σε οποιαδήποτε χώρα, ακόμη και δημοκρατική, για την οποία χιλιάδες άνθρωποι σήμερα περιμένουν τη θανατική ποινή, θα μπορούσαμε ίσως να συνειδητοποιήσουμε ότι επρόκειτο για μια ευρωπαϊκή απόκλιση, ότι δηλαδή η άρνηση των θανατικών εκτελέσεων μπορεί να γίνει - σε πολιτικές και όχι σε ιστορικές εποχές - μια απόκλιση που διαδίδεται μέχρι να καταστεί σαφής πλειοψηφία των πολιτικών, θεσμικών και ανθρωπιστικών συμπεριφορών σε κάθε μέρος του κόσμου.
Αυτό εμπνέει τη νέα Ευρώπη που γεννιέται την τρίτη χιλιετία.
Να γιατί, κύριε Πρόεδρε, είναι απαραίτητο να χρησιμοποιήσει καλά η Επιτροπή - ζητώ από τον Επίτροπο Patten ακριβή απάντηση - αυτές τις τροπολογίες επί του προϋπολογισμού της Ευρωπαϊκής Ένωσης που παρουσίασε η Ομάδα μας, η φιλελεύθερη και δημοκρατική ομάδα, για τον προϋπολογισμό του 2001.
Πράγματι, δεν υπάρχει θεσμική πρωτοβουλία σε αυτό το πεδίο, παρά μόνο σε στενή συνεργασία με τις μη κυβερνητικές οργανώσεις.
Σας προτείνω, κύριε Επίτροπε, να εξετάσετε τη δυνατότητα να θεσπίσει η Ένωση μια ευρωπαϊκή ημέρα κατά της θανατικής ποινής στον κόσμο: θα ήταν μια σημαντική συμβολή στην ανάπτυξη αυτής της παγκόσμιας συνείδησης από την κοιτίδα του πολιτισμού που είναι και που θέλει να συνεχίσει να είναι η Ευρώπη.
(Χειροκροτήματα)
Κύριε Πρόεδρε, η ομάδα των Πρασίνων/ Ευρωπαϊκή Ελεύθερη Συμμαχία υποστηρίζει με πλήρη πεποίθηση το ψήφισμα που θα υιοθετηθεί αύριο σχετικά με το μορατόριουμ της θανατικής ποινής.
Ήδη στις 10 Μαρτίου 1992 η αξιότιμη κ. Adelaide Aglietta παρουσίασε στο Ευρωπαϊκό Κοινοβούλιο την πρώτη σημαντική έκθεση που ζητούσε από τον ΟΗΕ να αποφασίσει ένα μορατόριουμ για τη θανατική ποινή.
Οκτώ χρόνια αργότερα, όπως υπογραμμίζεται και στο ψήφισμά μας, η κατάσταση είναι σοβαρή και ανησυχητική, αλλά η διεθνής κινητοποίηση για το μορατόριουμ συνεχώς αυξάνεται.
Από αυτό το δεδομένο πρέπει να ξεκινήσουμε πάλι, παρά τις πρόσφατες αλλεπάλληλες καθυστερήσεις στον ΟΗΕ, και πρέπει να εκμεταλλευθούμε για τον σκοπό αυτό τους διαθέσιμους πόρους του προϋπολογισμού.
Βέβαια, ένα μορατόριουμ δεν θα μπορούσε να σταματήσει τις πάνω από 4 000 μαζικές εκτελέσεις που συνέβησαν τα τελευταία χρόνια στο Ιράκ, ούτε τις χιλιάδες εκτελέσεις στην Κίνα, αλλά σε άλλες χώρες, και πρώτα από όλα στις ΗΠΑ, το μακροχρόνιο αυτό έργο υπέρ μιας κινητοποίησης για το μορατόριουμ αρχίζει να έχει ένα πολύ δειλό αποτέλεσμα.
Ο υποψήφιος Μπους, στην Πολιτεία του οποίου πραγματοποιήθηκαν 144 εκτελέσεις, κατάφερε να διαγράψει το θέμα της θανατικής ποινής από την προεκλογική εκστρατεία και ανέστειλε διακριτικά και υποκριτικά τις εκτελέσεις στην Πολιτεία του μέχρι να περάσουν οι εκλογές.
Δεν είναι άραγε αυτό μία από τις πολυάριθμες αποδείξεις της κυνικής χειραγώγησης με την οποία παίζεται η ζωή ορισμένων ανθρώπων - βέβαια, συχνά ενόχων - για έναν κυνικό πολιτικό υπολογισμό;
Να γιατί πρέπει να συνεχίσουμε αυτή την πορεία με την ίδια πεποίθηση και επιμονή που είχε η κ. Aglietta όταν ίδρυσε την ένωση "Κάτω τα χέρια από τον Κάιν" .
Ίσως να μην είναι κάτι που θα επιτύχουμε αμέσως, αλλά έχουμε εμπιστοσύνη ότι, με τους πόρους μάλιστα που διατίθενται από τον προϋπολογισμό και με τη βοήθεια της Επιτροπής, θα μπορέσουμε να επιτύχουμε αυτόν τον στόχο.
(Χειροκροτήματα)
Κύριε Πρόεδρε, αξιότιμοι συνάδελφοι, καθένας έχει δικαίωμα στη ζωή και την ελευθερία, σύμφωνα με την οικουμενική διακήρυξη των δικαιωμάτων του ανθρώπου των Ηνωμένων Εθνών.
Η τήρηση της εν λόγω διακήρυξης είναι υποχρέωση όλων των κρατών μελών του ΟΗΕ.
Η θανατική ποινή αντιβαίνει αμετάκλητα στο δικαίωμα στη ζωή, ενώ δεν παύει να αποτελεί μια φρικτή, απάνθρωπη και ταπεινωτική πράξη.
Μόνο το έτος 2000 εκτελέσθηκαν στις ΗΠΑ 70 άνθρωποι.
Ο κατάλογος των κρατών, στα οποία εκτελείται η θανατική ποινή ή εκδίδονται αποφάσεις καταδίκης σε θάνατο, είναι μακρύς, όπως για παράδειγμα η Κίνα, το Ιράν και το Ιράκ.
Μολονότι στην Τουρκία έχουν πάψει πλέον από το 1984 να εκτελούνται οι καταδικαστικές αποφάσεις σε θάνατο, περισσότερα από 69 άτομα έχουν καταδικαστεί έκτοτε σε θάνατο.
Το τουρκικό κοινοβούλιο έχει τον τελευταίο λόγο σχετικά με την εκτέλεση της απόφασης και ασχολείται με 49 δικαστικές πράξεις.
Προπάντων, για ένα κράτος που φιλοδοξεί να καταστεί μέλος της Ευρωπαϊκής Ένωσης, κάτι τέτοιο δεν είναι αποδεκτό.
Η Τουρκία πρέπει να καταργήσει τη θανατική ποινή για να μπορέσει να ενταχθεί στην Ευρωπαϊκή Ένωση.
Γιατί άραγε θανατική ποινή;
Από τότε που υπάρχει, καταβάλλεται ανεπιτυχώς προσπάθεια να τεκμηριωθεί η αναγκαιότητά της.
Σήμερα, οι υποστηρικτές της θανατικής ποινής ανατρέχουν κατά κύριο λόγο στο επιχείρημα του εκφοβισμού.
Ισχυρίζονται ότι, μετά την κατάργηση της θανατικής ποινής, ο αριθμός όσων διαπράττουν κακουργήματα αυξάνεται.
Για τον ισχυρισμό αυτό δεν μπορούν να προσκομιστούν πουθενά στον κόσμο ούτε καν στοιχειώδη αποδεικτικά στοιχεία.
Πώς μπορεί για παράδειγμα να ερμηνευτεί ότι οι δολοφονίες στις ΗΠΑ, όπου σήμερα εξακολουθεί να εκτελείται η θανατική ποινή, είναι σημαντικά αυξημένες σε σύγκριση με άλλα κράτη, στα οποία η θανατική ποινή έχει καταργηθεί;
Σε κάθε εκτέλεση θανατικής ποινής μπορεί κάλλιστα να θανατωθεί κάποιος αθώος.
Υπήρξαν άλλωστε πολλές περιπτώσεις, στις οποίες καταδικάστηκαν αθώοι.
Ιδιαίτερα, οι φτωχοί και τα μέλη των μειονοτήτων είναι, συγκριτικά συχνότερα, θύματα της θανατικής ποινής.
Η εκτέλεση της θανατικής ποινής διέπεται από την ιδέα της εκδίκησης, η οποία δεν συνάδει με την εικόνα ενός πολιτισμένου κράτους.
Ανεξάρτητα από το εάν πρόκειται για τον Abu Dschamal στις ΗΠΑ, τον Φcalan στην Τουρκία, ή ακόμα και την πραγματοποιηθείσα εκτέλεση του Abdul Achmin Sabi στο Ιράκ - όλες τους πρέπει να καταδικαστούν.
Θεωρώ τη θανατική ποινή βάρβαρη ...
(Ο Πρόεδρος αφαιρεί το λόγο από τον ομιλητή.)
Κύριε Πρόεδρε, όπως η Συνθήκη του Αμστερνταμ και ο Ευρωπαϊκός Χάρτης των θεμελιωδών δικαιωμάτων, έτσι και το Ευρωπαϊκό Κοινοβούλιο έχει εκφρασθεί επανειλημμένα κατά της θανατικής ποινής, που δυστυχώς, όπως ήδη υπενθυμίστηκε, υπάρχει ακόμα σε πολλές χώρες του κόσμου: σε χώρες με αντιδημοκρατική παράδοση, όπως η κομμουνιστική Κίνα, και σε χώρες πολύ μεγάλης ελευθεριότητας, όπως οι ΗΠΑ.
Γνωρίζουμε, επίσης, πόσο δύσκολο είναι να επιτύχουμε την κατάργηση της τόσο αφύσικης και απάνθρωπης αυτής ποινής.
Είναι δύσκολο στην Αμερική, όπου, όπως υπενθύμισε η αξιότιμη κ. Frassoni, όποιος εκπροσωπεί τους θεσμούς, όποιος κάνει πολιτική, δεν τολμά να προτείνει την κατάργηση της θανατικής ποινής από φόβο μην χάσει ψήφους.
Η αιτία είναι σαφής: έναντι της αύξησης του οργανωμένου εγκλήματος, η θανατική ποινή θεωρείται αποτρεπτικός παράγων που μπορεί να αναχαιτίσει, που μπορεί να αποθαρρύνει την αύξηση των εγκλημάτων και της παρανομίας.
Γνωρίζουμε όμως ότι αυτό δεν αληθεύει στην πραγματικότητα, γνωρίζουμε ότι η θανατική ποινή είναι μια αποτρόπαια πράξη, ένα είδος οργανωμένου εγκλήματος του κράτους.
Γνωρίζουμε ότι η καταπολέμηση της εγκληματικότητας, αν και αδιάλλακτη και χωρίς συμβιβασμούς, πρέπει ωστόσο να γίνει στο πλαίσιο του δικαίου και της κοινωνικής θεραπείας και ασφαλώς όχι στο πλαίσιο της απλής κατασταλτικής λογικής ή, ακόμα χειρότερα, σύμφωνα με τη λογική "οφθαλμόν αντί οφθαλμού, οδόντα αντί οδόντος" .
Γι' αυτό ακριβώς πρέπει να ενθαρρύνουμε σε όλη την Ευρώπη μια εκστρατεία υπέρ του μορατόριουμ για την εκτέλεση της θανατικής ποινής, διοργανώνοντας μια μεγάλη εκστρατεία για τα ανθρώπινα δικαιώματα με τη συμμετοχή των πάντων, ξεκινώντας από εκείνους που επιτελούν πολιτικούς και θεσμικούς ρόλους και φθάνοντας μέχρι τους απλούς πολίτες, ιδίως τους νεαρότερους σε ηλικία, ακριβώς για να δημιουργηθεί πραγματική και ιδιαίτερη συνείδηση του θέματος μεταξύ των πολιτών και πολιτική πίεση έναντι των χωρών των οποίων η έννομη τάξη προβλέπει ακόμη αυτήν την ποινή.
Θα ήθελα ύστερα να προτείνω, με κίνδυνο όμως να κάνω μια ομιλία υπερβολικά απλοϊκή, να αρνηθούν τα ευρωπαϊκά κράτη τις εμπορικές σχέσεις με εκείνες τις χώρες που εφαρμόζουν τη θανατική ποινή, αλλά ξέρω ότι πρόκειται για καθαρή ουτοπία.
Αναφέρομαι, ιδιαίτερα, στην Κίνα, η οποία, όπως υπενθύμισε και ο Επίτροπος, κάθε μέρα εκδίδει και μία θανατική καταδίκη και γενικά υπολείπεται πολύ από την άποψη του σεβασμού των ανθρωπίνων δικαιωμάτων, αλλά, δυστυχώς, αποτελεί επίσης έναν εμπορικό εταίρο εξαιρετικά ελκυστικό, από τον οποίο δεν μπορεί να παραιτηθεί καμία ευρωπαϊκή χώρα.
Εν κατακλείδι, αυτές οι εκστρατείες εναντίον της θανατικής ποινής θα είναι ακόμη πιο αποτελεσματικές και λαϊκές, αν επιτύχουμε, ως όργανα, να δώσουμε επίσης στους πολίτες μας την αίσθηση ότι ταυτόχρονα εργαζόμαστε με την ίδια αποφασιστικότητα και αποτελεσματικότητα για την οικοδόμηση μιας ασφαλούς Ευρώπης, όπου τρομερές εγκληματικές πληγές - όπως η διακίνηση ναρκωτικών, η εμπορία και η εκμετάλλευση ανθρώπινων όντων και η παιδοφιλία - θα μπορέσουν να κατανικηθούν πολύ σύντομα.
Κύριε Πρόεδρε, όποιος βουλευτής δεν είναι νέος σε ηλικία ή στην πρώτη του κοινοβουλευτική θητεία δεν μπορεί να ξεκινήσει αυτή τη συζήτηση χωρίς μια συγκινημένη ανάμνηση της συναδέλφου Adelaide Aglietta, όπως έκανε η Monica Frassoni, επειδή πιστεύω ότι σ' αυτήν οφείλεται η έναρξη, το 1992, αυτής της πολύ μακροχρόνιας προσπάθειας, αυτής της πολύ μακροχρόνιας μάχης, στην οποία επιδιδόμαστε ακόμα.
Και ακριβώς κοιτάζοντας πίσω, κοιτάζοντας τις προόδους που έχουν γίνει από το 1992, κύριε Επίτροπε, δεν καταφέρνω να συμμεριστώ την εκτίμησή σας ή τη θετική σας αξιολόγηση της απόσυρσης, από μέρους της Ένωσης, του ψηφίσματος που υποβλήθηκε τον Νοέμβριο στο πλαίσιο των Ηνωμένων Εθνών.
Κύριε Επίτροπε, έχω την πεποίθηση ότι επρόκειτο τότε για μια χαμένη νίκη και ότι η λεκτική ακαμψία για την οποία αρνηθήκαμε έναν συμβιβασμό σε σχέση με το προοίμιο - τονίζω, με το προοίμιο - ο οποίος δεν έθιγε καθόλου το διατακτικό, στην πραγματικότητα παρουσίασε τον κίνδυνο να συγκαλύψει πίσω από ένα δεδομένο λεκτικής ακαμψίας ένα ουσιαστικό δεδομένο της ζωής και κατέληξε να παίξει αντίθετα το παιχνίδι μιας ολόκληρης σειράς μεγάλων δυνάμεων, φιλικών ή λιγότερο φιλικών, ή μεγάλων αγορών που ήταν ασφαλώς ενοχλημένες από αυτήν την πρωτοβουλία.
Τίποτα το καινούριο: ήδη το 1994 η Ευρώπη είχε διχαστεί σε σχέση με την πρόταση ψηφίσματος που είχε παρουσιάσει η Ιταλία, αλλά ακριβώς γι' αυτό πιο σοβαρό, επειδή πιστεύω ότι οκτώ χρόνια εργασίας, όχι μόνο του Ευρωπαϊκού Κοινοβουλίου και, βέβαια, του προσωπικού του, κύριε Επίτροπε, αλλά και όλων των οργάνων της Ένωσης, θα μπορούσαν να βρουν φέτος τον Νοέμβριο τη νίκη, που πιστεύω ότι ήταν απόλυτα εφικτή.
Για μένα πρόκειται, επομένως, το επαναλαμβάνω, για μια χαμένη νίκη.
Κύριε Επίτροπε, θεωρώ ότι ακριβώς για αυτού του τύπου τα θέματα το έργο των οργανώσεων που δρουν στην κοινωνία ή των μη κυβερνητικών είναι ένα θεμελιώδες δεδομένο, επειδή είναι κατά κανόνα οργανώσεις που έχουν ευρύτερο περιθώριο ελιγμών, που μπορούν να είναι πιο θαρραλέες, να υποστηρίξουν θέσεις θα λέγαμε λιγότερο συνδεδεμένες με άλλα μελήματα και άλλα συμφέροντα, θεμιτά αυτά καθαυτά, αλλά που παρουσιάζουν πολύ συχνά τον κίνδυνο να οδηγούν τις κυβερνήσεις και τα όργανα σε λιγότερο θαρραλέες, κάπως πιο συμβιβαστικές θέσεις.
Ακριβώς για αυτόν τον λόγο ένα τμήμα του ψηφίσματος ζητά από την Επιτροπή να είναι πιο σαφής στον απολογισμό και τη διαφανή ενημέρωση σε σχέση τη χρήση των κονδυλίων του προϋπολογισμού του 2000 για αυτό το θέμα και για τον εκδημοκρατισμό με ευρεία έννοια.
Έχει συμβεί, μάλιστα, και συμβαίνει οι οργανώσεις που έχουν εργαστεί περισσότερο επ' αυτού του θέματος να βρεθούν κατά κάποιον τρόπο αποκλεισμένες από ένα δεδομένο κοινής εργασίας με την Επιτροπή, παρότι την έχουν προωθήσει για πολλά χρόνια, μάλλον επειδή δεν υπάρχουν πια οι σχετικοί πόροι και ούτε είναι γνωστό πώς ακριβώς εξαντλήθηκαν.
Γι' αυτό πιστεύω, κύριε Επίτροπε, ότι η διαφάνεια και η ενημέρωση θα μπορούσαν να βοηθήσουν μια κοινή εργασία που πιστεύω ότι μας ενδιαφέρει όλους.
Κύριε Πρόεδρε, πρέπει να συγχαρούμε την Επιτροπή και την Προεδρία του Συμβουλίου, για το γεγονός ότι συμπεριέλαβαν αυτό το κεφαλαιώδες ζήτημα στις προτεραιότητες του εξαμήνου, ιδίως σε μια χρονική στιγμή - όπως μας υπενθύμισε η κ. Dνez - κατά την οποία το Ευρωπαϊκό Συμβούλιο εξαγγέλλει τον Χάρτη των θεμελιωδών δικαιωμάτων της Ευρωπαϊκής Ένωσης.
Αυτή τη στιγμή - όπως μας υπενθυμίστηκε - όλοι μας έχουμε πρόσφατες τις εικόνες της αμερικανικής προεκλογικής εκστρατείας και της τελευταίας τηλεοπτικής μονομαχίας μεταξύ των δύο κύριων υποψηφίων, κατά την οποία ο υποψήφιος του Δημοκρατικού Κόμματος δήλωσε δημόσια ότι το μόνο σημείο σύμπτωσης με τις απόψεις του αντιπάλου του είναι η θέση τους υπέρ της θανατικής ποινής.
Πιστεύω ότι είναι σημαντικό να τεθεί η Ευρωπαϊκή Ένωση επικεφαλής μιας εκστρατείας για την κατάργηση της θανατικής ποινής, καθώς πρόκειται για μια εκστρατεία υπέρ της ανθρώπινης αξιοπρέπειας και του πιο βασικού από τα θεμελιώδη δικαιώματα.
Πιστεύω, κύριε Επίτροπε - και το είπατε πολύ ωραία και ο ίδιος - ότι κατά τη στιγμή του σχεδιασμού της εξωτερικής πολιτικής της Ευρωπαϊκής Ένωσης, πρέπει να σκεφτούμε, σε σχέση με τις τρίτες χώρες, ότι υπάρχει ήδη μία δήλωση προσαρτημένη στη Συνθήκη του Αμστερνταμ, η οποία απηχεί σαφώς την άποψη ότι, για να μπορεί μια χώρα να γίνει μέλος της Ευρωπαϊκής Ένωσης, πρέπει να έχει καταργήσει τη θανατική ποινή.
Επιμένω όμως ότι, στις σχέσεις μας με τις τρίτες χώρες, πρέπει να είμαστε πολύ σαφείς και να ευνοούμε με αποφασιστικό τρόπο τις σχέσεις μας με τις χώρες που συμμερίζονται αυτές τις απόψεις μας.
Κύριε Επίτροπε - η κ. Ferrer το εξέφρασε πολύ καλά πριν από λίγο - μερικές φορές, χρειάζεται να περνάμε από τους μακαρισμούς στα λογιστικά βιβλία και γι' αυτό πρέπει να υποστηρίξουμε την Επιτροπή σε ένα κατάλληλο πρόγραμμα, σε μια αποτελεσματική δράση και, το κυριότερο, σε μια δράση της Ευρωπαϊκής Ένωσης ευδιόρατη, σαφή, διαφανή και στηριζόμενη στη συμμετοχή - όπως μας υπενθύμισε η κ. Bonino - των μη κυβερνητικών οργανώσεων, οι οποίες έχουν πολλά να πουν και να προσφέρουν σε αυτή την πτυχή του ζητήματος.
Κύριε Πρόεδρε, πιστεύω ότι τα όργανα πρέπει να σταθούν στο ύψος των αξιών του πολιτισμού μας και ότι οι πολίτες μας πρέπει να μπορούν να δουν τους εαυτούς τους σε έναν καθρέφτη ηθικής, τον καθρέφτη που, λόγω του λειτουργήματός μας, οφείλουμε να είμαστε εμείς για αυτούς.
Κύριε Πρόεδρε, κύριε Επίτροπε, αν κάθε αναφορά που έχουμε συζητήσει και εγκρίνει στο Ευρωπαϊκό Κοινοβούλιο άξιζε μια ζωή, θα αποσυρόμουν ευχαριστημένος.
Αλλά δυστυχώς ούτε συνέβαινε ούτε συμβαίνει αυτό.
Πρέπει να αποφύγουμε το ενδεχόμενο να μετατρέψουμε τη συλλογιστική και την αγανάκτησή μας σε πένθιμη αγρύπνια, διότι, ενώ εμείς αγανακτούμε, αυτοί συνεχίζουν να σκοτώνουν.
Αυτό που ζητούμε επομένως από το Κοινοβούλιο, από την Επιτροπή, μα και από το Συμβούλιο είναι ένας υγιής πραγματισμός: να προσπαθήσουν να καταλάβουν με ποιον τρόπο μπορούμε να παρέμβουμε καθοριστικά, για να μην συνεχίσει η θανατική ποινή να αποτελεί όνειδος για όλη την ανθρωπότητα.
Αυτό είναι το νόημα του παρόντος ψηφίσματος.
Υπάρχουν δύο σημεία που τα θεωρούμε βασικά εφαρμόσιμα: πρώτον, ότι η κατάργηση ή το μορατόριουμ της θανατικής ποινής πρέπει να παραμείνει αναντίρρητη προτεραιότητα στις σχέσεις με τις τρίτες χώρες, όχι προϋπόθεση φιλίας, αλλά προϋπόθεση πολιτικής, εμπορικής και οικονομικής συνεργασίας.
Ως δεύτερο σημείο - που το αναφέρατε εσείς, κύριε Επίτροπε, και υπογραμμίσθηκε και επαναλήφθηκε αισίως από πολλούς συναδέλφους - η Επιτροπή πρέπει να κινητοποιήσει πολύ έξυπνα τους δικούς της χρηματοδοτικούς πόρους για να υποστηρίξει εκστρατείες ικανές να τροποποιήσουν την αντίληψη για τη θανατική ποινή στην κοινωνία των πολιτών.
Όπως σωστά υπενθύμισε ο συνάδελφος Salafranca, μια αρκετά αμήχανη στιγμή της συζήτησης για τις προεδρικές εκλογές ήταν εκείνη κατά την οποία και οι δύο υποψήφιοι για την Προεδρία των ΗΠΑ δήλωσαν σύμφωνοι με τη θανατική ποινή.
Εμείς είμαστε παιδιά του Cesare Beccaria: θα θέλαμε αυτή η κληρονομιά να μην μείνει περιορισμένη στη γεωγραφία της Ευρώπης.
Θα θέλαμε, επομένως, δράσεις προς υποστήριξη των μη κυβερνητικών οργανώσεων, προς υποστήριξη της κοινωνίας των πολιτών, προς υποστήριξη όποιου άλλου έχει επίπεδα και μεγέθη θάρρους που μπορεί να τα αφιερώσει σ' αυτό το πεδίο, όπως ορθά υπενθύμισε η συνάδελφος Bonino.
Σας ζητώ, εν κατακλείδι, κύριε Επίτροπε, τον μέγιστο πραγματισμό από πλευράς της Επιτροπής· ζητώ από το Συμβούλιο να κάνει αυτή τη φωνή να ακουστεί στις κυβερνήσεις μας· ζητώ από το Ευρωπαϊκό Κοινοβούλιο να συνεχίσει να βρίσκει το θάρρος για να μην σιωπήσει ποτέ σε σχέση με αυτό το θέμα.
Κύριε Πρόεδρε, άνθρωποι εκτελούνται και καταδικάζονται σε θάνατο κάθε μέρα.
Είναι απαράδεκτο και αποτρόπαιο να συμβαίνει κάτι τέτοιο εν έτει 2000.
Όπως ανέφεραν και οι συνάδελφοι - Ιταλοί στην πλειοψηφία τους, αν και όλοι μας ανεξαρτήτως εθνικότητας συμμεριζόμαστε αυτόν τον αποτροπιασμό - πρόκειται για μία απαράδεκτη τιμωρία.
Μία τιμωρία απαράδεκτη για μία πολιτισμένη κοινωνία, μία τιμωρία που πάντοτε ενέχει τον κίνδυνο να εκτελούνται αθώοι.
Η Κίνα βρίσκεται επικεφαλής των χωρών που εφαρμόζουν την θανατική ποινή.
Συχνά έχουμε καταδικάσει εγώ και άλλοι συνάδελφοι στο Κοινοβούλιο τη χώρα αυτή.
Σήμερα ωστόσο, θα ήθελα να αναφερθώ ιδιαίτερα στις ΗΠΑ.
Σε δύο εβδομάδες διεξάγονται εκεί προεδρικές εκλογές και ο επόμενος πρόεδρος μπορεί να ονομάζεται Τζωρτζ Μπους,, το άτομο που έχει υπογράψει τη θανατική καταδίκή 145 ανθρώπων.
Ορισμένες από αυτές τις καταδίκες γεννούν έντονες νομικές αμφιβολίες, ορισμένοι μάλιστα από τους εκτελεσθέντες ήταν παιδιά όταν διέπραξαν τα εγκλήματα για τα οποία καταδικάστηκαν.
Σε μία τουλάχιστον από αυτές τις περιπτώσεις το παιδί ήταν διανοητικώς καθυστερημένο.
Τέτοιες καταστάσεις αποτελούν αίσχος και βλάπτουν σοβαρά την εικόνα της αμερικανικής δημοκρατίας.
Δεδομένων των προεδρικών εκλογών, θεωρώ απαραίτητο να εκφράσουμε τον αποτροπιασμό μας εδώ στο Κοινοβούλιο.
Θα ήθελα να υποστηρίξω θερμά την πρόταση του συναδέλφου Rutelli να θεσπίσει το Κοινοβούλιο μία ευρωπαϊκή ημέρα κατά της θανατικής ποινής.
Κύριε Πρόεδρε, μια σκιά πέφτει ανάμεσα στις ευγενείς προθέσεις και την πρακτική δράση·στο θέμα της θανατικής ποινής, πρόκειται για τη σκιά της γεωπολιτικής και των οικονομικών συμφερόντων.
Η θέση σας για τη θανατική ποινή σήμερα υπερβαίνει τις ευγενικές προθέσεις.
Αναφέρατε τα κονδύλια του προϋπολογισμού 2000 που έχουν ως στόχο τη χρηματοδότηση εκστρατειών για την κατάργηση της θανατικής ποινής.
Μέχρι εδώ καλά.
Αλλά η σκιά παραμένει.
Επιτρέψτε μου να μπω στο θέμα, Επίτροπε Patten.
Τα 700 000 ευρώ που επένδυσε η Επιτροπή, πήγαν κυρίως στην Penal Reform International, μία νόμιμη οργάνωση που δραστηριοποιείται στα νησιά της Καραϊβικής, και στο Πανεπιστήμιο του Ουέστμινστερ, το οποίο προσφέρει μία βάση δεδομένων και έρευνας για δικηγόρους σε κέντρα μελετών των Φιλιππίνων.
Προτρέπω, λοιπόν, την Επιτροπή να εστιάσει την προσοχή της και να επεκτείνει τη χρήση της οικονομικής βοήθειας στα δύο κύρια έθνη, όπου το κράτος δολοφονεί απερίσπαστο και αμέριμνο: τη Λαϊκή Δημοκρατία της Κίνας και τις Ηνωμένες Πολιτείες της Αμερικής.
Ναι, γνωρίζουμε ότι το θέμα τίθεται τελετουργικά και περιοδικά στις κυβερνήσεις και των δύο χωρών, αλλά πρέπει να γίνουν πολύ περισσότερα.
Για παράδειγμα, όσο αφορά τις Ηνωμένες Πολιτείες, κάποια από αυτά τα χρήματα θα έπρεπε να επενδυθούν σε εκστρατείες ευαισθητοποίησης στην Ευρώπη, όχι βέβαια για να μποϊκοτάρουμε μία κυρίαρχη Πολιτεία σαν το Τέξας, αλλά για να επανακατευθύνουμε τον ευρωπαϊκό τουρισμό και τις ευρωπαϊκές βιομηχανικές επενδύσεις στις 12 Πολιτείες που δεν επιδίδονται στη βάρβαρη αυτή πρακτική.
Κύριε Πρόεδρε, για διάφορους προσωπικούς λόγους είμαι αντίθετος προς τη θανατική ποινή και θα ήθελα να κάνω δύο σημαντικές παρατηρήσεις οι οποίες αποκλίνουν από όσα ελέχθησαν εδώ.
Καταρχάς, πιστεύω ότι δεν μπορούμε να συγκρίνουμε ανόμοια πράγματα.
Υπάρχει μία τεράστια διαφορά όσον αφορά την εκτέλεση της θανατικής ποινής, για παράδειγμα, στις Ηνωμένες Πολιτείες Αμερικής και σε χώρες όπως η Κίνα, το Πακιστάν, η Σαουδική Αραβία και η Βόρειος Κορέα, για να ονομάσω ορισμένες από τη μακρά σειρά.
Στην πρώτη περίπτωση, πρόκειται για την βαρύτερη ποινή που επιβάλλεται στους χειρότερους εγκληματίες, οι οποίοι μπόρεσαν επιπλέον να κάνουν χρήση πάμπολλων μηχανισμών για την υπεράσπισή τους οι οποίοι προβλέπονται στις δημοκρατικές νομικές διαδικασίες.
Στις άλλες περιπτώσεις, πρόκειται κυρίως για ένα είδος αυθαίρετης και φρικτής καταπίεσης ανθρώπων, οι οποίοι στις περισσότερες περιπτώσεις δεν έχουν παραβιάσει το κοινό δίκαιο.
Όποιοι λοιπόν ταυτίζουν αυτές τις δύο περιπτώσεις παραποιούν τα γεγονότα.
Κατά δεύτερον, θα ήθελα να πω ότι στα δημοκρατικά κράτη είναι πολύ εύκολο να χύνει κανείς κροκοδείλια δάκρυα για τη μοίρα των χειρότερων εγκληματιών.
Κάπως πιο δύσκολο είναι να ενδιαφερθεί κανείς για τη μοίρα των συγγενών, για παράδειγμα, ηλικιωμένων ανθρώπων που βασανίζονται μέχρι θανάτου για τις οικονομίες τους, κακοπληρωμένων υπεύθυνων χρηματαποστολών οι οποίοι δολοφονούνται εν ψυχρώ από γκάνγκστερ, παιδιών που βιάζονται και δολοφονούνται.
Εάν ήμουν βέβαιος ότι στην Ευρώπη υπάρχει η βούληση να ασχοληθούμε πάνω απ' όλα με τη μοίρα και την ασφάλεια των θυμάτων, θα καταδίκαζα σήμερα ανεπιφύλακτα μαζί σας τη θανατική ποινή.
Είμαι όμως υποχρεωμένος να διαπιστώσω ότι στην πράξη, και οπωσδήποτε στη χώρα μου, οι χειρότεροι εγκληματίες αποφυλακίζονται συστηματικά πρόωρα και σε πολλές περιπτώσεις επαναλαμβάνουν τα ίδια φρικτά εγκλήματα.
Κάτω από αυτές τις συνθήκες, δεν πρέπει να μας προξενεί έκπληξη που ορισμένοι άνθρωποι υποστηρίζουν ότι η επιβολή της θανατικής ποινής σε ορισμένα τέρατα που έχουν κατ' επανάληψη διαπράξει εγκληματικές πράξεις θα μπορούσε να έχει σώσει τη ζωή πολλών αθώων.
Κύριε Πρόεδρε, κύριε Επίτροπε, εκ πρώτης όψεως αυτή η συζήτηση, που επαναλαμβάνεται σε σχέση με άλλες προηγούμενες, θα φαινόταν υπερβολική και ανεπίκαιρη.
Μια συζήτηση για τη θανατική ποινή είναι μια συζήτηση που απαιτεί έναν πολιτισμό του δικαίου, βάσει του οποίου ανασυγκροτείται η Ευρώπη.
Είναι δε επίκαιρη και σημαντική για όλα όσα συμβαίνουν στον κόσμο.
Είναι σημαντικό να την κάνει το Κοινοβούλιο της Ευρώπης - της Δυτικής Ευρώπης - επειδή η Ευρώπη έχει δύο χιλιετείς παραδόσεις: αυτήν που απορρέει από την παράδοση των Ρωμαίων, η οποία έχει επηρεάσει την ευρωπαϊκή νομική αντίληψη, ιδίως της Ιταλίας και της Γερμανίας, και έχει υποδείξει τη σύγχρονη οδό των νέων δικαιωμάτων ελευθερίας, και την παράδοση του Common Law, με το Bill ή Χάρτη των δικαιωμάτων της Αγγλίας.
Παρόλα αυτά υπήρξαν στην Ευρώπη πολύ τραγικές παρενθέσεις, υπήρξαν φασιστικές και κομουνιστικές νοοτροπίες που καταπάτησαν τα δικαιώματα της ελευθερίας και του προσώπου, και πιστεύω ότι είναι σημαντικό γεγονός το ότι συμφωνούμε επανειλημμένα, στο πλαίσιο του Ευρωπαϊκού Κοινοβουλίου, να συζητήσουμε και να καταδικάσουμε αποφασιστικά κάθε μορφή θανατικής ποινής.
Πιστεύω ότι ο Χάρτης των Δικαιωμάτων, για τον οποίο συζητάμε και ο οποίος θα βρει στη Νίκαια ένα σημαντικό σημείο καμπής, έχει ως βασική έμπνευση αυτήν την αξία, την αξία του προσώπου, την αξία του δικαίου, την αξία του δικαιώματος στην ελευθερία.
Εμείς οι Ιταλοί κρατούμε από την παράδοση του Cesare Beccaria, για τον οποίο ήδη έγινε λόγος, αλλά πιστεύω ότι ο Beccaria είναι ένας άνδρας που ανήκει στην Ευρώπη, που απέρριψε όλο το μεσαιωνικό και σκοταδιστικό δίκαιο υπέρ ενός σύγχρονου δικαίου, υπέρ μιας νομικής τάξης που δεν μας κάνει να είμαστε homo homini lupus, αλλά εγγυάται, μέσω της κοινωνικής συμβίωσης, τα προβλήματα της ελευθερίας.
Η θανατική ποινή πάντα απομακρύνει την ειρήνη από την κοινωνική συμβίωση και πρέπει να έχουμε το θάρρος να πούμε ότι μια χώρα που είναι πραγματικά δημοκρατική πρέπει να καταργήσει τη θανατική ποινή και όχι μόνο να δεχθεί - που θα ήταν ήδη σπουδαίο - ένα μορατόριουμ.
Είναι επομένως αλήθεια ότι δεν αρκεί μια ανθρωπιστική δέσμευση, αλλά πιστεύω ότι απαιτείται να διακηρύξουμε με δυνατή φωνή ότι η θανατική ποινή είναι εκτός νόμου.
Κύριε Πρόεδρε, το 1999, 85% όλων των εκτελέσεων συνέβη μόνο σε πέντε χώρες: στην Κίνα, το Ιράν, τη Σαουδική Αραβία, τη Δημοκρατία του Κονγκό και τις Ηνωμένες Πολιτείες Αμερικής.
Βεβαίως, καλά κάνει η Ευρωπαϊκή Ένωση που δεν επιτρέπει την επιβολή της θανατικής ποινής στην επικράτειά της.
Ο θάνατος είναι η πιο σκληρή, φρικτή και απάνθρωπη ποινή.
Παραβιάζει το δικαίωμα στη ζωή, είναι αμετάκλητη και μπορεί να επιβληθεί και σε αθώους ανθρώπους.
Επιπλέον, ποτέ δεν αποδείχθηκε ότι αποτρέπει την εγκληματικότητα σε μεγαλύτερο βαθμό απ' ό,τι άλλες μορφές ποινών.
Μόλις πριν λίγο ελέχθη ότι ίσως η νομική κατάσταση στις Ηνωμένες Πολιτείες Αμερικής να είναι καλύτερη ή ότι θα μπορούσαν να διαπραχθούν πάρα πολύ σοβαρά εγκλήματα.
Αυτό ακριβώς είναι το θέμα.
Εμείς, ως δημόσιες αρχές, δεν μπορούμε να υποβιβασθούμε στο επίπεδο των εγκληματιών τους οποίους τιμωρούμε.
Αυτός ακριβώς είναι ο πολιτισμός τον οποίο έχουμε οικοδομήσει εδώ στην Ευρώπη και τον οποίο πρέπει να προστατέψουμε.
Γι' αυτό και υποστηρίζουμε θερμά την πολιτική του Επιτρόπου Patten.
Κύριε Πρόεδρε, είναι πλέον καιρός να υιοθετήσουμε ένα καθολικό μορατόριουμ για τη θανατική ποινή, την πραγματική αυτή διοικητική ανθρωποκτονία, όπως την αποκαλούσε ο Albert Camus.
Πρόκειται για την ίδια άποψη που υποστήριξα στην αίθουσα αυτή, τον περασμένο Οκτώβριο, όταν ήταν επείγουσα η ανάγκη για κινητοποίηση προκειμένου να αποσοβηθεί η εκτέλεση του Αμερικανού μαύρου δημοσιογράφου Mumia Abu Jamal.
Ποια είναι η κατάσταση σήμερα;
Εβδομήντα επτά κράτη θεωρούν ακόμη τη θανατική ποινή ως την κατάλληλη απάντηση για ορισμένα κακουργήματα.
Το 1999, 1 813 άτομα εκτελέστηκαν σε 31 χώρες και υπάρχουν τουλάχιστον 3 857 καταδικασμένοι σε θάνατο σε 63 χώρες.
Η ζωή του Mumia, ο οποίος αναμένει την ενδεχόμενη επανεξέταση της δίκης του, εξαρτάται περισσότερο από ποτέ από τη διεθνή αλληλεγγύη.
Λοιπόν ποια θέση θα υιοθετήσει η Ευρωπαϊκή Ένωση ώστε να εξαλειφθεί η εσχάτη των ποινών με τη λήξη του αιώνα αυτού;
Στο δεύτερο στάδιο του διαδρόμου του θανάτου τότε, ο Mumia Abu Jamal είχε στείλει το ακόλουθο θαρραλέο μήνυμα: "Η δεύτερη φάση είναι η δεύτερη φάση του πολέμου.
Θα νικήσουμε" .
Βεβαίως, έχουμε ενθαρρυντικές ενδείξεις που μαρτυρούν παγκοσμίως την αύξηση της τάσης για κατάργηση της θανατικής ποινής.
Τα Ηνωμένα Έθνη, όπως και το Ευρωπαϊκό Κοινοβούλιο, συμμετέχουν εφεξής στην αναπόφευκτη αυτή συζήτηση η οποία αφορά σε ολόκληρο τον κόσμο όλα τα στρώματα της κοινωνίας.
Ακόμη και στις Ηνωμένες Πολιτείες, η κοινή γνώμη, που διάκειται περισσότερο και από ευνοϊκά απέναντι στην εσχάτη των ποινών, εμφανίζεται κλονισμένη.
Μια μελέτη του Πανεπιστημίου της Κολούμπια κατέδειξε ότι, όσον αφορά στις πραγματοποιούμενες εκτελέσεις, το 60% περίπου των αδικημάτων διαπράττονται στην ηλικία των είκοσι ετών.
Σκοτώνουν αθώους και ο ρατσισμός είναι εμφανής κατά την εφαρμογή της θανατικής ποινής.
Οι πολέμιοι της εσχάτης των ποινών οργανώνουν συχνά διαδηλώσεις έξω από την κατοικία του κυβερνήτη του Τέξας και υποψηφίου των Δημοκρατικών για το Λευκό Οίκο.
Η Ευρωπαϊκή Ένωση πρέπει να ασκήσει ισχυρή πίεση ώστε να επιτύχει την έγκριση του εν λόγω μορατόριουμ και να το επιβάλει ως απαράβατη αρχή σε όλα τα έθνη που διαπράττουν ακόμη το κρατικό αυτό έγκλημα που τραυματίζει την ανθρώπινη συνείδηση, όπως δήλωνε ήδη στην εποχή του ο Victor Hugo.
Δεκαεννιά χρόνια ύστερα από την κατάργηση της θανατικής ποινής στη Γαλλία, αναλαμβάνονται σήμερα πρωτοβουλίες υπέρ μιας εθνικής ημέρας για τη θέσπιση καθολικού μορατόριουμ για την εσχάτη των ποινών.
Είμαι ακόμη σύμφωνη με την προώθηση της πρότασης αυτής σε ευρωπαϊκό επίπεδο.
Στις 10 του επόμενου Δεκεμβρίου, εκατοντάδες χιλιάδες αιτήσεις θα επιδοθούν στα Ηνωμένα Έθνη.
Η προεδρία της Ευρωπαϊκής Ένωσης θα μπορούσε κάλλιστα να συμμετάσχει στην εκστρατεία αυτή και να δώσει έτσι την απαραίτητη πνοή και υποστήριξη σε όσους μάχονται για την κατάργηση της θανατικής ποινής.
Η ευρωπαϊκή κινητοποίηση είναι αποφασιστικής σημασίας.
Κύριε Πρόεδρε, θα τα συνοψίσω όλ' αυτά εν τάχει και ελπίζω ότι το Κοινοβούλιο δεν θα παρεξηγήσει αυτό που θέλω να πω στην αρχή.
Δεν επιθυμούμε να εισέλθουμε σε έναν ανταγωνιστικό ανθρωπισμό, αλλά το θέμα αυτό με απασχολεί το ίδιο έντονα όπως κάθε άλλο μέλος του Σώματος και έχω λάβει το λόγο σε συζητήσεις γι' αυτό το θέμα στο Κοινοβούλιο το ίδιο συχνά με οποιονδήποτε άλλον, υποψιάζομαι μάλιστα ότι πιθανόν να έχω λάβει μέρος σε περισσότερες συζητήσεις από ό,τι ορισμένοι στο Κοινοβούλιο.
Έλαβα μέρος σε συζητήσεις στο πανεπιστήμιο ως φοιτητής.
Στη συνέχεια, συμμετείχα σε συζητήσεις στο πανεπιστήμιο, καθώς και στη διάρκεια της πολιτικής μου σταδιοδρομίας.
Έχω μιλήσει στο ραδιόφωνο και στην τηλεόραση.
Γιουχαΐστηκα για τις απόψεις μου σε δημόσιες συζητήσεις για τη θανατική ποινή.
Έχω λάβει το λόγο στο Κοινοβούλιο για τη θανατική ποινή.
Έχω λάβει το λόγο στο Κοινοβούλιο στη διάρκεια ιδιαίτερα φορτισμένων συζητήσεων για την τρομοκρατία, για τις τρομοκρατικές ενέργειες και τη θανατική ποινή, κατά της χρήσης της θανατικής ποινής.
Σήμερα, είχα την εμπειρία μιας εντελώς μοναδικής συζήτησης.
Ποτέ μου δεν έλαβα μέρος σε συζήτηση για τη θανατική ποινή όπου όλοι να βρίσκονται από την ίδια πλευρά, και αυτό είναι κάτι που αξίζει να αναλογιστούμε.
Η αξιότιμη βουλευτής, στο πλαίσιο μιας εξαιρετικά καλής και συγκινητικής ομιλίας, αναφέρθηκε στη Βίβλο και στους Κάιν και Αβελ.
Σε αυτές τις συζητήσεις, έχει γίνει μεγαλύτερη κατάχρηση της Βίβλου - και δεν υπονοώ ότι η αξιότιμη βουλευτής έκανε κατάχρηση της Βίβλου - από ό,τι οποιουδήποτε άλλου κειμένου, εκτός ίσως από τον Κομφούκιο.
Συνήθως, άλλα είναι τα χωρία της Βίβλου που ακούμε να αναφέρονται.
Ακούμε εκείνο το χωρίο για οφθαλμόν αντί οφθαλμού και οδόντα αντί οδόντος.
Συνήθως αυτό το απόσπασμα αναφέρουν και γι' αυτό ήταν θαυμάσιο που ακούσαμε την αξιότιμη βουλευτή να πηγαίνει ακόμη πιο πίσω, στη Γένεση.
Και δεν γίνεται να πάμε πολύ πιο πίσω από αυτό.
Ζητώ απλώς από το Κοινοβούλιο να αναλογιστεί το γεγονός ότι στη συζήτηση αυτή ακούστηκαν λόγοι που ήταν όλοι από την ίδια πλευρά - μία πλευρά με την οποία συμφωνώ με πάθος.
Αυτό μου λέει ότι δεν πρέπει να σκεφτόμαστε μόνο την πραγματοποίηση εκστρατειών ενημέρωσης του κοινού σε άλλες χώρες, αλλά να εξετάζουμε κατά καιρούς την ανάγκη να συνεχίζουμε τις εκστρατείες ενημέρωσης του κοινού και στην Ευρωπαϊκή Ένωση γιατί δεν είμαι σίγουρος, εάν όλος ο κόσμος έξω από αυτές τις εκπληκτικές αίθουσες, έξω από αυτό το Κοινοβούλιο, σκέφτεται όπως ακριβώς εμείς.
Και πρέπει να θυμόμαστε ότι ένα από τα καθήκοντα της πολιτικής ηγεσίας είναι να υπολογίζει την κοινή γνώμη, και όχι απλώς να υποθέτουμε ότι όλοι συμφωνούν μαζί μας.
Η πρόταση του κ. Rutelli να θεσπίσουμε μία ευρωπαϊκή ημέρα στο ημερολόγιό μας για τη συνεχή επαναφορά του θέματος της κατάργησης της θανατικής ποινής, μου φάνηκε λογική και αποτελεσματική και εμπίπτει σε αυτά για τα οποία μιλούσα ως τώρα.
Όταν πιάνω τον εαυτό μου να διαφωνεί με την αξιότιμη βουλευτή, η πρώτη μου αντίδραση είναι ότι έχω άδικο.
Η διαφωνία μας για τη Γενική Συνέλευση του ΟΗΕ είναι απλώς διαφωνία τακτικής.
Δεν υπάρχει αμφιβολία ότι θέλουμε μεσοπρόθεσμα ένα επιτυχημένο ψήφισμα στη Γενική Συνέλευση του ΟΗΕ κατά της θανατικής ποινής.
Καμία απολύτως αμφιβολία.
Πέρυσι είχαμε την άποψη ότι δεν θα μπορούσαμε να πετύχουμε αυτό που θέλαμε.
Ότι υπήρχε πραγματικά ο κίνδυνος να αποδεχτούμε τελικά ένα ψήφισμα, το οποίο θα έλεγε πράγματα με τα οποία διαφωνώ κάθετα, και νομίζω πως και η αξιότιμη βουλευτής επίσης διαφωνεί, δηλαδή ότι το τι κάνει μία χώρα με τα ανθρώπινα δικαιώματα δεν ενδιαφέρει τις άλλες χώρες.
Είδαμε ότι αυτό θα μπορούσε να γίνει με κατάχρηση της γλώσσας των συνθηκών.
Αυτό που θέλουμε είναι ένα καλό, ξεκάθαρο κείμενο που να καταδικάζει τη θανατική ποινή και να διατρανώνει την παγκόσμια αξία των ανθρωπίνων δικαιωμάτων, συμπεριλαμβανόμενης της ιερότητας της ζωής.
Θέλουμε να συνεχίσουμε να οικοδομούμε επάνω σε ό,τι έχει πετύχει η Επιτροπή ανθρωπίνων δικαιωμάτων για να συγκεντρώσουμε την πλειοψηφία που επιθυμούμε μέσα στον ίδιο τον ΟΗΕ.
Υπήρξαν πολλές αναφορές σε χώρες όπου πραγματοποιούνται πάρα πολλές, τρομακτικά πολλές εκτελέσεις.
Αναφέρθηκε η Κίνα και ξέρουμε καλά τι γίνεται εκεί.
Είναι ένα ζήτημα που θέτουμε διαρκώς και επανειλημμένως στο διάλογό μας για τα ανθρώπινα δικαιώματα.
Δεν μπορώ να πω με το χέρι στην καρδιά, ούτε με το χέρι μακριά από την καρδιά, ότι έχουμε προχωρήσει πολύ, εξακολουθούμε όμως να θέτουμε το ζήτημα.
Το ζήτημα το θέτουμε και στις Ηνωμένες Πολιτείες.
Κάναμε ένα γενικό διάβημα στις Ηνωμένες Πολιτείες το Φεβρουάριο του τρέχοντος έτους, πέρα από τα διαβήματα που κάναμε προς τις αρχές της κάθε πολιτείας: για παράδειγμα, σε σχέση με συγκεκριμένες περιπτώσεις θανατικής ποινής.
Καλέσαμε τις Ηνωμένες Πολιτείες να θεσπίσουν ένα μορατόριουμ για την εκτέλεση της θανατικής ποινής με σκοπό την πλήρη εξάλειψή της.
Παροτρύναμε τις Ηνωμένες Πολιτείες να αποσύρουν την επιφύλαξή τους για το άρθρο της Διεθνούς Σύμβασης για τα Αστικά και Πολιτικά Δικαιώματα, το οποίο αφορά την απαγόρευση της επιβολής της θανατικής ποινής σε ανηλίκους.
Παροτρύναμε επίσης τις Ηνωμένες Πολιτείες να σεβαστούν τους αυστηρούς όρους κάτω από τους οποίους μπορεί να εκτελεστεί η θανατική ποινή, οι οποίοι αναπτύσσονται σε διάφορα διεθνή κείμενα.
Κάποιοι βουλευτές αναφέρθηκαν στις προεδρικές τηλεοπτικές αναμετρήσεις.
Ανέφεραν το γεγονός ότι τόσο ο Ρεπουμπλικάνος όσο και ο Δημοκρατικός υποψήφιος, ανεξάρτητα από τα θέματα για τα οποία διαφωνούσαν - το μέγεθος της κυβέρνησης, τους φορολογικούς συντελεστές, τα ηθικά πρότυπα της δημόσιας ζωής - συμφωνούσαν μόνο σε ένα πράγμα, την θανατική ποινή.
Ίσως να συμφωνούν για τη θανατική ποινή.
Ίσως να λένε ότι η εκτέλεση της θανατικής ποινής είναι αποτελεσματική και ηθικά δικαιολογημένη επειδή αυτό πιστεύουν.
Οι περισσότεροι Αμερικανοί πολιτικοί και δημόσιοι αξιωματούχοι φαίνεται να συμφωνούν με αυτό και μερικές φορές, οι δημόσιοι αξιωματούχοι, οι αιρετοί, υιοθετούν συγκεκριμένες απόψεις επειδή τις θεωρούν δημοφιλείς.
Ίσως, σε σχέση πάλι με την πληροφόρηση του κοινού, έχουμε να αντιμετωπίσουμε αυτό το ζήτημα ακόμη και στην πιο καλά πληροφορημένη κοινωνία στον κόσμο.
Ο αριθμός των εκτελέσεων, ο αριθμός των φυλακισμένων, ο αριθμός των εκτελέσεων στις Ηνωμένες Πολιτείες είναι πάρα πολύ υψηλοί για μία χώρα, η δημοκρατία της οποίας εξυμνήθηκε με τόσο εύστοχα εύγλωττο τρόπο από τον Alexis de Tocqueville πριν από έναν αιώνα.
Δεν ξέρω τι θα σκεφτόταν εκείνος για τις προεδρικές αναμετρήσεις.
Δεν είμαι σίγουρος τι θα σκεφτόταν για τον αριθμό των εκτελέσεων στις Ηνωμένες Πολιτείες.
Η συζήτηση αυτή ήταν χρήσιμη, αν και αξιοθαύμαστα ασυνήθιστη.
Ελπίζω να την ξανακάνουμε.
Ελπίζω επίσης να βγούμε έξω και να συζητήσουμε το θέμα με άλλους, που δεν επιδεικνύουν την ίδια ομοφωνία στις κρίσεις και τη σοφία τους.
Ελπίζω να χρησιμοποιήσουμε τη διανόηση και τους οικονομικούς πόρους μας για να προβάλλουμε ακατάπαυστα την ιερότητα της ανθρώπινης ζωής, την αντίθεσή μας στην απαράδεκτη πρακτική της θανατικής ποινής.
Όλοι μας πρέπει να προσβλέπουμε στην ημέρα όπου η θανατική ποινή θα θεωρείται ως μία μεσαιωνική βαρβαρότητα, όπως θα έπρεπε.
(Χειροκροτήματα)
Έλαβα δύο προτάσεις ψηφίσματος σύμφωνα με το άρθρο 37, παράγραφος 2 του Κανονισμού.
Η συζήτηση έληξε.
Η ψηφοφορία θα διεξαχθεί την Πέμπτη.
Αποστολή του Επιτρόπου Patten στην Σερβία
Το επόμενο θέμα είναι η ανακοίνωση της Επιτροπής για την αποστολή του Επιτρόπου Patten στη Σερβία.
.
Όπως κάποιοι από τους αξιότιμους βουλευτές γνωρίζουν, επρόκειτο να παρευρεθώ, μαζί με τους Javier Solana και Bodo Hombach από το Σύμφωνο Σταθερότητας, στην ειδική σύνοδο κορυφής των ηγετών της νοτιοανατολικής Ευρώπης, σήμερα, στα Σκόπια, η οποία διοργανώνεται από τον πρόεδρο Trajkovski για να υποδεχτεί και πάλι τη Γιουγκοσλαβία στους κόλπους της οικογένειας των νοτιοανατολικών ευρωπαϊκών κρατών.
Είπα, όμως, στον πρόεδρο Trajkovski ότι, όσο και αν ήθελα να παρευρεθώ, έπρεπε να βρίσκομαι σήμερα εδώ, σε αυτό το Κοινοβούλιο, για να κάνω πράξη τη δημοκρατική υποχρέωση λογοδοσίας.
Είχα πολλές συζητήσεις και ήταν ευχαρίστησή μου που έλαβα μέρος σε αυτές.
Με ευχαρίστησή μου επίσης μπορώ να αναφέρω στο Σώμα τα καθέκαστα από την επίσκεψή μου στη Γιουγκοσλαβία χθες και τη Δευτέρα.
Όπως πολλοί βουλευτές, ήλπιζα από καιρό να μου δοθεί η ευκαιρία να μιλήσω για μια τέτοια επίσκεψη και για τις προσπάθειές μας να οικοδομήσουμε δεσμούς με ένα δημοκρατικό Βελιγράδι.
Η θριαμβευτική επιστροφή της δημοκρατίας στη Σερβία τις τελευταίες εβδομάδες ξάφνιασε και ενέπνευσε πολλούς από εμάς.
Υποθέτω ότι δεν πρέπει να μας ξαφνιάζει το γεγονός πως η δημοκρατία πάντοτε νικάει στο τέλος.
Η Ευρωπαϊκή Ένωση διακήρυξε κατ' επανάληψη πριν από τις εκλογές που έλαβαν χώρα μόλις πριν από ένα μήνα, ότι μία δημοκρατική αλλαγή στη Γιουγκοσλαβία θα σήμαινε ριζική αλλαγή της πολιτικής της Ευρωπαϊκής Ένωσης προς αυτήν τη χώρα.
Πόσο μπορεί να αλλάξουν τα πράγματα μέσα σε ένα μήνα.
Το καλοκαίρι μιλούσα σε αυτό το Σώμα για μία Σερβία που ήταν ο απόβλητος των ευρωπαϊκών εθνών, για την καταστολή των γενναίων, ανεξάρτητων μέσων ενημέρωσης, για την υποστήριξή μας προς την αντιπολίτευση.
Σήμερα, αν και ακόμη στις πρώτες ημέρες της, η αντιπολίτευση έγινε κυβέρνηση και τα ανεξάρτητα μέσα ανακάλυψαν ξάφνου ότι δεν τους γίνεται πια πόλεμος, δεν είναι μόνοι τους αλλά βρίσκονται πρωτοπόροι μιας νέας προσπάθειας για τη δημιουργία πραγματικά ανοιχτών και πλουραλιστικών μέσων σε όλη τη χώρα.
Από τη στιγμή που ο λαός της Σερβίας έδειξε ξεκάθαρα τη δημοκρατική του βούληση και από τη στιγμή που επέμεινε να γίνει σεβαστή αυτή η βούληση, η Ευρωπαϊκή Ένωση κράτησε το λόγο της.
Τέσσερις μόλις ημέρες μετά από τη δημοκρατική μετάβαση στις 5 Οκτωβρίου, οι υπουργοί εξωτερικών της Ευρωπαϊκής Ένωσης ανακοίνωσαν την άρση των κυρώσεων και την άμεση ανάκληση του εμπάργκο πετρελαίου και της απαγόρευσης αεροπορικών πτήσεων.
Ανακοίνωσαν την επέκταση της Ευρωπαϊκής Υπηρεσίας Ανασυγκρότησης στη Σερβία και το Μαυροβούνιο.
Υπογράμμισαν την ετοιμότητά μας να πιέσουμε για τον καθαρισμό του Δούναβη και να παρέχουμε τους απαραίτητους πόρους γι' αυτό.
Ζήτησαν από την Επιτροπή να συντάξει προτάσεις για να επεκτείνουμε τις πρόσφατα ανακοινωθείσες εμπορικές προτιμήσεις μας για τα Βαλκάνια σε όλη τη Γιουγκοσλαβία.
Εξέφρασαν την επιθυμία τους προς τα κράτη μέλη να επανασυνάψουν ή να ομαλοποιήσουν τις διπλωματικές σχέσεις τους με τη Γιουγκοσλαβία με την πρώτη ευκαιρία.
Υπογράμμισαν την ετοιμότητα της Ευρωπαϊκής Ένωσης να συμβάλει στη θεσμική και οικονομική ανοικοδόμηση της ΟΔΓ και απηύθυναν πρόσκληση στον πρόεδρο Κοστούνιτσα να παρακολουθήσει το άτυπο Ευρωπαϊκό Συμβούλιο στο Μπιαρρίτς και να συμμετάσχει στην περιφερειακή σύνοδο που διοργανώνει η προεδρία και που θα φιλοξενηθεί από την κροατική κυβέρνηση στο Ζάγκρεμπ στις 24 Νοεμβρίου.
Την επομένη της συνάντησης των υπουργών Εξωτερικών, η υπουργός Εξωτερικών Vιdrine, που εκπροσωπεί την Προεδρία, μετέβη αεροπορικώς στο Βελιγράδι για να ενημερώσει προσωπικώς τον πρόεδρο Κοστούνιτσα για τα μέτρα που αποφάσισε να λάβει η Ευρωπαϊκή Ένωση προκειμένου να τηρήσει τις υποσχέσεις που έδωσε στο λαό της Σερβίας κατά την προεκλογική περίοδο.
Την ίδια ημέρα, πέντε μόλις ημέρες μετά τις 5 Οκτωβρίου, μία ομάδα αξιωματούχων της Επιτροπής έφτασε στο Βελιγράδι για να συζητήσει με τους συμβούλους του προέδρου Κοστούνιτσα ένα έκτακτο πακέτο βραχυπρόθεσμης βοήθειας.
Αργότερα μέσα στην ίδια εβδομάδα, η Ευρωπαϊκή Επιτροπή πρότεινε στο Ευρωπαϊκό Συμβούλιο του Μπιαρρίτς να εγκρίνει η αρμόδια για το προϋπολογισμό αρχή, περιλαμβανομένου και του Κοινοβουλίου ένα έκτακτο πακέτο βοήθειας στη Σερβία αξίας 200 εκ. ευρώ, εκ των οποίων 180 εκ. προέρχονται από το έκτακτο αποθεματικό.
Τις τελευταίες μέρες μία ομάδα από την Υπηρεσία Ανασυγκρότησης μετέβη στο Βελιγράδι όπου, σε στενή συνεργασία με την ομάδα του προέδρου Κοστούνιτσα και ιδίως με τον καθηγητή Labus και την ομάδα οικονομολόγων των G17 καθώς και με άλλους χρηματοδότες, εξετάζουν τι βοήθεια ακριβώς μπορούμε να προσφέρουμε και πώς θα διασφαλίσουμε ότι θα φτάσει στη Σερβία όσο το δυνατόν γρηγορότερα μέσα στις επόμενες εβδομάδες, δεδομένου ότι αρχίζει ο χειμώνας και οι εκλογές της Δημοκρατίας της Σερβίας έχουν οριστεί για τις 23 Δεκεμβρίου.
Μετά από αυτές τις αρχικές αποστολές, εγώ ο ίδιος πήγα στο Βελιγράδι τη Δευτέρα και χθες το απόγευμα επισκέφτηκα την Podgorica.
Στο Βελιγράδι συναντήθηκα με τον πρόεδρο Κοστούνιτσα και είχα ξεχωριστή συνάντηση μαζί του και με 80 περίπου δημάρχους από δημοκρατικούς δήμους.
Επισκέφθηκα το επιτελείο του αντιστασιακού κινήματος των φοιτητών και συναντήθηκα με τον γενναίο εκείνο ανεξάρτητο δημοσιογράφο, τον Marislav Filipovic, τον οποίο ο Μιλόσεβιτς έκλεισε στη φυλακή επειδή έλεγε την αλήθεια και που πρόσφατα αφέθηκε ελεύθερος από τον πρόεδρο Κοστούνιτσα.
Συναντήθηκα με τον καθηγητή Labus και τους συναδέλφους του από την ομάδα οικονομολόγων των G17 καθώς και με συναδέλφους από την Παγκόσμια Τράπεζα για να συζητήσουμε τόσο τη βραχυπρόθεσμη βοήθεια όσο και το καίριο έργο της μακροπρόθεσμης ανασυγκρότησης, ιδίως της οικοδόμησης θεσμών και κράτους δικαίου.
Συναντήθηκα με τον δήμαρχο του Βελιγραδίου και επισκεφτήκαμε μαζί ένα σχολείο του Βελιγραδίου που ανακαινίζεται στο πλαίσιο του προγράμματος της Ευρωπαϊκής Επιτροπής "Σχολεία για τη Δημοκρατία" .
Επισκέφθηκα το Ανεξάρτητο Κέντρο των Μέσων Ενημέρωσης, ένα είδος καταφυγίου για ανεξάρτητους δημοσιογράφους, το οποίο στήριξε η Ευρωπαϊκή Επιτροπή, όπου έδωσα συνέντευξη.
Επισκέφθηκα επίσης το στούντιο του ανεξάρτητου τηλεοπτικού και ραδιοφωνικού σταθμού B92, τον οποίο παρενοχλούσε ο Μιλόσεβιτς και στήριξε, μεταξύ άλλων, η Ευρωπαϊκή Επιτροπή οι δημοσιογράφοι του σταθμού αξίζουν, όπως όλοι οι ανεξάρτητοι δημοσιογράφοι, έντονης και εύφημης μνείας, όταν γραφτεί η ιστορία των τελευταίων εβδομάδων στη Σερβία.
Επέδειξαν απείρως μεγαλύτερη γενναιότητα από όση χρειάστηκε ποτέ να επιδείξω εγώ.
Είχα επίσης σημαντικές συναντήσεις με εκπροσώπους της δημοκρατικής αντιπολίτευσης της Σερβίας, με ΜΚΟ και εκπροσώπους της κοινωνίας των πολιτών, μεταξύ των οποίων ο εντυπωσιακός ηγέτης της Δημοκρατικής Συμμαχίας των Πολιτών, Goran Svilanovic.
Ενημέρωσα τους επικεφαλής αποστολής της Ευρωπαϊκής Ένωσης πριν να αναχωρήσω για το Μαυροβούνιο, όπου είχα συναντήσεις εχθές το βράδυ με τον πρόεδρο Djukanovic και τον πρωθυπουργό Vujanovic.
Επιτρέψτε μου να σας πω δυο λόγια για τη συνάντησή μου με τον πρόεδρο Κοστούνιτσα και το έκτακτο πακέτο βοήθειας που ετοιμάζουμε για τη Σερβία.
Εξέθεσα στον πρόεδρο Κοστούνιτσα την αποφασιστικότητά μας να παρέχουμε βοήθεια προς τη Σερβία το ταχύτερο δυνατό.
Με εντυπωσίασε η αφοσίωσή του στη δημοκρατία και με έκανε να καταλάβω την τεράστια πρόκληση που αντιμετωπίζει για την εδραίωση της δημοκρατίας στη Σερβία, ιδίως όσο πλησιάζουν οι σερβικές εκλογές.
Του έδειξα ότι είμαστε πρόθυμοι να τον βοηθήσουμε όσο μπορούμε.
Επικρότησα την στάση που κράτησε στο Μπιαρρίτς και στη διάρκεια της πρόσφατης επίσκεψής του στο Σαράγιεβο, ιδίως την διάθεσή του να συνάψει χωρίς καθυστέρηση διπλωματικές σχέσεις με την Βοσνία και Ερζεγοβίνη.
Κάποιοι θα έχουν ακούσει τα σχόλιά του σε πρόσφατη συνέντευξη στο CBS.
Μου φαίνεται ότι ο πρόεδρος Κοστούνιτσα έκανε μία εντυπωσιακή αρχή κάτω από φοβερά δύσκολες συνθήκες, που λίγοι από εμάς προέβλεπαν πριν από μερικούς μήνες.
Αξίζει να του δώσουμε πολιτική ελευθερία κινήσεων και να τον υποστηρίξουμε πραγματικά όσο παλεύει με αυτά τα προβλήματα και εδραιώνει τη θέση του.
Γι' αυτό, σπεύσαμε να ετοιμάσουμε ένα έκτακτο πρόγραμμα βοήθειας μεγάλης κλίμακας για τη Σερβία.
Οι προτεραιότητες που θέσαμε, μετά από τις διαβουλεύσεις με τους δημοκρατικούς ηγέτες στο Βελιγράδι είναι, πάνω απ' όλα, η βοήθεια με την παροχή ενέργειας και φαρμάκων και, πιθανώς τροφίμων.
Ως τμήμα του ίδιου πακέτου θα επεκτείνουμε σε όλη τη χώρα το πολύ επιτυχημένο πρόγραμμά μας, "Σχολεία για τη Δημοκρατία" , το οποίο εδώ και λίγους μήνες παρέχει βασικές βελτιώσεις σε σχολεία σε δήμους που ελέγχει η αντιπολίτευση.
Τώρα θα το εφαρμόσουμε σε όλη τη Σερβία.
Θα ξεκινήσουμε ένα πρόγραμμα με τίτλο "Πόλεις για τη Δημοκρατία" για την παροχή βελτιώσεων σε βασικές δημοτικές υποδομές και υπηρεσίες και θα ενισχύσουμε την υποστήριξή μας προς τα μέσα ενημέρωσης και την κοινωνία των πολιτών στην κρίσιμη αυτή φάση.
Είναι σαφές ότι η Σερβία αντιμετωπίζει ένα φοβερά δύσκολο χειμώνα, ιδίως στο επίπεδο της ενέργειας.
Θα κάνουμε ό,τι μπορούμε για να αμβλύνουμε τα προβλήματα αλλά θα είναι δύσκολο γιατί ο Μιλόσεβιτς άφησε στους νέους ηγέτες της Σερβίας πραγματικό χάος.
Ως προς την ενέργεια, προσπαθούμε επειγόντως να επεκτείνουμε το πρόγραμμά μας "Ενέργεια για τη Δημοκρατία" σε όλη τη Σερβία.
Συγκεκριμένα, σκεφτόμαστε να αποστείλουμε πετρέλαιο ντήζελ και θέρμανσης, τόσο για να διατηρήσουμε σε λειτουργία τις μονάδες παραγωγής ηλεκτρικής ενέργειας όσο και για την τροφοδότηση των επαρχιακών εγκαταστάσεων θέρμανσης.
Η εφαρμογή του προγράμματος θα γίνει από τους δήμους, όπως έγινε πέρυσι με την πρωτοποριακή μας πρωτοβουλία "Ενέργεια για τη Δημοκρατία" .
Είχα μια εξαιρετικά χρήσιμη συνάντηση με τον πρόεδρο Κοστούνιτσα και πολλούς δημάρχους, όπου συζητήσαμε τις προτεραιότητες.
Ελπίζω ότι εξέθεσα με σαφήνεια ότι το έργο που έχουμε να κάνουμε είναι πολύ δύσκολο.
Θα πρέπει να συνεργαστούμε με άλλους και, παρά την προσπάθειές μας, η Σερβία έχει μπροστά της μια δύσκολη περίοδο.
Δουλεύουμε όμως εντατικά για να στείλουμε τη βοήθεια το ταχύτερο δυνατόν, πράγμα που σημαίνει γύρω στο δεύτερο μισό του Νοεμβρίου.
Ο λαός της Σερβίας ξέρει ότι από εδώ και στο εξής δεν αντιμετωπίζει το μέλλον μόνος του αλλά με τη σθεναρή υποστήριξη της Ευρωπαϊκής Ένωσης και με όλη την οικογένεια των ευρωπαϊκών δημοκρατιών στο πλευρό του.
Από τις συζητήσεις που είχα με τους δημάρχους και άλλους κατέστη σαφές ότι οι προσδοκίες που υπάρχουν για την Ευρωπαϊκή Ένωση είναι πολύ υψηλές.
Δεν πρέπει να τους απογοητεύσουμε.
Ελπίζω ότι θα επιτευχθεί γρήγορα συμφωνία στην Επιτροπή και στην επιτροπή διαχείρισης για τα προγράμματα που έχουμε κατά νου έτσι ώστε να αρχίσει η υλοποίησή τους στο δεύτερο μισό του Νοεμβρίου.
Ο λαός της Σερβίας δεν θα καταλάβει, αν μπει στο δρόμο του η γραφειοκρατία.
Ούτε κι εγώ.
Πρέπει να κινηθούμε πραγματικά πολύ γρήγορα.
Επιτρέψτε μου να πω ακόμη κάτι πολύ σημαντικό: κανένα από τα μέτρα βοήθειας που ανέφερα δεν λαμβάνεται σε βάρος των προσπαθειών μας σε άλλα μέρη της περιοχής.
Εγώ και, πιστεύω, οι υπουργοί του Συμβουλίου Γενικών Υποθέσεων έχουμε οδυνηρή επίγνωση των υποχρεώσεων της Ευρωπαϊκής Ένωσης προς την Κροατία, τη Βοσνία-Ερζεγοβίνη, την Αλβανία, την ΠΓΔΜ και τους λαούς του Κοσσυφοπεδίου και του Μαυροβουνίου.
Δεν θα χαλαρώσουμε τις προσπάθειές μας σε άλλα μέρη της περιοχής.
Αν μη τι άλλο, θα τις διπλασιάσουμε.
Αυτός ήταν ένας από τους λόγους που επισκέφθηκα την Podgorica χθες, ήταν η τρίτη μου επίσκεψη μετά το Μάρτιο και η πρώτη μου πτήση με θεώρηση από το Βελιγράδι.
Συζήτησα το σημαντικό πρόγραμμα βοήθειας με τον πρόεδρο Djukanovic.
Φέτος, δώσαμε 55 εκ. ευρώ στο Μαυροβούνιο σε αναγνώριση της πίεσης που υφίστατο από το καθεστώς του Μιλόσεβιτς και του γενναίου δημοκρατικού δρόμου που διένυσε τα τελευταία τρία χρόνια.
Ενημέρωσα τον πρόεδρο και τον πρωθυπουργό για τα σχέδιά μας να επεκτείνουμε τις δραστηριότητες της Ευρωπαϊκής Υπηρεσίας Ανασυγκρότησης στο Μαυροβούνιο και τους ενημέρωσα, υπό το φως της ευπρόσδεκτης δημοκρατικής αλλαγής στο Βελιγράδι, για τις προτάσεις μας να επεκτείνουμε στο Μαυροβούνιο και στη Σερβία όλα τα οφέλη από τα πρόσφατα ασύμμετρα εμπορικά μέτρα που εφαρμόζουμε στην περιοχή .
Αυτό θα δώσει μεγάλη ώθηση στην οικονομία του Μαυροβουνίου.
Ακουσα τις απόψεις του πρωθυπουργού και του προέδρου για τις πρόσφατες εξελίξεις και τις σχέσεις μεταξύ Μαυροβουνίου-Σερβίας.
Τους έδειξα σαφώς, όπως και στον τύπο, ότι εντυπωσιάστηκα από την αφοσίωση του προέδρου Κοστούνιτσα στη δημοκρατία και τη φοβερή πρόκληση που αντιμετωπίζει όσο αφορά την εδραίωσή της.
Είπα ότι η Ευρωπαϊκή Ένωση είναι αποφασισμένη να κάνει ό,τι περνάει από το χέρι της για να βοηθήσει, και γι' αυτό ετοιμάζουμε ένα μεγάλο έκτακτο πακέτο για αυτό το χειμώνα.
Μιλώντας ως φίλος του Μαυροβουνίου, είπα πως, όταν οι εκλεγμένοι δημοκρατικοί ηγέτες μάς τείνουν χέρι φιλίας, είναι πολύ σημαντικό να το δεχτούμε.
Τόνισα την άποψή μου ότι, τώρα που έφυγε ο Μιλόσεβιτς, τα εναπομείναντα προβλήματα πρέπει να επιλυθούν μέσα από μία διαδικασία ορθολογικού και ήρεμου διαλόγου, με κατανόηση για τις απόψεις των άλλων, με κάποια γενναιοψυχία και υπομονή.
(Τα χαρακτηριστικά αυτά δεν επικράτησαν ιδιαίτερα στην περιοχή την τελευταία δεκαετία - για να μην πω τίποτε χειρότερο).
Τώρα ήρθε στην εξουσία μια νέα γενιά ηγετών, που θέλουν να κάνουν τα πράγματα διαφορετικά, κατέληξα.
Επιτρέψτε μου να τελειώσω σήμερα λέγοντας ότι αυτός ο χρόνος ξεκίνησε με τη δημοκρατική αλλαγή στο Ζάγκρεμπ ενώ το φθινόπωρο είδαμε την πολυπόθητη δημοκρατική αλλαγή να ριζώνει και στο Βελιγράδι.
Μένουν ακόμη πολλά να γίνουν.
Η δημοκρατία, παρόλο που πιστεύω πως είναι αμετάκλητη, είναι ακόμη νέα και εύθραυστη στη Σερβία.
Αυτό που έχουμε τώρα μπροστά μας είναι οι καλύτερες προοπτικές για μία γενιά οικοδόμησης μακροχρόνιας ειρήνης και ευημερίας σε όλη τη νοτιοανατολική Ευρώπη - μία πραγματική ευκαιρία να αφήσουμε πίσω τα τραύματα του πρόσφατου παρελθόντος και να κοιτάξουμε το μέλλον, ένα μέλλον στην Ευρώπη.
Η Ευρωπαϊκή Ένωση είναι έτοιμη για αυτό το έργο και πρόθυμη να κάνει ό,τι μπορεί για να δικαιώσει τις ελπίδες όλων εκείνων που οι φρικαλεότητες του καθεστώτος Μιλόσεβιτς κατέστρεψαν τη ζωή τους, εντός και εκτός των συνόρων της Σερβίας.
Είναι μία τεράστια πρόκληση αλλά γι' αυτήν την πρόκληση εργαζόμαστε όλοι μας τόσον καιρό.
Τώρα, το καθήκον μας είναι να σταθούμε αντάξιοί της.
Κύριε Πρόεδρε, επιτρέψτε μου καταρχάς να ευχαριστήσω τον Επίτροπο για την ταχύτητα με την οποία μετέβη στο Βελιγράδι και αναφέρει στο Κοινοβούλιο.
Φυσιολογικά αυτό γίνεται με τους Επιτρόπους και θεωρώ εξαίρεση το γεγονός ότι η αναφορά γίνεται αυτή τη φορά εδώ.
Την προηγούμενη φορά που συζητούσαμε για τη Σερβία ζήτησα από τους συναδέλφους να έχουν λίγη υπομονή με τον κ. Κοστούνιτσα, επειδή είχα την εντύπωση ότι προχωρούσε μέρα με την ημέρα.
Εμείς μπορέσαμε να διαπιστώσουμε ότι υπάρχει πρόοδος έως και εχθές, όταν ο κ. Κοστούνιτσα δήλωσε ότι είναι διατεθειμένος να αναλάβει την ευθύνη για τα εγκλήματα των Σέρβων στο Κοσσυφοπέδιο, πράγμα που θεωρώ πάρα πολύ σημαντικό.
Θα ήθελα να υποβάλω τρεις συγκεκριμένες ερωτήσεις στον Επίτροπο.
Μίλησε με τον κ. Kostunica για τη θέση των Κοσοβάρων προσφύγων;
Ως γνωστό, σήμερα υπάρχουν 2000 άνθρωποι οι οποίοι κρατούνται σε σερβικές φυλακές χωρίς να τους έχει απαγγελθεί οποιαδήποτε κατηγορία.
Υπάρχουν φήμες ότι θα γίνει γρήγορα κάτι γι' αυτούς.
Είμαι περίεργος να δω εάν ο Επίτροπος έχει περισσότερες πληροφορίες για το θέμα αυτό.
Το δεύτερο ερώτημα αφορά το Κοσσυφοπέδιο.
Συμφωνώ με τα όσα ανέφερε ο κύριος Επίτροπος για το Μαυροβούνιο, ωστόσο, το επόμενο μεγάλο πρόβλημα είναι βεβαίως τι θα κάνουμε με το Κοσσυφοπέδιο.
Ολοκληρώνω με την τρίτη ερώτηση που αφορά τα χρήματα.
Θεωρώ πάρα πολύ καλό το γεγονός ότι θα χορηγηθεί έκτακτη βοήθεια.
Πιστεύει ο κύριος Επίτροπος ότι τα 250 εκατομμύρια που θα διατεθούν το επόμενο έτος αρκούν ως διαρθρωτική βοήθεια για τη Σερβία;
Κύριε Πρόεδρε, κύριε Επίτροπε, σας ευχαριστώ για όσα είπατε.
Μπορώ να τα προσυπογράψω όλα.
Θα είχα προβεί σε ανάλογες δηλώσεις, μόνο που θα το είχα διατυπώσει διαφορετικά από εσάς.
Βίωσα παρόμοιες εμπειρίες, όταν βρισκόμουν πριν από 14 ημέρες με τον συνάδελφο Swoboda στη Σερβία.
Μάλιστα δεν ήμασταν εκεί πριν από τον κύριο Hombach, αλλά πήγαμε επειδή διαθέτουμε τα χρήματα για να βοηθήσουμε τους ανθρώπους εκεί.
Ο κύριος Hombach πήγε εκεί μόνο για να παρουσιαστεί και να διαπιστώσει σε ποιες ίσως ενέργειες θα μπορούσε κανείς να προβεί.
Γνωρίζουμε τι μπορεί να γίνει, έχουμε τη δυνατότητα να διαθέσουμε αύριο κιόλας τα κονδύλια, και γι' αυτό είμαι χαρούμενος.
Είμαι εξάλλου βέβαιος ότι, υπό την αιγίδα σας κύριε Επίτροπε, η παροχή έκτακτης βοήθειας θα βοηθήσει άμεσα.
Με τον τρόπο αυτό, η Επιτροπή θα αποδείξει ότι είναι καλύτερη από ό,τι η φήμη της.
Έχω ωστόσο δύο ερωτήματα.
Πρώτον, ο συνάδελφος κύριος Modrow ισχυρίστηκε χθες βράδυ, ότι όλα, ό,τι κάνουμε εκεί σήμερα, αποτελούν επανόρθωση των βομβαρδισμών του NATO.
Του απήντησα ότι αυτό είναι παράλογο.
Το 90% των ζημιών που αποκαθιστούμε εκεί είναι αποτέλεσμα της κακής διαχείρισης σοσιαλιστικού-κομμουνιστικού τύπου.
Θα επιθυμούσα θερμά να επιβεβαιώσετε αυτή μου τη δήλωση.
Δεύτερον: Όταν ήμασταν εκεί πριν από 14 ημέρες, μας είπαν ότι ήρθησαν οι κυρώσεις, αλλά στην πραγματικότητα αυτό δεν συνέβη.
Τι συμβαίνει με τις εμπορικές κυρώσεις;
Έχετε ρυθμίσει το ζήτημα αυτό;
Οι εταιρείες έχουν πλέον ανάγκη να προχωρήσουν σε εμπορικές συναλλαγές.
Γράψτε το περιβάλλον του Μιλόσεβιτς στη μαύρη λίστα, σβήστε όμως από αυτήν όλους τους άλλους!
Κύριε Πρόεδρε, η δραματική αυτοκαταγγελία που εξέφρασε ο γιουγκοσλάβος Πρόεδρος Κοστούνιτσα, στην οποία αναφέρθηκε και ο συνάδελφος, σχετικά με τα σφάλματα τα δικά του και του σερβικού λαού - κάτι που πολλά έθνη δεν το έχουν κάνει ποτέ - είναι μια χειρονομία που τον τιμά και που παρέχει σημαντική συμβολή στη βελτίωση του κλίματος στην περιοχή.
Πολιτικά ο Κοστούνιτσα επανευθυγραμμίζεται έτσι με τις αποφάσεις της διεθνούς κοινότητας, που θεωρεί το Κοσσυφοπέδιο ακόμη τμήμα της Γιουγκοσλαβικής Ομοσπονδίας και, ταυτόχρονα, περιορίζει την ελπίδα των Αλβανών του Κοσσυφοπεδίου να φθάσουν σε καθεστώς ανεξαρτησίας.
Τι είδους ένταση - μια ένταση φυσικά που σε εμάς φαίνεται παράδοξη, και μάλιστα με τη μερική επιστροφή των σέρβων προσφύγων - θα μπορούσε να προκύψει από αυτή τη χαμένη αυτοδιάθεση, στην οποία τόσο ήλπιζαν οι Αλβανοί;
Μέχρι ποιο σημείο ο μετριοπαθής Ρουγκόβα θα ήταν διαθέσιμος κατά τη γνώμη σας, κύριε Επίτροπε, μετά τις συνομιλίες σας, να δεχθεί διάλογο με τον δημοκρατικό του ομόλογο στο Βελιγράδι;
.
Είμαι βέβαιος ότι ο αξιότιμος βουλευτής είχε δίκιο όταν είπε ότι πρέπει να δείξουμε λίγη υπομονή για τις εξελίξεις στο Βελιγράδι, στη Γιουγκοσλαβία, τις επόμενες εβδομάδες, όσο θα εδραιώνεται η δημοκρατία.
Αυτό δεν σημαίνει ότι εγκαταλείπουμε ή παραδίδουμε τις αρχές ή τις αξίες μας.
Δεν μπορούμε να το κάνουμε αυτό.
Πρέπει όμως να δώσουμε στον κ. Κοστούνιτσα το χρόνο για να αναπτύξει και να ενισχύσει τη δημοκρατική βάση της κυβέρνησής του.
Όλοι θέλουν να επιτύχει στο δύσκολο καθήκον που έχει αναλάβει και όλες οι πράξεις και τα λόγια του μέχρι τώρα δείχνουν προς την ίδια δημοκρατική κατεύθυνση.
Σύστησε μία επιτροπή αμνηστίας για να εξετάσει το ζήτημα των κρατουμένων, αν και κάποιοι αφέθηκαν ήδη ελεύθεροι, και οι περιπτώσεις μερικών από αυτούς μας απασχόλησαν εδώ αλλά, όπως είπα στον Πατριάρχη της Ορθόδοξης Σερβικής Εκκλησίας στη Βιέννη πριν από μία εβδομάδα, το θέμα των Αλβανών κρατουμένων χρήζει επείγουσας αντιμετώπισης.
Για το Κοσσυφοπέδιο, όπως ανέφεραν δύο αξιότιμα μέλη, η θέση μου αρχίζει και τελειώνει με το ψήφισμα 1244 του Συμβουλίου Ασφαλείας.
Παρατηρώ τα εντυπωσιακά άλματα ορισμένων.
Δεν είμαι σίγουρος ότι εκφράζουν πάντοτε σωστή κρίση ή σύνεση αλλά, όσο με αφορά, το ψήφισμα 1244 εκφράζει την πολιτική μας.
Το έκτακτο πακέτο των 200 εκ. ευρώ είναι εν μέρει διαρθρωτική βοήθεια αλλά στα σχόλιά μου εξήγησα την κατεύθυνση προς την οποία πρέπει να προσπαθήσουμε να τα ξοδέψουμε και με δεδομένο ότι το μεγαλύτερο μέρος τους προέρχεται από το κονδύλιο "Επείγουσες καταστάσεις σε τρίτες χώρες" του γενικού προϋπολογισμού.
Δεν χρειάζεται να πάρουμε χρήματα από άλλες χώρες της περιοχής, ή από άλλες περιοχές, για να παρέχουμε αυτήν τη βοήθεια.
Η αξιότιμη βουλευτής που γνωρίζει τόσο καλά τη νοτιοανατολική Ευρώπη και που μήνες τώρα, χρόνια ολόκληρα, πιέζει για πιο λογικές και αποτελεσματικές πολιτικές στη νοτιοανατολική Ευρώπη, ανέφερε πόσο σημαντικό είναι να εξασφαλίσουμε ότι η βοήθεια θα μεταφερθεί γρήγορα και ρεαλιστικά.
Μένω κατάπληκτος με ορισμένες από τις μάλλον ανεδαφικές υποσχέσεις που δίνουν μερικοί στη Σερβία.
Πολύ θα ήθελα να καθαρίσω το Δούναβη μέσα σε δυο εβδομάδες αλλά αυτό δεν είναι δυνατόν.
Ακούστηκαν μερικές φωνές, σύμφωνα με τις οποίες τα πράγματα θα μπορούσαν να προχωρήσουν λίγο πιο γρήγορα και ίσως αυτό μπορεί να εκληφθεί ως ενθάρρυνση για να επισπεύσουμε και να παραδώσουμε τη βοήθεια το ταχύτερο δυνατόν.
Θέλω να πω κάτι που έχει ουσιώδη σημασία.
Μιλούμε για επείγουσα βοήθεια και κατά τη μεταφορά αυτής της επείγουσας βοήθειας, θα διεξάγουμε, μαζί με την Παγκόσμια Τράπεζα, μία αποστολή αξιολόγησης των μακροπρόθεσμων αναγκών.
Στη διάρκεια αυτής της αποστολής θα βοηθήσουμε, ελπίζω, τη Γιουγκοσλαβία να αντιμετωπίσει τα προβλήματα της συμμετοχής της στον ΟΗΕ, στην Παγκόσμια Τράπεζα και τα προβλήματα με τους διεθνείς χρηματοδοτικούς οργανισμούς, προς τους οποίους χρωστάει μεγάλα ποσά υπερημερίας.
Ελπίζω ότι θα μπορέσουμε να αντιμετωπίσουμε αυτά τα προβλήματα και να ολοκληρώσουμε την αξιολόγηση των αναγκών έως τα μέσα του επόμενου έτους.
Θα ήταν πραγματική τρέλα να συγκαλέσουμε μία συνάντηση ασφάλισης πιστωτών πριν να ρυθμίσουμε αυτά τα πράγματα.
Δεν έχει νόημα μία συνάντηση ασφάλισης των πιστωτών, πριν να βρεθούν πολλά χρήματα για να τους εξασφαλίσουμε.
Μία κατάσταση όπου αδυνατούμε να ζητήσουμε δάνεια αλλά εξαρτώμαστε μόνο από δωρεές, για παράδειγμα, σημαίνει ότι οποιαδήποτε συνάντηση ασφάλισης των πιστωτών θα ήταν πρόωρη και αποτυχημένη.
Ελπίζω, λοιπόν, να έχουμε κατά νου ένα λογικό ρυθμό εξέλιξης για τα πράγματα.
Όσο για το πού θα πάει η βοήθεια, τολμώ να πω ότι θα χρειαστεί κάποια ανοικοδόμηση μετά τους αεροπορικούς βομβαρδισμούς του ΝΑΤΟ.
Όπως όμως ειπώθηκε και τότε, βλέπουμε στο Βελιγράδι ότι, όσο τραγικές και αν ήταν οι απώλειες σε ζωές, οι βομβαρδισμοί έγιναν γενικά με χειρουργική ακρίβεια.
Πάντως, ο κύριος όγκος της αποκατάστασης των ζημιών αφορά τις επισκευές που απαιτούνται ύστερα από χρόνια κομμουνισμού και ύστερα από χρόνια ξενόφοβου εθνικισμού.
Εκεί είναι που χρειάζεται μεγαλύτερη προσπάθεια ανοικοδόμησης: να φέρουμε την οικονομία στον 21ο αιώνα και να την καταστήσουμε ανταγωνιστική μέσα σε μία Ευρώπη ανοιχτών συνόρων και ανοιχτών αγορών.
Αυτό δεν θα είναι εύκολη υπόθεση αλλά αφού υπάρχουν τόσο πολλοί ικανοί και άξιοι Σέρβοι που βοηθούν την οικονομία της Αυστραλίας, του Καναδά, της Γερμανίας και άλλων τόπων σε ολόκληρο τον κόσμο, μπορούμε όλοι να προσβλέπουμε στην ημέρα όπου οι Σέρβοι θα μπορέσουν να καταφέρουν πολύ περισσότερα για να καταστήσουν την οικονομία στη Σερβία προσοδοφόρα και επιτυχημένη.
Θέλουμε να τους βοηθήσουμε σ' αυτό.
Αναφορικά με τις κυρώσεις, έχουμε άρει - όπως θα ξέρει το Σώμα - τις κυρώσεις για το πετρέλαιο και τις αεροπορικές πτήσεις.
Συζητούμε με Γιουγκοσλάβους αξιωματούχους τι ακριβώς θα κάνουμε με τις οικονομικές κυρώσεις.
Όσο με αφορά, αν και αυτό είναι μία απόφαση που πρέπει να ληφθεί πολύ γρήγορα από το Συμβούλιο Γενικών Υποθέσεων, πάντοτε διστάζω να φανώ βασιλικότερος του Βασιλέως ή - για να χρησιμοποιήσω μια πιο δόκιμη έκφραση - ορθοδοξότερος του Πατριάρχη: αν οι αρχές στο Βελιγράδι μας πουν ότι θέλουν να απαλλαγούν από τις οικονομικές κυρώσεις, θα ήταν λίγο παράδοξο να τους πούμε, "Περιμένετε, πιστεύουμε ότι μπορούμε να σχεδιάσουμε μερικές έξυπνες κυρώσεις για να αντιμετωπίσουμε τις ανάγκες που εσείς μας λέτε να ξεχάσουμε" .
Κάτι τέτοιο θα πω, όταν έρθει η ώρα, στο Συμβούλιο Γενικών Υποθέσεων.
Τέτοια εποχή πέρυσι επισκέφθηκα το Βελιγράδι, μία μάλλον θλιβερή πόλη, που περνούσε από την απελπισία στην ελπίδα σε καθημερινή βάση.
Επισκέφθηκα τους ΜΚΟ που δραστηριοποιούνταν στον ανθρωπιστικό τομέα και στα ελεύθερα μέσα ενημέρωσης, τους οποίους χρηματοδοτεί η Ευρωπαϊκή Ένωση και η εικόνα δεν ήταν ιδιαίτερα χαρούμενη.
Η φιλοδοξία υπήρχε αλλά η πραγματοποίησή της όχι.
Η υπόσχεση υπήρχε αλλά η εκτέλεσή της όχι, επειδή τα χρήματα δεν έφταναν ως εκεί και επικρατούσε ένας γραφειοκρατικός αχταρμάς.
Θέλω να ζητήσω από τον Επίτροπο να μας διαβεβαιώσει ότι θα ευχαριστήσει το προσωπικό της Επιτροπής στις Βρυξέλλες και ιδιαιτέρως στο γραφείο του Βελιγραδίου που διευθύνει ο Michael Graham, επικεφαλής της αντιπροσωπείας, το οποίο άλλαξε τρομερά στην διάρκεια αυτής της περιόδου και επέφερε πράγματι τεράστια αλλαγή στην διαδικασία προς τη δημοκρατία.
Παρ' όλες τις δυσκολίες, κατάφεραν κάτι αξιοπρόσεκτο.
Θα ήθελα ο Επίτροπος να επιβεβαιώσει ότι θα ευχαριστήσει όχι μόνο αυτούς τους ανθρώπους αλλά και τους ΜΚΟ που εργάζονται επί τόπου.
Και, ιδιαίτερα, ελπίζω να δεχθεί τις ευχαριστίες αυτού του Σώματος γιατί απέδειξε ότι ο δημοκρατικός ακτιβισμός δεν αποφέρει καρπούς μόνο στο Χονγκ Κονγκ αλλά και στη Σερβία.
Θα ήθελα κι εγώ να ευχαριστήσω τον Επίτροπο για τις προσπάθειές του και ελπίζω ότι μπορώ, χωρίς να θέλω φανώ επηρμένος, να τον διαβεβαιώσω ότι ο σχετικά μικρός αριθμός των μελών του Σώματος που παρευρίσκονται στην αίθουσα δεν αντικατοπτρίζει, είμαι σίγουρος, το ενδιαφέρον που υπάρχει γι' αυτό το θέμα.
Νομίζω, παρεπιμπτόντως, ότι είναι λίγο περίεργο όσον αφορά τις διαδικασίες αυτού του Σώματος, να αναλώνουμε μιάμιση ώρα σε ψηφοφορίες την ώρα της μεσημεριανής διακοπής, αλλά να μην διευκολύνουμε μια αθρόα προσέλευση των μελών που θα έδειχνε το ενδιαφέρον για ένα τόσο σημαντικό ζήτημα.
Ήθελα να ρωτήσω τον Επίτροπο σχετικά με την περιφερειακή συνεργασία.
Έχει σημειώσει ο ίδιος, αλλά και εμείς ως Ευρωπαϊκή Ένωση, κάποια πρόοδο στην προσπάθειά μας να πείσουμε τους πρωταγωνιστές της περιοχής ότι, όταν τους ενθαρρύνουμε να αναπτύξουν την περιφερειακή συνεργασία, δεν το κάνουμε για να τους βγάλουμε από την πορεία προς την Ευρώπη και την ενδεχόμενη ένταξη στην Ευρωπαϊκή Ένωση -υπό την προϋπόθεση ότι πληρούν όλα τα κριτήρια χωρίς προθεσμίες και χρονοδιαγράμματα- αλλά ότι είναι, αντίθετα, ένα βήμα προς την ένταξη τους στην Ευρωπαϊκή Ένωση;
Κύριε Πρόεδρε, η παρέμβασή μου αφορά το Κοσσυφοπέδιο διότι αυτή η ανακοίνωση προβλεπόταν για σήμερα, αλλά μετατράπηκε σε ανακοίνωση για τη Σερβία.
Το κατανοώ καθώς υπάρχει πλέον ένας νέος ηγέτης, ο πρόεδρος Κοστούνιτσα και πρέπει να παρέμβουμε από κοινού στη διαδικασία για την καλύτερη δυνατή διευθέτηση της κατάστασης.
Την περασμένη εβδομάδα ήμουν στην Πρίστινα.
Είχα επαφές με πολύ κόσμο και, συγκεκριμένα, με τον Bernard Kouchner για μια διάσκεψη εργασίας και διαπίστωσα τα μεγάλα προβλήματα που αντιμετωπίζουν εκεί.
Βεβαίως, αναφερθήκατε στο Δούναβη αλλά δεν μπορούμε να αρκεστούμε μόνο στην εκπόνηση μελετών.
Πρέπει να αναλάβουμε επείγουσα δράση διότι ο Δούναβης μολύνθηκε ακριβώς από την αποθήκευση θειικού οξέος και από την Mitrovica.
Απαιτείται ένα σχέδιο πρόληψης των κινδύνων για την περιοχή αυτή, όπως επίσης και για την πόλη της Πρίστινα και για άλλες πόλεις του Κοσσυφοπεδίου.
Ο πληθυσμός ζει μέσα στην ένδεια.
Οι επιθέσεις με κεφαλές εμπλουτισμένου ουρανίου μόλυναν την πόλη της Πρίστινα και τις άλλες πληγείσες περιοχές.
Η καταστροφή του σταδίου της πόλης είχε ως αποτέλεσμα την έκλυση αμιάντου σε ολόκληρη την πόλη.
Το πρόβλημα υγείας είναι σοβαρό.
Θα ήθελα επομένως να επιστήσω την προσοχή σας στο θέμα αυτό και να σάς πω ότι υπάρχει ακόμη κοινωνικό πρόβλημα.
Η βοήθεια επιβάλλεται να διατεθεί σε κοινωνικό επίπεδο, στις χήρες, τα ορφανά, κλπ.
Πρέπει να ληφθούν επείγοντα μέτρα.
Επιτρέψτε μου να επιμείνω σε αυτό.
.
Αισθάνομαι ευγνώμων προς τον αξιότιμο φίλο για όσα είπε για τον Michael Graham και το προσωπικό του στο Βελιγράδι.
Έκαναν εξαιρετική δουλειά.
Χάρηκα που μπόρεσα να ευχαριστήσω μερικούς, αν και στην επόμενη επίσκεψή μου ελπίζω να μπορέσω να τους ευχαριστήσω όλους, και οπωσδήποτε θα αναφέρω τα καλά και τιμητικά λόγια του αξιότιμου βουλευτή.
Όσο αφορά τους ΜΚΟ, τα πήγαν περίφημα.
Οι οργανώσεις στον τομέα των μέσων ενημέρωσης έκαναν περίφημη δουλειά.
Οι υπηρεσίες που μας πρόσφερε η Σουηδική Επιτροπή του Ελσίνκι ήταν έξοχες, για παράδειγμα, υπήρξε όμως εξαίρετη συνεργασία και παρά τις δυσκολίες που μας δημιούργησε το καθεστώς Μιλόσεβιτς, μπορέσαμε να παράσχουμε σημαντική βοήθεια προς τους δημοκράτες και τις δημοκρατικές δυνάμεις στη Σερβία.
Ελπίζω ότι αυτό έπαιξε ένα μικρό ρόλο στην αλλαγή.
Η αξιότιμη βουλευτής είχε απόλυτο δίκιο όταν είπε ότι μερικές φορές η ενθάρρυνση για τη περιφερειακή συνεργασία ερμηνεύεται ως πάγωμα της πορείας προς την Ευρώπη από τις Βρυξέλλες.
Πρέπει να εξηγήσουμε στο λαό ότι αυτό που προσπαθούμε να κάνουμε στη νοτιοανατολική Ευρώπη είναι κάτι που βοήθησε κι εμάς, όπως ξέρουμε εξ ιδίας πείρας.
Η Ευρωπαϊκή Ένωση είναι το καλύτερο παράδειγμα στον κόσμο χωρών που αντιμετώπισαν παλιές εχθρότητες και απέκτησαν μεγαλύτερη πολιτική σταθερότητα και ευημερία καταργώντας τα σύνορα, καταργώντας τα όρια και, σε ορισμένους τομείς, συνενώνοντας την εθνική τους κυριαρχία και κάνοντας από κοινού πράγματα που είναι καλύτερα όταν γίνονται από κοινού.
Αυτό προσπαθούμε να ενθαρρύνουμε τις χώρες της νοτιοανατολικής Ευρώπης να κάνουν.
Για παράδειγμα, τους λέμε, θα δώσουμε στο εμπόριό σας ελεύθερη πρόσβαση στις αγορές μας, αλλά πρέπει κι εσείς να δώσετε στις γειτονικές σας χώρες ελεύθερη πρόσβαση στο εμπόριο σας.
Αυτό ανήκει στον πυρήνα της σταθερότητας και της διαδικασίας σύνδεσης, η οποία προχωράει προοδευτικά και με επιτυχία.
Για το Δούναβη και τα προβλήματα του περιβάλλοντος και της υγείας συμφωνώ με ό,τι είπε η αξιότιμη βουλευτής.
Ο πρόεδρος Κοστούνιτσα είπε στη συνάντηση με τους δημάρχους ότι στη νέα δημοκρατική εποχή, η Γιουγκοσλαβία θα πρέπει να κάνει κάποια πράγματα για το mainstreaming στον τομέα των δύο φύλων, γιατί υπήρχαν νομίζω μόνο τρεις γυναίκες στην αίθουσα κατά τη συνάντηση.
Μία όμως από τις γυναίκες-δημάρχους που παρευρισκόταν στη συνάντηση έθεσε ειδικά τους κινδύνους που προέκυψαν τον τελευταίο χρόνο για το περιβάλλον και την υγεία.
Θα πρέπει να τα δούμε αυτά τα προβλήματα γιατί θέτουν σοβαρούς κινδύνους για την υγεία σε πολλούς ανθρώπους στην νοτιο-ανατολική Ευρώπη.
Σας ευχαριστώ κύριε Επίτροπε.
Η συζήτηση έληξε.
Κλιματικές αλλαγές - Πλημμύρες
Η ημερήσια διάταξη προβλέπει την κοινή συζήτηση των ακόλουθων εκθέσεων:
έκθεση του κ. Moreira Da Silva (A5-0270/2000), εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο σχετικά με πολιτικές και μέτρα της ΕΕ για τη μείωση των εκπομπών αερίων θερμοκηπίου: προς ένα ευρωπαϊκό πρόγραμμα για την αλλαγή του κλίματος (ΕCCP-EPAK) [COM(2000) 88 - C5-0192/2000 - 2000/2103(COS)]·
έκθεση του κ. Moreira Da Silva (A5-0271/2000), εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με την Πράσινη Βίβλο της Επιτροπής για την εμπορία εκπομπών αερίων θερμοκηπίου στην Ευρωπαϊκή Ένωση [COM(2000) 87 - C5-0193/2000 - 2000/2104(COS)]·
προφορική ερώτηση της κ. Jackson (B5-0547/2000) προς την Επιτροπή, εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με τη στρατηγική της Επιτροπής για τη Διάσκεψη της Χάγης σχετικά με τις κλιματολογικές μεταβολές (COP6)·
δήλωση της Επιτροπής για τις πλημμύρες στη Βόρεια Ιταλία και την Ισπανία.
(ΡΤ) Κύριε Πρόεδρε, κύριοι βουλευτές, οκτώ χρόνια μετά το Ρίο ντε Τζανέιρο και τρία χρόνια μετά το Κυότο, μπορούμε να δηλώσουμε χωρίς υπερβολή ότι το dossier των κλιματικών αλλαγών διέρχεται σήμερα την πιο κρίσιμη περίοδό του, διέρχεται πραγματικά τη στιγμή της αλήθειας, για δύο βασικούς λόγους : πρώτον, διότι σε θεσμικό επίπεδο η Διάσκεψη των Μερών COP-6, που θα διεξαχθεί στη Χάγη τον επόμενο Νοέμβριο, θα προβεί στην τελική σύνταξη του Πρωτοκόλλου του Κυότο και θα αρχίσει η φάση επικύρωσης του Πρωτοκόλλου κατά τρόπο ώστε να τεθεί σε ισχύ αυτό μέχρι τη Διάσκεψη "Ρίο συν δέκα" , δηλαδή μέχρι το 2002.
Δεύτερον, είναι μία κρίσιμη στιγμή διότι σε εσωτερικό επίπεδο, λόγω απουσίας εφαρμογής πολιτικών και μέτρων στους κόλπους των κρατών μελών όπως, για παράδειγμα, η ενεργειακή απόδοση, η προώθηση των ανανεώσιμων ενεργειών, η φορολόγηση της ενέργειας και των εκπομπών αερίων που προκαλούν το φαινόμενο θερμοκηπίου, παρατηρείται μία απόκλιση και όχι μία σύγκλιση όσον αφορά τις δεσμεύσεις μείωσης που προβλέφθηκαν στο Κυότο.
Ενώπιον αυτού του εξαιρετικά απαιτητικού πλαισίου, επιδοκιμάζουμε την πρωτοβουλία της Επιτροπής να παρουσιάσει από κοινού την Πράσινη Βίβλο για την εμπορία εκπομπών αερίου και την ανακοίνωση "Προς ένα Ευρωπαϊκό Πρόγραμμα για την Αλλαγή του Κλίματος" .
Παρά το γεγονός ότι η ουσία των προτάσεων χρειάζεται ορισμένες διορθώσεις και αξίζει ορισμένες κριτικές, όπως θα δούμε στη συνέχεια, είναι αλήθεια ότι η πρωτοβουλία αυτή έστειλε δύο σαφή πολιτικά μηνύματα.
Προς τα έξω, αναζωογονήθηκε η ικανότητα ηγεσίας της Ευρωπαϊκής Ένωσης.
Προς τα μέσα, έδωσε μαθήματα εκπλήρωσης των δεσμεύσεων.
Ας αναλύσουμε καταρχήν την Πράσινη Βίβλο σχετικά με την "εμπορία εκπομπών αερίων" .
Αυτή η Πράσινη Βίβλος άρχισε τη συζήτηση για την αρχιτεκτονική ενός μελλοντικού συστήματος εμπορίας εκπομπών αερίων στην Ευρωπαϊκή Ένωση.
Για την έναρξη εφαρμογής του συστήματος, η Επιτροπή καθόρισε ένα σκληρό πυρήνα βασικών προϋποθέσεων: το σύστημα πρέπει να βασίζεται σε μία προσέγγιση learning by doing, θα πρέπει να αρχίσει το 2005 και θα πρέπει, σε μία πρώτη φάση, να περιοριστεί στο διοξείδιο του άνθρακα και στις σημειακές πηγές εκπομπών μεγάλων διαστάσεων.
Κατά τη γνώμη μας, και αυτό αντανακλά η έκθεση, η υλοποίηση ενός παρόμοιου συστήματος στην Ευρωπαϊκή Ένωση, ήδη από το 2005, έχει αδιάψευστα πλεονεκτήματα.
Επιτρέψετέ μου να διακρίνω τρία : πρώτο, το σύστημα αυτό θα επιτρέψει μία πρακτική μαθητεία και μία οικονομική προετοιμασία των τομέων, των επιχειρήσεων και των κρατών μελών για την έναρξη, το 2008, του συστήματος εμπορίας εκπομπών αερίων σε διεθνές επίπεδο.
Δεύτερο, θα συμβάλει ώστε να διορθωθεί πιο εύκολα η κατάσταση της μη εκπλήρωσης των δεσμεύσεων που διαπιστώνεται σήμερα στην πλειοψηφία των κρατών μελών.
Τρίτο, θα επιτρέψει να μειωθεί σημαντικά, για ποσά δισεκατομμυρίων ευρώ ετησίως, το κόστος εφαρμογής των δεσμεύσεων που ανέλαβε η Κοινότητα στο Κυότο.
Παρά την ορθότητα αυτής της πρωτοβουλίας και την τεχνική ποιότητα της Πράσινης Βίβλου, για τα οποία συγχαίρουμε την Επιτροπή, η προσέγγιση ορισμένων σημείων έγινε κατά τρόπο κάπως περιορισμένο.
Επομένως, το καθήκον της έκθεσης αυτής ήταν να διευρύνει και να εμβαθύνει τη συζήτηση που άρχισε με την Πράσινη Βίβλο.
Και αυτό είναι το καθήκον μας.
Επιτρέψετέ μου να διακρίνω έξι σημεία από τον προβληματισμό που πραγματοποίησα.
Πρώτο: η Πράσινη Βίβλος θα έπρεπε να ορίσει ποσοτικούς στόχους μείωσης των αερίων θερμοκηπίου που θα διασφαλίζονται από το σύστημα εμπορίας εκπομπών αερίων, δηλαδή η Πράσινη Βίβλος θα έπρεπε να αναφέρει ποιο είναι το ποσοστό μείωσης αερίων θερμοκηπίου που θα πρέπει να αποδίδεται στην εμπορία εκπομπών αερίων.
Δεύτερο : θεωρούμε ότι η Πράσινη Βίβλος δεν θα έπρεπε να αποφύγει την πραγματοποίηση μίας ανάλυσης σχετικά με το ενδεχόμενο να επιφέρει το σύστημα εμπορίας εκπομπών αερίων ανταγωνιστικά πλεονεκτήματα υπέρ της πυρηνικής ενέργειας.
Τρίτο : θεωρούμε απαραίτητο, στο μέλλον, το σύστημα να περιλάβει ορισμένους τομείς που η Πράσινη Βίβλος ήδη απέκλεισε, κυρίως τις μεταφορές, τομέας όπου οι εκπομπές αυξάνονται με πιο έντονο ρυθμό.
Τέταρτο: η Επιτροπή δεν θα έπρεπε να ορίσει, στη συζήτηση σχετικά με το πεδίο εφαρμογής του συστήματος, την άμεση εμπορία εκπομπών αερίου μεταξύ επιχειρήσεων ως τη μόνη δυνατή επιλογή.
Υπάρχουν και άλλες επιλογές, και ελπίζουμε ότι σύντομα η Επιτροπή θα εξετάσει όλες τις εναλλακτικές λύσεις.
Πέμπτο: θεωρούμε θεμελιώδες να συμπεριληφθούν οι υποψήφιες προς ένταξη στην Ευρωπαϊκή Ένωση χώρες στο σύστημα εμπορίας εκπομπών αερίων το συντομότερο δυνατό.
Ως προς αυτό καλούμε την Επιτροπή να παρουσιάσει, σε μία επόμενη ανακοίνωση, ένα σχέδιο που θα προβλέπει τον τρόπο ένταξης των χωρών αυτών στο σύστημα εμπορίας εκπομπών αερίων.
Έκτο και τελευταίο: θεωρούμε ότι, όσον αφορά τη μέθοδο και την παραχώρηση αδειών εκπομπής αερίων, ο πλειστηριασμός θα μπορέσει πιο εύκολα να διασφαλίσει το επιδιωκόμενο περιβαλλοντικό αποτέλεσμα, τη μη στρέβλωση του ανταγωνισμού και την απλότητα του συστήματος σε σχέση με τη δωρεάν εκχώρηση (grandfathering).
Ωστόσο δεν είναι αυτή η κατάλληλη στιγμή για να αποκλείσουμε οποιαδήποτε μέθοδο, γι' αυτό και καλούμε την Επιτροπή να συνεχίσει τη μελέτη αυτή, και να τη διευρύνει επίσης προς μία τρίτη επιλογή : τη συγκριτική αξιολόγηση επιδόσεων (benchmarking).
Ας αναλύσουμε τώρα την ανακοίνωση σχετικά με το Ευρωπαϊκό Πρόγραμμα για την Αλλαγή του Κλίματος.
Δεδομένης της δέσμευσης και της ποιότητας της Πράσινης Βίβλου σχετικά με την εμπορία εκπομπών αερίων, η ανακοίνωση σχετικά με τις πολιτικές και τα μέτρα, η ανακοίνωση "Προς ένα Ευρωπαϊκό Πρόγραμμα για την Αλλαγή του Κλίματος " είναι μία απογοήτευση.
Είναι μία απογοήτευση διότι καθιστά δευτερεύουσας σημασίας το ρόλο των πολιτικών και των μέτρων, δηλαδή το ρόλο της εθνικής και κοινοτικής πολιτικής δράσης σε σχέση με τους μηχανισμούς της αγοράς.
Είναι μία απογοήτευση επίσης διότι από αυτή την ανακοίνωση προκύπτει μία άνιση μεταχείριση μεταξύ των διαφόρων οικονομικών τομέων.
Υπήρχε ιδίως η προσδοκία ότι για εκείνους τους τομείς που δεν είχαν συμπεριληφθεί στο σύστημα εμπορίας εκπομπών αερίων θα εγκρινόταν μία φιλόδοξη προσέγγιση και με καλά καθορισμένες δεσμεύσεις στην άλλη ανακοίνωση, στην ανακοίνωση για τις πολιτικές και τα μέτρα.
Επομένως, καλούμε την Επιτροπή να συμπληρώσει επειγόντως το ευρωπαϊκό πρόγραμμα για τις κλιματικές αλλαγές, το ICCP, και να παρουσιάσει έξι μήνες μετά τη Διάσκεψη COP-6 ένα σύνολο ειδικών προτάσεων πολιτικών και μέτρων στο οποίο θα καθορίζονται, ανά οικονομικό τομέα και ανά πολιτική και μέτρο, οι ποσοτικές δεσμεύσεις μείωσης αερίων θερμοκηπίου.
Επιτρέψετέ μου πολύ σύντομα να πω ορισμένα λόγια για την προσεχή διάσκεψη των Ηνωμένων Εθνών, την COP-6, που θα διεξαχθεί στη Χάγη τον επόμενο Νοέμβριο.
Η δυσκολία της Διάσκεψης COP-6 δεν απορρέει μόνο από το σύνθετο χαρακτήρα των left overs του Κυότο, αλλά επίσης και από την πολιτική συγκυρία των Ηνωμένων Πολιτειών.
Ας ληφθεί υπόψη ότι, ανεξάρτητα από τα αποτέλεσμα των αμερικανικών εκλογών, θα είναι ο Μπιλ Κλίντον και ο Αλ Γκορ που θα διαπραγματευτούν το πρωτόκολλο του Κιότο στη Χάγη.
Βρισκόμαστε, λοιπόν, ενώπιον εξαιρετικά ανησυχητικών σεναρίων.
Εάν κερδίσει ο Μπους, όλες οι συμφωνίες που θα έχουμε κάνει στη Χάγη με την κυβέρνηση Κλίντον ενδέχεται να αγνοηθούν πλήρως από τη νέα κυβέρνηση.
Εάν κερδίσει ο Αλ Γκορ, τίποτε δεν αποκλείει να είναι πάντα πολύ δύσκολο να εξασφαλιστούν τα δύο τρίτα της Γερουσίας τα που είναι απαραίτητα για την επικύρωση του πρωτοκόλλου.
Πιστεύω, επομένως, ότι η Ευρωπαϊκή Ένωση δεν θα πρέπει να εγκαταλείψει το διαπραγματευτικό της πρόγραμμα.
Η Ευρωπαϊκή Ένωση έχει ένα καλό διαπραγματευτικό πρόγραμμα και δεν πρέπει να το εγκαταλείψει.
Εάν το εγκαταλείψουμε με την πρόθεση να επιδιώξουμε μία συμφωνία με τις Ηνωμένες Πολιτείες, κινδυνεύουμε να έχουμε ένα αποτέλεσμα loose loose: χειροτερεύουμε τη σύνταξη του Πρωτοκόλλου και επιπλέον μπορεί να μην επικυρωθεί από τις Ηνωμένες Πολιτείες.
Για το λόγο αυτό πρέπει να δώσουμε μηνύματα ανοίγματος σε σχέση με τη Ρωσία, τον Καναδά, την Ιαπωνία, τη Νορβηγία και τις χώρες της Κεντρικής και Ανατολικής Ευρώπης.
Τέλος, κύριε Πρόεδρε, ευχαριστώ όλους τους συναδέλφους, και ιδίως τους συντάκτες γνωμοδοτήσεων και τους σκιώδεις εισηγητές, διότι επέτρεψαν να επιτευχθεί μία ευρεία συναίνεση στη στρατηγική για την καταπολέμηση των κλιματικών αλλαγών.
Κύριε Πρόεδρε, οι εκπομπές αερίων του θερμοκηπίου εξακολουθούν να αυξάνονται, ενώ η Ευρωπαϊκή Ένωση έχει δεσμευτεί να τις περιορίσει κατά 8% την περίοδο 2008-2012.
Αυτό είναι το πλαίσιο εντός του οποίου πρέπει να τοποθετήσουμε το Πράσινο Βιβλίο για το εμπόριο εκπομπών αερίων του θερμοκηπίου.
Το Πράσινο Βιβλίο είναι ένα πρώτο βήμα προς την ανάπτυξη ενός εναρμονισμένου με την αγορά μέσου το οποίο θέτει ανώτατα όρια για τις εκπομπές και εν καιρώ θα προσφέρει πολύ αποδοτικές και αποτελεσματικές μεθόδους για την μείωση των εκπομπών.
Κατ' αυτό τον τρόπο υπάρχει περίπτωση να ανταπεξέλθει η Ευρωπαϊκή Ένωση στις υποχρεώσεις που έχει αναλάβει σε σχέση με το πρωτόκολλο του Κιότο.
Σε γενικές γραμμές, η Επιτροπή Οικονομικής και Νομισματικής Πολιτικής συμφωνεί με το Πράσινο Βιβλίο.
Παράλληλα, αποδίδει ιδιαίτερη σημασία στη θέσπιση ενός σταθερού συστήματος διαπραγματεύσεων.
Το σύστημα αυτό πρέπει να είναι απλό και διαφανές για τους συμμετέχοντες και να καλύπτει τους κατάλληλους θεσμούς της αγοράς.
Διαφορετικά θα υποκύψει στην έλλειψη εμπιστοσύνης εκ μέρους των παραγόντων της αγοράς.
Επιπλέον, το σύστημα δεν πρέπει να στρεβλώνει τον ανταγωνισμό των εμπλεκόμενων επιχειρήσεων.
Σχετικά με το σημείο αυτό έχουμε σοβαρές αντιρρήσεις απέναντι σε ορισμένες παραγράφους που περιλαμβάνονται στο σχέδιο ψηφίσματος που έχει κατατεθεί, γιατί οι παράγραφοι αυτοί θα επιφέρουν στρεβλώσεις του ανταγωνισμού, δεδομένου ότι δεν εφαρμόζεται με συνέπεια η τομεακή προσέγγιση.
Η προσέγγιση που εφαρμόζει ο εισηγητής έχει ως αποτέλεσμα να υπάρχει περίπτωση διαφορετικής μεταχείρισης των επιχειρήσεων του ίδιου τομέα στα διάφορα κράτη μέλη.
Όπως και να το κάνουμε, ένας μεταφορέας δεν ανταγωνίζεται μια χημική βιομηχανία αλλά άλλους μεταφορείς από άλλα κράτη μέλη.
Ελπίζω ότι η παρεξήγηση αυτή μπορεί να διορθωθεί με ορισμένες τροπολογίες που έχουν κατατεθεί.
Είμαι περίεργος να δω αν θα τις υποστηρίξει η Επίτροπος Wallstrφm.
Κύριε Πρόεδρε, ο απώτερος στόχος είναι ένα καθαρότερο περιβάλλον διαβίωσης.
Αυτό μπορεί να επιτευχθεί με την καθιέρωση του εμπορίου δικαιωμάτων εκπομπών χωρίς να υπάρξει άμεση επέμβαση σε οικονομικές διαρθρώσεις.
Σε τελευταία ανάλυση, είμαστε υποχρεωμένοι να ανταποκριθούμε απόλυτα στη συλλογική ευθύνη που φέρουμε να διαχειριστούμε υπεύθυνα τη δημιουργία του Θεού.
Κύριε Πρόεδρε, κύριε Επίτροπε, θέλω καταρχάς να συγχαρώ τον εισηγητή για το ότι πράγματι συγκέντρωσε τις απόψεις όλων μας και επετέλεσε εξαίρετο έργο.
Το σύστημα εμπορίας εκπομπών αερίων θερμοκηπίου τέθηκε στη συζήτηση για το κλίμα ως μέρος των αποκαλούμενων ευέλικτων μηχανισμών.
Για την ακρίβεια, η Ευρωπαϊκή Ένωση δεν ήθελε να τους συμπεριλάβει στον κατάλογο των μέσων, και όμως τώρα αυτοί περιλαμβάνονται στη διεθνή σύμβαση, και στη Χάγη θα θεσπιστούν οι κανονισμοί γι' αυτούς τους αποκαλούμενους ευέλικτους μηχανισμούς, εκ των οποίων το εμπόριο εκπομπών είναι ο κυριότερος.
Καθότι η ΕΕ υπήρξε ηγετική δύναμη σε αυτές τις διεθνείς διαπραγματεύσεις μέχρι σήμερα, όλοι μας σίγουρα ελπίζουμε να διατηρηθεί αυτή η ηγετική θέση και επ' αυτού βασιζόμαστε στην Επιτροπή.
Αυτός είναι ο λόγος που η Ευρωπαϊκή Ένωση αποφάσισε να προτείνει ότι μέσα στην Ένωση θα εφαρμοστεί το σύστημα εμπορίας αερίων θερμοκηπίου ήδη από τις αρχές του έτους 2005, και αυτό διαφέρει, δεδομένου ότι το Πρωτόκολλο του Τόκιο, όπως έχει, καθιστά δυνατό το εμπόριο εκπομπών από τις αρχές του έτους 2008.
Όμως μέσα στην Ευρωπαϊκή Ένωση μπορούμε να δοκιμάσουμε το σύστημα αυτό και να το βελτιώσουμε.
Κατά συνέπεια, η Επιτροπή Νομικών Θεμάτων καλωσορίζει την Πράσινη Βίβλο της Επιτροπής και το ότι βάσει αυτής θα καταρτισθεί οδηγία πλαίσιο.
Η δράση σε επίπεδο Ευρωπαϊκής Ένωσης για το εμπόριο εκπομπών είναι απόλυτα δικαιολογημένη, διότι διαφορετικά στρεβλώνεται ο ανταγωνισμός.
Θέλω εκ μέρους της επιτροπής να επιστήσω την προσοχή στο ότι με το εμπόριο εκπομπών μπορούμε πράγματι να κατορθώσουμε πολλά, αλλά όχι τα πάντα.
Είναι εξαιρετικά σημαντικό το εμπόριο εκπομπών να συμπληρώνει τα υπόλοιπα μέσα, εκ των οποίων οι οικονομικές κατευθυντήριες γραμμές είναι οι κυριότερες.
Είναι επίσης εξαιρετικά σημαντικό να ελέγχεται αποτελεσματικά, και πιστεύω επίσης ότι χρειαζόμαστε επόπτες περιβάλλοντος, θέμα για το οποίο διαπραγματευόμαστε αυτή τη στιγμή με το Συμβούλιο.
.
(DE) Κύριε Πρόεδρε, αξιότιμοι συνάδελφοι, η Επιτροπή Βιομηχανίας, Εξωτερικού Εμπορίου, Έρευνας και Ενέργειας είναι επίσης της γνώμης ότι το εμπόριο εκπομπών αποτελεί μια λογική λύση.
Θεωρούμε όμως, όπως και οι άλλοι, ότι η συνολική μείωση των εκπομπών θα έπρεπε να υπολογιστεί μόνο σε ποσοστό 50%.
Το σημαντικό στο συγκεκριμένο εμπόριο εκπομπών είναι βεβαίως ότι στο μέλλον δεν θα υπάρχει μόνο κάποια τιμή για το ρεύμα ή το αέριο αλλά και για τις εκπομπές διοξειδίου του άνθρακα.
Τούτο ακούγεται πολύ απλό, προϋποθέτει ωστόσο μια ριζική μεταβολή της βιομηχανίας παραγωγής ενέργειας ή του ενεργειακού τομέα.
Αυτό πρέπει να το έχουμε υπόψη μας.
Οι συνέπειες είναι τεράστιες και μπορεί επίσης - είμαι πεπεισμένος γι' αυτό - να βοηθήσει στη μείωση των εκπομπών.
Ποιο θα μπορούσε να είναι το σενάριο για τα επόμενα χρόνια;
Ελπίζω ότι η Ευρωπαϊκή Ένωση, μετά από την επιτυχή περάτωση των διαπραγματεύσεων στη Χάγη, θα επικυρώσει το Πρωτόκολλο του Κιότο.
Αυτό σημαίνει ότι η υπογραφή μας είναι νομικώς δεσμευτική.
Το επόμενο βήμα πρέπει να είναι η υποβολή από την Επιτροπή μιας οδηγίας, η οποία θα κατανέμει το βάρος στα 15 κράτη μέλη.
Κατά συνέπεια χρειαζόμαστε ποσοστώσεις.
Οι ποσοστώσεις αυτές πρέπει ωστόσο να συνοδεύονται από κυρώσεις, διαφορετικά δεν θα έχουν κανένα νόημα.
Με άλλα λόγια: Μέσω της πλαγίας οδού της περιβαλλοντικής πολιτικής θα αποκτήσουμε μια κοινή ενεργειακή πολιτική.
Το έτος 2005 θα μπορούσαμε να θέσουμε σε εφαρμογή το εν λόγω εμπόριο εκπομπών εντός της Ευρωπαϊκής Ένωσης.
Ακόμα μια φορά: Ελπίζω ότι το παρόν σενάριο θα τηρηθεί γενικά και ότι δεν πρόκειται να ανησυχήσουμε από το γεγονός ότι άλλοι, ίσως μάλιστα και οι Ηνωμένες Πολιτείες, δεν θα υπογράψουν στην παρούσα φάση.
Υπό αυτήν την έννοια, θα έπρεπε να στηρίξουμε την Επιτροπή και να εμφανιστούμε όσο το δυνατόν πιο ενωμένοι.
Κύριε Πρόεδρε, έφτασε το πλήρωμα του χρόνου να υπάρξει ένα συγκεκριμένο πρόγραμμα της Επιτροπής της ΕΕ για τον περιορισμό του φαινομένου του θερμοκηπίου.
Οι κλιματικές αλλαγές είναι παγκοσμίως ορατές, ενώ η κατάσταση στην Ευρώπη δεν είναι τόσο κακή όσο σε άλλες περιοχές - αναφέρω τη Δυτική Ακτή της Αμερικής ή ακόμη και το Μπαγκλαντές.
Οι πρόσφατες ωστόσο καταστροφές στην Ιταλία - ειδικότερα στην κοιλάδα της Aosta ή την Ελβετία - έδειξαν ότι και σε εμάς, εν τω μεταξύ, συμβαίνουν σοβαρές καταστροφές, στις οποίες ο τοπικός πληθυσμός δεν είναι σε θέση να αντιδράσει.
Ο στόχος είναι πλέον η υλοποίηση της διακήρυξης του Κυότο, ενώ η επόμενη διάσκεψη κορυφής στη Χάγη πρέπει να προχωρήσει ακόμη περισσότερο σε σύγκριση με τις μέχρι τούδε προσπάθειές μας.
Αφού μάλιστα είναι πλέον σαφές ότι κύριος υπεύθυνος για τις κλιματικές αλλαγές είναι το διοξείδιο του άνθρακα, καθώς η κυκλοφορία αυξάνεται διαρκώς, πρέπει πρωτίστως να κατατεθούν συγκεκριμένες προτάσεις για το πώς θα περιοριστεί η κυκλοφορία των οχημάτων στις πόλεις, πώς πρέπει να φορολογηθούν σωστά οι διαμετακομιστικές συναλλαγές ή πώς θα διαμορφωθούν ορθά τα οδικά τέλη.
Ο στόχος είναι, πέραν του συγκεκριμένου εμπορίου εκπομπών, να ληφθούν μέτρα, ούτως ώστε να τεθούν όλα τα ανωτέρω υπό έλεγχο.
Δεν θα ήθελα να θέσω υπό αμφισβήτηση ή να προσβάλω την έννοια της κινητικότητας - άλλωστε τη χρειαζόμαστε -, πρέπει ωστόσο να αλλάξουμε τη φιλοσοφία μας σε θέματα κυκλοφορίας, ενώ το εμπόριο εκπομπών δεν επιτρέπεται να μας κάνει να πάψουμε πλέον να συζητούμε για συγκεκριμένα μέτρα.
Η Ευρώπη πρωτοπορεί σε θέματα περιβαλλοντικής πολιτικής και εάν θέλουμε να διατηρήσουμε την αξιοπιστία μας, τότε πρέπει να προχωρήσουμε πέρα από ό,τι σήμερα αναφέρει η Λευκή Βίβλος.
Κύριε Πρόεδρε, θέλω να καταθέσω τις ανησυχίες και τους φόβους του Ευρωπαϊκού Κοινοβουλίου για το ζήτημα της Διάσκεψης της Χάγης.
Πρώτον, όπως αναφέρθηκε πρωτύτερα, υπάρχει το θέμα της συμμετοχής των ευρωβουλευτών στη διάσκεψη.
Όποιες πολιτικές της Ευρωπαϊκής Ένωσης προκύψουν από αυτήν τη Διάσκεψη στη Χάγη θα πρέπει να έρθουν σε αυτό το Κοινοβούλιο για συζήτηση, τροποποίηση και συμφωνία, οι ευρωπαϊκές πολιτικές εννοώ.
Οι εθνικές πολιτικές, όποιες και αν είναι αυτές, θα πρέπει να περάσουν από τα εθνικά κοινοβούλια, αλλά εμείς θα έχουμε λόγο σε ό,τι περιβληθεί τη μορφή πολιτικής της Ευρωπαϊκής Ένωσης κατά συνέπεια της Διάσκεψης της Χάγης.
Μέχρι τώρα, η συμμετοχή μας στην αντιπροσωπεία της ΕΕ που μας έχουν υποσχεθεί περιορίζεται σε τρεις βουλευτές.
Παράλληλα, η ακριβής φύση της κοινοβουλευτικής συμμετοχής είναι πολύ ασαφής.
Θα θέλαμε να στείλουμε μεγαλύτερη αντιπροσωπεία.
Καταλαβαίνουμε ότι το COREPER θα το συζητήσει αυτό την επόμενη εβδομάδα αλλά θα θέλαμε να μας ενημερώσει σχετικά ο Επίτροπος.
Θα θέλαμε επίσης να ενημερωθούν οι εκπρόσωποί μας πριν από τη διάσκεψη.
Ελπίζω να έχουμε πλήρη ενημέρωση από τον Επίτροπο, θα μας πει σε ένα λεπτό, και να λάβουμε κάθε απαραίτητη ενημέρωση και κατά τη διάρκειά της.
Αλλά αυτό δεν είναι όλο: θέλουμε οι εκπρόσωποί μας να παραστούν σε όλες τις συναντήσεις της αντιπροσωπείας της ΕΕ, συμπεριλαμβανόμενων εκείνων όπου θα συζητηθούν θέματα τακτικής και πολιτικής.
Δεν νομίζουμε ότι ζητούμε πολλά.
Δεδομένης της συμμετοχής μας στο νομοθετικό έργο της Ευρωπαϊκής Ένωσης, είναι παράλογο η Επιτροπή και το Συμβούλιο να κρατούν τις διαπραγματεύσεις για λογαριασμό τους.
Δεύτερον, υπάρχει το ζήτημα του πόσο ειλικρινείς είναι πραγματικά οι βιομηχανικές χώρες, συμπεριλαμβανόμενων των Ηνωμένων Πολιτειών, για την COP6 και την επικύρωση του Πρωτοκόλλου του Κυότο.
Επιθυμούν και, με κάθε ειλικρίνεια, επιθυμούμε και εμείς να προχωρήσουμε πραγματικά ή θα γίνουμε μάρτυρες ενός απότομου φρεναρίσματος;
Από ό,τι φαίνεται, υπάρχουν ήδη συντριπτικές αποδείξεις για την κλιματική αλλαγή, ωστόσο, σε πρόσφατη συνάντησή της με μέλη του Κογκρέσου των Ηνωμένων Πολιτειών, ευτυχώς με τηλεδιάσκεψη, η Επιτροπή Περιβάλλοντος απεκόμισε την εντύπωση ότι το Κογκρέσο δεν θα συμφωνήσει με την επικύρωση του Πρωτοκόλλου του Κυότο.
Τώρα, αν οι Ηνωμένες Πολιτείες δεν μπορούν να συμφωνήσουν με τέτοια μέτρα υπέρ του περιβάλλοντος σήμερα που η οικονομία τους είναι τόσο ανθηρή, τι πιθανότητες έχουμε σε άλλη χρονική στιγμή όπου τα πράγματα ίσως να μην είναι και τόσο ρόδινα;
Θα θέλαμε τις απόψεις της Επιτροπής για το μέχρι ποιου σημείου είναι πιθανόν να σαμποτάρουν οι Αμερικανοί τη Διάσκεψη της Χάγης και τι θα μπορούσαμε να διασώσουμε από το ναυάγιο.
Αν οι Ηνωμένες Πολιτείες παρουσιάσουν ισχυρές ενδείξεις ότι δεν θα υπογράψουν ποτέ το Πρωτόκολλο του Κυότο χωρίς τη συμμετοχή των κύριων αναπτυσσόμενων χωρών, τότε τι προοπτικές έχουμε για να συγκεντρώσουμε μία συμμαχία κρατών που θα το επικυρώσουν, και τι κίνδυνος υπάρχει να τεθεί η Ευρωπαϊκή Ένωση σε μειονεκτική οικονομική θέση;
Θα θέλαμε επίσης να μας δώσει η Επιτροπή ένα σαφές χρονοδιάγραμμα για τα μέτρα που σχεδιάζει να αναλάβει για την κλιματική αλλαγή τον επόμενο χρόνο.
Γνωρίζω ότι αυτό μπορεί να σημαίνει ότι θα σηκώσει το πέπλο του 6ου Προγράμματος Δράσης για το Περιβάλλον, αλλά τώρα είναι η κατάλληλη στιγμή για να μας διασαφηνίσει τι μπορούμε να περιμένουμε σε γενικές γραμμές.
Τέλος, δεδομένου ότι γνωρίζουμε τα αίτια της κλιματικής αλλαγής, ή είναι αρκετά σαφές ότι γνωρίζουμε τα αίτια της κλιματικής αλλαγής, οι μελλοντικές γενιές δύσκολα θα μας συγχωρήσουν που αργήσαμε τόσο πολύ να την αντιμετωπίσουμε.
Οι κυβερνήσεις φοβούνται να φορολογήσουν τα καύσιμα επειδή τρέμουν μήπως δεν επανεκλεγούν.
Αυτό είναι ανθρώπινο και ίσως αναπόφευκτο.
Αλλά θα μπορούσαμε τουλάχιστον να διοχετεύσουμε περισσότερους πόρους στην ανάπτυξη εναλλακτικών, ανανεώσιμων πηγών ενέργειας και να τις μετατρέψουμε σε πραγματικές εναλλακτικές λύσεις σύντομα.
Είναι πολύ λυπηρό ότι πέρυσι στην ουσία περικόψαμε τα κονδύλια της Ευρωπαϊκής Ένωσης για τις ανανεώσιμες πηγές ενέργειας, το πρόγραμμα SAVE, στο οποίο αφιερώνουμε τώρα ένα μέρος των χρημάτων που δαπανώνται για την επιχορήγηση του καπνού.
Οι μελλοντικές γενιές δεν θα μας συγχωρήσουν γι' αυτό και θα έχουν δίκιο.
(Χειροκροτήματα)
.
Επιτρέψτε μου πρώτα απ' όλα να ευχαριστήσω τον εισηγητή, τον κ. Moreira Da Silva, που παρουσίασε δύο εξαιρετικές εκθέσεις για την τρέχουσα στρατηγική μας σχετικά με την αλλαγή του κλίματος.
Επιτρέψτε μου επίσης να εκφράσω την εκτίμησή μου για το συνεχιζόμενο ενδιαφέρον του Ευρωπαϊκού Κοινοβουλίου για το παγκόσμιο πρόβλημα της κλιματικής αλλαγής.
Χαιρετίζω τη σημερινή διεξοδική συζήτηση επί του θέματος.
Η συζήτηση αυτή είναι ιδιαίτερα επίκαιρη αφού πρόκειται να ληφθούν καίριες αποφάσεις σε τέσσερις μόλις εβδομάδες από σήμερα, στην έκτη διάσκεψη των συμβαλλόμενων μερών της Διάσκεψης για την Κλιματική Αλλαγή - τη λεγόμενη COP6 - στη Χάγη.
Όπως ξέρετε, η Ευρωπαϊκή Ένωση είναι θερμός υποστηρικτής της θέσης σε ισχύ του Πρωτοκόλλου του Κυότο το αργότερο μέχρι το 2002, πράγμα που σημαίνει Ρίο συν δέκα χρόνια.
Η Ευρωπαϊκή Ένωση σκοπεύει να επικυρώσει το πρωτόκολλο μόλις ολοκληρωθεί επιτυχώς η COP6 με αποφάσεις που κατοχυρώνουν την περιβαλλοντική ακεραιότητα και την αξιοπιστία του πρωτοκόλλου.
Για να επιτευχθεί αυτό, είναι ουσιώδες η Ευρωπαϊκή Ένωση να αναλάβει έντονο και ενεργό ηγετικό ρόλο.
Από αυτήν την άποψη, θα συνοψίσω στην συνέχεια τους κύριους στόχους της ΕΕ για την COP6.
Κατ' αρχήν, πρέπει να διασφαλίσουμε ότι οι βιομηχανικές χώρες θα λάβουν μέτρα στις επικράτειές τους.
Οι βιομηχανικές χώρες εκπέμπουν τα περισσότερα αέρια θερμοκηπίου και είναι ευθύνη τους να ηγηθούν στην προσπάθεια αντιμετώπισης της κλιματικής αλλαγής.
Η έκβαση της COP6 πρέπει να το διασφαλίζει αυτό εξισορροπώντας τη χρήση των μηχανισμών του Κυότο όπως το εμπόριο εκπομπών με την εσωτερική δράση - συμπληρωματικότητα - και να απαντήσει στην ανάγκη να σημειωθεί πρόοδος στις πολιτικές μείωσης των εκπομπών έως το 2005.
Δεύτερον, πρέπει να εξασφαλίσουμε την εκπλήρωση των στόχων του Πρωτοκόλλου του Κυότο.
Οι βιομηχανικές χώρες συμφώνησαν σε κάποιους στόχους μείωσης σύμφωνα με το πρωτόκολλο του Κυότο.
Για να εξασφαλίσουμε την ικανοποίηση αυτών των στόχων, πρέπει στην COP6 να συμφωνήσουμε σε ένα σθεναρό πλαίσιο κανόνων για τους μηχανισμούς του Κιότο και ένα ισχυρό και αποτελεσματικό σύστημα συμμόρφωσης.
Αυτά είναι απαραίτητα για την αποτελεσματική λειτουργία των μηχανισμών, γιατί οι αγορές μπορούν να λειτουργήσουν αποτελεσματικά μόνο με ένα σθεναρό θεσμικό πλαίσιο.
Τρίτον, για να συνεχίσουν να έχουν κάποιο νόημα οι στόχοι: η Ευρωπαϊκή Ένωση διατηρεί σοβαρές ανησυχίες για την συμπερίληψη των συλλεκτών αερίων του θερμοκηπίου λόγω της επιστημονικής και άλλων μορφών αβεβαιότητας και των κινδύνων που συνδέονται με αυτούς.
Διατηρεί επίσης ανησυχίες σχετικά με τη δυνητική κλίμακα των συλλεκτών γιατί αυτό επηρεάζει την ανάγκη ανάληψης δράσης από τις βιομηχανικές χώρες για να μειώσουν τις εκπομπές τουs.
Αν δεν διαλυθούν αυτές οι ανησυχίες, δεν μπορούμε να συμφωνήσουμε να συμπεριληφθούν πρόσθετες δραστηριότητες δασοκομίας και χρήσης γης πέρα από την αναδάσωση και την αποψίλωση.
Οι συλλέκτες δεν πρέπει να συμπεριληφθούν στον ΜΚΑ - τον μηχανισμό καθαρής ανάπτυξης - γιατί ο μηχανισμός αυτός πρέπει να χρησιμοποιηθεί για την επίτευξη κοινωνικής και οικονομικής ανάπτυξης των χωρών.
Τέταρτον, πρέπει να ανταποκριθούμε στις ανάγκες των αναπτυσσόμενων χωρών και των μεταβατικών οικονομιών προωθώντας την οικοδόμηση ικανότητας, τη μεταφορά τεχνολογίας και την βοήθεια για την προσαρμογή.
Από αυτήν την άποψη, οι ανάγκες των λιγότερο ανεπτυγμένων χωρών αξίζουν ιδιαίτερη προσοχή.
Στην COP6 πρέπει να αναπτύξουμε αυτά τα θέματα και να συμφωνήσουμε ότι ο μηχανισμός καθαρής ανάπτυξης πρέπει να βασιστεί σε ασφαλείς, περιβαλλοντικά υγιείς τεχνολογίες που θα βοηθήσουν αυτές τις χώρες να αναπτυχθούν με λιγότερο ρυπογόνο τρόπο.
Χαιρετίζω τη συμμετοχή των μελών του Ευρωπαϊκού Κοινοβουλίου στην αντιπροσωπεία της Κοινότητας στην COP6.
Η τελική απόφαση για τον αριθμό των ευρωβουλευτών που θα παρακολουθήσουν την COP6 αναμένεται να ληφθεί έως τις 31 Οκτωβρίου·η Επιτροπή πρότεινε να εκπροσωπηθεί το Ευρωπαϊκό Κοινοβούλιο με οκτώ βουλευτές.
Λαμβάνοντας υπόψη τους διεθνείς κανόνες που διέπουν μια τέτοια συμμετοχή, οι βουλευτές μπορούν να παρακολουθήσουν τις συνεδριάσεις της ολομέλειας και σας βεβαιώνω ότι οι συνεργάτες μου και εγώ θα κάνουμε ό,τι μπορούμε για να ενημερώνουμε τακτικά όλα τα μέλη που θα παραστούν στην COP6 σχετικά με τις διαπραγματεύσεις που δεν είναι ανοιχτές για τους παρατηρητές.
Μπορώ επίσης να υποσχεθώ τη διοργάνωση μίας κατάλληλης ενημέρωσης πριν από την έναρξη της COP6 ίσως μεταξύ 7 και 11 Νοεμβρίου, εάν είναι δυνατόν - θα προσπαθήσουμε να το κανονίσουμε όσο καλύτερα γίνεται.
Επιτρέψτε μου επίσης να σχολιάσω το θέμα της επικύρωσης χωρίς τις Ηνωμένες Πολιτείες.
Η Ευρωπαϊκή Ένωση εμμένει στην επικύρωση και τη θέση σε ισχύ του πρωτοκόλλου το αργότερο έως το 2002.
Με κάθε ευκαιρία, παροτρύνουμε τα άλλα συμβαλλόμενα μέρη, ιδίως τις ΗΠΑ και τη Ρωσία, να αρχίσουν και αυτά να ετοιμάζονται για την επικύρωση.
Ενώ θεωρητικά το πρωτόκολλο μπορεί να τεθεί σε ισχύ χωρίς επικύρωση από τις ΗΠΑ, ασφαλώς το να μην έχουμε τη συμμετοχή στο σύστημα του μεγαλύτερου παγκόσμιου εκπομπέα αερίων του θερμοκηπίου είναι η δεύτερη καλύτερη επιλογή.
Επίσης, κάτι τέτοιο θα έχει πιθανότατα σημαντικές συνέπειες και για την ανταγωνιστικότητα της ΕΕ.
Σημειώνω με ευχαρίστηση ότι η Επιτροπή έχει την υποστήριξη του Κοινοβουλίου και του Συμβουλίου στις προσπάθειές της να καταρτίσει ένα αποτελεσματικό ευρωπαϊκό πρόγραμμα για την αλλαγή του κλίματος.
Η γνωμοδότηση της Επιτροπής για το Περιβάλλον, τη Δημόσια Υγεία και την Πολιτική Καταναλωτών του Κοινοβουλίου σχετικά με αυτό το πρόγραμμα τονίζει ότι οι πολιτικές και τα μέτρα πρέπει να αποτελέσουν προτεραιότητα της στρατηγικής της ΕΕ για την κλιματική αλλαγή.
Είναι σημαντικό η πολιτική αυτή να τύχει της υποστήριξης όλων των ενδιαφερομένων και γι' αυτό, η Επιτροπή έχει ξεκινήσει αυτή τη διαδικασία με όλες τις ενδιαφερόμενες πλευρές στο πλαίσιο του προγράμματος για την αλλαγή του κλίματος.
Πρόσφατα, το Ευρωπαϊκό Συμβούλιο υιοθέτησε συμπεράσματα για τις πολιτικές και τα μέτρα περιορισμού των εκπομπών αερίων του θερμοκηπίου, επιβεβαιώνοντας τις επιλογές που έγιναν στο πλαίσιο του Ευρωπαϊκού προγράμματος για την αλλαγή του κλίματος.
Ταυτόχρονα, υποδεικνύουν ειδικότερες προτεραιότητες στους τομείς των μεταφορών, της αποτελεσματικής χρήσης της ενέργειας και της βιομηχανίας που πρέπει να αναπτυχθούν, λαμβάνοντας υπόψη τις περιβαλλοντικές συνέπειες και τη σχέση κόστους-αποτελεσματικότητας αυτών των μέτρων.
Οι συστάσεις αυτές θα εξετασθούν με προσοχή στη συνεχιζόμενη διαδικασία του Ευρωπαϊκού Προγράμματος για την Αλλαγή του Κλίματος.
Όπως ξέρετε, το πρόγραμμα "τρέχει" ήδη και οι έξι υφιστάμενες ομάδες εργασίας - ευέλικτοι μηχανισμοί, παροχή ενέργειας, κατανάλωση ενέργειας, μεταφορές, βιομηχανία και έρευνα, λειτουργούν από τον περασμένο Ιούνιο.
Από την αρχή, το Ευρωπαϊκό Πρόγραμμα για την Αλλαγή του Κλίματος ήταν μία άσκηση-πρόκληση ολοκλήρωσης για τις υπηρεσίες της Επιτροπής, τη βιομηχανία, τους ΜΚΟ και τους εθνικούς εμπειρογνώμονες.
Μετά τους πρώτους τέσσερις μήνες, η πρώτη εντύπωση είναι ασφαλώς θετική.
Αναπτύχθηκε μία εποικοδομητική στάση στις διάφορες ομάδες.
Μία έκθεση προόδου για αυτό το πρόγραμμα θα αποτελέσει τη βάση της προφορικής μου παρουσίασης στο ειδικό Συμβούλιο για το Κλίμα της 7ης Νοεμβρίου.
Παρά τον ελάχιστο χρόνο που είχε στη διάθεσή του, το πρόγραμμα προτείνει ήδη έναν πρώτο κατάλογο πιθανών μέτρων σε όλους τους σχετικούς τομείς.
Η προώθηση της συνδυασμένης θερμότητας και ηλεκτρικής ενέργειας και των ανανεώσιμων πηγών ενέργειας, η ενθάρρυνση της μετάβασης σε καύσιμα με χαμηλή περιεκτικότητα άνθρακα, η στήριξη της αποτελεσματικής χρήσης της ενέργειας στα κτίρια, η δημιουργία συνείδησης στις μεταφορές, οι βελτιώσεις στα ελαφρά οχήματα, τα μέτρα για τον έλεγχο των διαρροών και την ανάκτηση φθοριωμένων αερίων συγκαταλέγονται μεταξύ των προκαταρκτικών προτάσεων που προκύπτουν από το Ευρωπαϊκό Πρόγραμμα για την Αλλαγή του Κλίματος.
Στο τέλος αυτής της διαδικασίας διαβούλευσης το επόμενο καλοκαίρι, το πρόγραμμα για την αλλαγή του κλίματος θα έχει δώσει ώθηση και θα έχει επιταχύνει τις υπάρχουσες προτάσεις.
Ταυτόχρονα, όμως, θα έχει προάγει νέες ιδέες.
Γι' αυτό, το Ευρωπαϊκό Πρόγραμμα για την Αλλαγή τους Κλίματος είναι μία μοναδική ευκαιρία για την συγκέντρωση όλων των στοιχείων μίας φιλόδοξης στρατηγικής της ΕΕ για την κλιματική αλλαγή και η Επιτροπή θα το συνεχίσει οριστικοποιώντας τις πιο υποσχόμενες προτάσεις.
Σχετικά με την Πράσινη Βίβλο για την εμπορία των εκπομπών, θα ήθελα να ευχαριστήσω τα μέλη που τη μελέτησαν τόσο λεπτομερώς.
Η Επιτροπή ανυπομονεί να ακούσει τις απόψεις των ενδιαφερόμενων και, φυσικά, του Ευρωπαϊκού Κοινοβουλίου.
Οι διαφορές απόψεων σχετικά με τις λεπτομέρειες είναι αναμενόμενες, όταν προσεγγίζουμε ένα νέο εργαλείο στην πολιτική περιβάλλοντος και χαιρετίζω θερμά την υποστηρικτική και εποικοδομητική στάση του Ευρωπαϊκού Κοινοβουλίου.
Η εμπορία εκπομπών είναι μια νέα αντίληψη και είναι κατανοητή η δυσπιστία ορισμένων πλευρών.
Ελπίζω ότι η Πράσινη Βίβλος συνέβαλε στο να ξεπεραστεί αυτή η δυσπιστία.
Η εμπορία εκπομπών στο εσωτερικό της Ευρωπαϊκής Ένωσης είναι ένα άλλο μέτρο που θα συνυπάρξει με τα υπόλοιπα μέτρα που εφαρμόζονται σήμερα ή που προετοιμάζονται από την Επιτροπή στο πλαίσιο του προγράμματος για την αλλαγή του κλίματος.
Η Επιτροπή δεν βάζει όλα τα αυγά στο ίδιο καλάθι.
Η σημαντική μείωση των εκπομπών προϋποθέτει ένα ολόκληρο φάσμα πολιτικών και μέτρων.
Για να εντείνει τις συζητήσεις στο εσωτερικό της Ευρωπαϊκής Ένωσης, η Επιτροπή έδωσε μία γενική περιγραφή της λειτουργίας του συστήματος εμπορίας εκπομπών.
Η περιγραφή αυτή οπωσδήποτε δεν είναι οριστική.
Μπορεί μεν να δημιουργήθηκε η εντύπωση ότι η Πράσινη Βίβλος τείνει προς δεδομένες επιλογές, ωστόσο η Επιτροπή κινήθηκε πρωτίστως από το μέλημα να δούμε αυτό το νέο εργαλείο με ανοιχτό μυαλό και να συνηγορήσουμε υπέρ μιας συνετούς, προσεκτικής, βαθμιαίας ανάπτυξης της εμπορίας εκπομπών μέσα στην ΕΕ.
Αυτή ήταν η επιφύλαξη που έκανε την Επιτροπή να μην εξετάσει ευθύς εξαρχής το ενδεχόμενο να υπαχθούν στην εμπορία εκπομπών όλα τα αέρια του θερμοκηπίου και άλλοι τομείς, μεταξύ των οποίων οι μεταφορές και τα νοικοκυριά
Ένα σχήμα που αποδεικνύεται ότι λειτουργεί καλά μπορεί να επεκταθεί αργότερα αλλά πρώτα πρέπει να αποδείξει την αξία του.
Δεν νομίζω ότι η εμπορία εκπομπών ευνοεί την πυρηνική ενέργεια περισσότερο από οποιοδήποτε άλλο μέτρο κλιματικής αλλαγής που εξετάζεται στο πλαίσιο του Ευρωπαϊκού Προγράμματος για την Αλλαγή του Κλίματος.
Δεν εξετάζουμε το ενδεχόμενο να συμπεριληφθεί η πυρηνική ενέργεια σε ένα σύστημα εμπορίας εκπομπών.
Το επιχείρημα για την έναρξη το 2005 παραμένει ισχυρό, πόσο μάλλον που η Κοινότητα μπορεί να ωφεληθεί μαθαίνοντας και πράττοντας.
Πράγματι, τα κράτη μέλη ήδη κάνουν κάποιες κινήσεις και το κοινό συμφέρον της Κοινότητας πρέπει να παραμείνει ως προτεραιότητα στο μυαλό μας.
Επιπλέον, προτίθεμαι - και ήδη είχα κάποιες συζητήσεις γι' αυτό τον περασμένο Οκτώβριο - να συμπεριλάβω τις χώρες της κεντρικής και ανατολικής Ευρώπης σε οποιοδήποτε μελλοντικό σύστημα εμπορίας εκπομπών.
Τέλος, οι αντιδράσεις που λάβαμε έως τώρα για την Πράσινη Βίβλο - 50 περίπου - αντανακλούν το μεγάλο ενδιαφέρον που υπάρχει γι' αυτό το εργαλείο.
Οι γνώμες για το τι πρέπει να γίνει στη συνέχεια ποικίλλουν και η Επιτροπή θα αποφασίσει πώς θα προχωρήσει τους επόμενους μήνες, αφού αναλύσουμε πιο λεπτομερειακά τις συστάσεις και όταν θα ξέρουμε τα αποτελέσματα της COP6.
Η Επιτροπή πάντοτε επιθυμούσε και συνεχίζει να επιθυμεί, ό,τι ενέργειες αναλάβει η Κοινότητα σχετικά με την εμπορία εκπομπών να είναι πλήρως συμβατές με το σύστημα εκπομπών του Πρωτοκόλλου του Κυότο, όταν αυτό τεθεί σε ισχύ.
Ως γνωστό, το σύστημα της ΕΕ θα τεθεί σε ισχύ το 2005 ενώ το διεθνές σύστημα εμπορίας του Κιότο θα τεθεί σε ισχύ αργότερα.
Εν κατακλείδι, μπορώ να εκφράσω τη γενική στήριξη προς τα ψηφίσματά σας και θα ήθελα γι' άλλη μια φορά να εκφράσω τις ευχαριστίες μου και την εκτίμησή μου για τις εποικοδομητικές προσπάθειες του Ευρωπαϊκού Κοινοβουλίου να ευαισθητοποιήσει τους πολίτες για την κλιματική αλλαγή καθώς και για την υποστήριξή του προς την Επιτροπή στον τομέα της υλοποίησης.
(Χειροκροτήματα)
Κυρία Επίτροπε, θα μου επιτρέψετε, εντός μιας πραγματικά ωραίας έκθεσης σαν αυτή του αξιότιμου κ. Da Silva και του σεναρίου που μας περιγράψατε προ ολίγου, να σταθώ μια στιγμή σε ένα γεγονός που αποκτά δραματικές διαστάσεις, στα γεγονότα των πλημμύρων που σημάδεψαν την περασμένη εβδομάδα τεράστιες περιοχές της Ευρώπης μας: τη Βόρεια Ιταλία πρώτα απ' όλα, αλλά έπειτα και τη Γαλλία και την Ισπανία.
Αρχίζουμε να συνηθίζουμε μια γλώσσα που χαρακτηρίζει με δραματικό τρόπο την εποχή μας· λέξεις όπως φουσκοποταμιά, υπερχείλιση, πλημμύρα αποτελούν τμήμα ενός λεξιλογίου που καθίσταται σχεδόν καθημερινό.
Πιστεύουμε ότι αυτό είναι μια δραματική συνέπεια των κλιματικών αλλαγών, στις οποίες το κοινωνικό και οικονομικό σύστημα πρέπει να προβλέψει μια μορφή αντίστασης.
Ακόμη και οι ειδικοί του κλίματος μας λένε ότι αλλάζει η μετεωρολογία των περιφερειών μας.
Οι υπερβολικές βροχοπτώσεις των περασμένων ημερών χρησίμευσαν για την επανεξισορρόπηση του περυσινού κλίματος, στο οποίο επικράτησε η ξηρασία.
Μας λένε ότι η τάση για ξηρασία θα εμφανισθεί ξανά και θα επιδεινωθεί κατά τα προσεχή έτη, εναλλασσόμενη με μερικές καταρρακτώδεις βροχές και με τις συνακόλουθες υπερχειλίσεις.
Είναι λοιπόν καιρός, τώρα που έχουν ενταφιαστεί δυστυχώς οι νεκροί μας, που έχουν φύγει οι δημοσιογράφοι από τις πληγείσες περιοχές και που ο ποταμός, στη συγκεκριμένη περίπτωση ο Πάδος - εγώ κατοικώ πάνω στον Πάδο - ξαναπαίρνει την κανονική του ροή, να ανοίξουμε, όπως λέμε εμείς στην Ιταλία, την ομπρέλα, όχι για να εμφανιστούμε σαν την ολέθρια Κασσάνδρα, αλλά για να αξιολογήσουμε για άλλη μια φορά τις ανάγκες και τις θεραπείες.
Βέβαια, τα τελευταία χρόνια έκαναν μεγάλα βήματα μπροστά τα μέσα εγρήγορσης και συναγερμού, που επέτρεψαν να περιοριστούν οι διαστάσεις των καταστροφών, αλλά αυτό, παρότι αναγνωρίζουμε τη σπουδαιότητα και τη σημασία του, δεν μπορεί να θεωρηθεί πρωταρχικός παράγοντας.
Χρειάζεται μια αμυντική πολιτική, ακριβώς για να ακολουθήσουμε αυτά που μας λένε οι ειδικοί του κλίματος.
Χρειάζονται πολιτικές και περιφερειακές επιλογές προστασίας του εδάφους, ακόμα και όταν λάμπει ο ήλιος.
Υπογραμμίζω, επομένως, ορισμένους συλλογισμούς.
Ο πρώτος αφορά τη λογική της δομικής εργασίας του ανθρώπου, η οποία δεν μπορεί να λησμονηθεί: πρέπει να τελειοποιηθεί μέσω μιας όλο και πιο αυστηρής εφαρμογής του σχεδιασμού, των κανόνων και των ελέγχων και, προπαντός, πρέπει να επικεντρωθεί όσο το δυνατόν καλύτερα η γεωργική εργασία του ανθρώπου.
Στην πρόσφατη πλημμύρα του Πάδου, τα γεωργικά εδάφη λειτούργησαν ως δοχείο εξισορρόπησης προστατεύοντας τα αστικά και η γεωργία ανέκοψε την πλημμύρα απορροφώντας την η ίδια για να σώσει τα αστικά κέντρα.
Πρέπει, επομένως, να επιβεβαιωθεί αυτός ο ρόλος της γεωργίας ως προστάτιδας του περιβάλλοντος, που τις ημέρες της ηλιοφάνειας παραβλέπεται, λησμονείται και υποτιμάται.
Η γεωργική και περιβαλλοντική πολιτική, καθώς και η αστική και περιφερειακή, αγωνίζονται να βρουν μια κατάλληλη θέση για αυτές τις λειτουργίες.
Είναι απαραίτητο στην Ευρώπη να βρούμε τις κατάλληλες μορφές συντονισμού.
Κύριε Πρόεδρε, έχουμε να συζητήσουμε σήμερα τρία σημαντικά έγγραφα το οποία αφορούν μία από τις μεγαλύτερες προκλήσεις που αντιμετωπίζουμε, δηλαδή τις κλιματολογικές αλλαγές.
Προέρχομαι από μία βόρεια χώρα και από μία περιοχή όπου η θερμοκρασία αυτή την εποχή σπάνια ξεπερνά τους 7 βαθμούς και η βροχή σου μαστιγώνει την πλάτη.
Έτσι θα ήταν λογικό να μου αρέσει εκ πρώτης όψεως η ιδέα της αύξησης της θερμοκρασίας του πλανήτη.
Ωστόσο η κατάσταση δεν είναι τόσο απλή.
Οι κλιματολογικές αλλαγές που αντιμετωπίζουμε δεν είναι προς το συμφέρον κανενός μας.
Αντίθετα, το σενάριο διαγράφεται ακριβώς όπως περιγράφηκε πριν από λίγο, γεμάτο καταιγίδες, βροχές και πλημμύρες.
Και ας μη λησμονούμε τις αλλαγές στην πανίδα και τη χλωρίδα.
Η ζωή θα αλλάξει πραγματικά, και μάλιστα όχι προς το καλύτερο.
Τα τρία έγγραφα για τις κλιματικές αλλαγές που συζήτησε η Επιτροπή Περιβάλλοντος, Δημόσιας Υγείας και Προστασίας των Καταναλωτών μπορούν να θεωρηθούν ως έγγραφα που αντιπροσωπεύουν διάφορες χρονικές περιόδους.
Το ψήφισμα για τη Διάσκεψη της Χάγης είναι το πιο πρόσφατο.
Εκεί η Επιτροπή Περιβάλλοντος στην οποία συμμετέχω παρουσιάζει την άποψη αυτής, ελπίζουμε και της Ένωσης, σχετικά με το τί θα πρέπει να συμβεί στη Χάγη.
Το έγγραφο αυτό χαρακτηρίζεται από σημαντική ομοφωνία, κάτι ιδιαίτερα θετικά τώρα μάλιστα που αρχίζει η Διάσκεψη της Χάγης.
Το ψήφισμα υπογραμμίζει με τρόπο σαφή την ανάγκη να υπογραφεί το Πρωτόκολλο του Κυότο και να αναλάβουν οι βιομηχανικές χώρες την πρωτοβουλία προκειμένου να τεθεί τέλος στις αλλαγές του κλίματος.
Υπογραμμίζει επίσης με απόλυτη σαφήνεια ότι τα ελαστικά όργανα θα πρέπει να αποτελέσουν ένα συμπλήρωμα απλώς στα εθνικά μέτρα.
Χαίρομαι που αυτό ακριβώς πιστεύει και η Επίτροπος Wallstrφm.
Πιστεύω ότι ο πρόεδρος της Επιτροπής Περιβάλλοντος, Δημόσιας Υγείας και Προστασίας των Καταναλωτών έδωσε ένα σαφές μήνυμα ότι δεν είναι αρκετός ο αριθμός των τριών αντιπροσώπων του Ευρωπαϊκού Κοινοβουλίου στη Διάσκεψη της Χάγης.
Χαίρομαι επίσης που η Επίτροπος Wallstrφm ανέφερε ότι η πρόταση της Επιτροπής είναι για οκτώ αντιπροσώπους.
Το Ευρωπαϊκό Κοινοβούλιο και όσοι ασχολούνται με τα ζητήματα του περιβάλλοντος εντός του Κοινοβουλίου θα πρέπει να αντιμετωπιστούν στα σοβαρά και να μην χρησιμοποιούνται απλώς διακοσμητικά όταν κρίνεται σκόπιμο.
Είναι σημαντικό επίσης να υπογραμμίσουμε ότι όταν κάνουμε λόγο για τακτικές συναντήσεις και πληροφόρηση κατά τη Διάσκεψη της Χάγης, θα πρέπει όλα αυτά να γίνονται με τρόπο εποικοδομητικό.
Είναι σημαντικό να λαμβάνονται σοβαρά οι απόψεις των μελών του Κοινοβουλίου, έτσι ώστε να μην έχουμε μονόδρομη επικοινωνία.
Το ψήφισμα για το εμπόριο με τα δικαιώματα εκπομπών αποτελεί ένα καλό έγγραφο και βελτιώθηκε μάλιστα περαιτέρω με τις τροπολογίες της Επιτροπής Περιβάλλοντος.
Οι σημαντικότερες συμπληρώσεις είναι οι σαφέστερες αναφορές, όπως κάνει ακριβώς το έγγραφο COP 6, στο γεγονός ότι το εμπόριο με τα δικαιώματα εκπομπών δεν θα πρέπει να υπερβαίνει το 50% των μέτρων για τη μείωση των εκπομπών.
Είναι επίσης σημαντικό το γεγονός ότι απαιτούνται μετρήσιμοι στόχοι για κάθε χώρα και για κάθε τομέα.
Θα πρέπει επίσης να οριστούν νομικώς δεσμευτικά μέτρα τα οποία να υποχρεώνουν τα κράτη μέλη να τηρούν τις ποσοστώσεις τους.
Επικρατεί κάποια ανησυχία για το γεγονός ότι ορισμένοι τομείς δεν περιλαμβάνονται στο Πράσινο Βιβλίο, όπως για παράδειγμα οι μεταφορές.
Θεωρούμε ότι οι σχετικές εργασίες θα πραγματοποιηθούν σε επόμενα έγγραφα, δηλαδή η στρατηγική της ΕΕ και τα μέτρα για τη μείωση των εκπομπών και ότι ο τομέας των μεταφορών δεν θα μείνει έξω από τις συζητήσεις για τις κλιματολογικές αλλαγές.
Το μήνυμα είναι σαφέστατο: θα πρέπει να καλύπτονται όλες οι εκπομπές, ασχέτως προέλευσης, από κάποιο κατευθυντήριο μέσο, είτε με τη μορφή δικαιωμάτων εκπομπών, είτε με τη μορφή σχετικής νομοθεσίας, όμως θα πρέπει, επαναλαμβάνω, να ισχύουν συγκεκριμένοι περιορισμοί και κατευθυντήρια μέσα για κάθε τύπο εκπομπών.
Πολλοί έχουν αμφιβολίες για την πρόταση που αφορά το εμπόριο με τα δικαιώματα εκπομπών, κυρίως όσον αφορά τις κοινωνικοοικονομικές επιπτώσεις της πρότασης αυτής.
Εκφράζονται φόβοι για την απώλεια θέσεων απασχόλησης ή ότι οι επιχειρήσεις θα χρησιμοποιούν τη μία βιομηχανία κατά της άλλης.
Πιστεύω ότι στο σημείο 13 του ψηφίσματος κάνουμε αναφορά στις αμφιβολίες και στην ανησυχία που επικρατούν, ελπίζω δε ότι η αναφορά αυτή θα καθησυχάσει μερικούς τουλάχιστον από όσους ανησυχούν.
Θα ήθελα να υπογραμμίσω ότι στο σημείο αυτό η σουηδική εκδοχή του κειμένου έχει ένα προφανές λάθος.
Μόνο το μισό των τροπολογιών που δημοσιεύτηκαν στο σουηδικό έγγραφο έχουν γίνει δεκτές.
Το τρίτο έγγραφο είναι ίσως το σημαντικότερο μακροπρόθεσμα.
Αφορά τη στρατηγική της ΕΕ και τα μέτρα για τη μείωση των εκπομπών που προξενούν το φαινόμενο του θερμοκηπίου.
Αναφέρεται επίσης το έγγραφο αυτό στο τι πρέπει να γίνει, δηλαδή στην ανάγκη να αλλάξει ο τρόπος ζωής μας προκειμένου να επιτύχουμε τους στόχους που επιδιώκουμε.
Υποστηρίζουμε το έγγραφο αυτό.
Θα μας ικανοποιούσε ακόμη περισσότερο εάν ήταν πιο συγκεκριμένο και σαφές, ελπίζουμε όμως ότι θα καταστεί σαφέστερο με τις τροπολογίες που έκανε δεκτές η Επιτροπή Περιβάλλοντος, Δημόσιας Υγείας και Προστασίας των Καταναλωτών.
Κύριε Πρόεδρε, κυρία Επίτροπε, χαίρομαι που η συζήτηση για τις κλιματικές αλλαγές στην Ευρώπη και στον κόσμο μάς έδωσε την ευκαιρία να αναφερθούμε στον ισχυρό κυκλώνα που έπληξε μεγάλος μέρος της Ευρώπης.
Ο κυκλώνας αυτός, που οι Γερμανοί μετεωρολόγοι ονόμασαν Josιphine, έπληξε σε μεγάλο βαθμό το βορειοδυτικό τμήμα της Ιταλίας και κυρίως την περιοχή μου, την Κοιλάδα της Αόστα.
Μέσα σε τρεις τέσσερις ημέρες, καταγράφηκαν, σε συνολική επιφάνεια 10000 km2, κατά μέσο όρο 500 έως 700 mm βροχόπτωσης, ποσότητα που αντιστοιχεί χονδρικά στις βροχοπτώσεις ενός ολόκληρου έτους. τρόμος επομένως έπληξε την Κοιλάδα της Αόστα όπως και τις άλλες περιοχές και χώρες και η επώδυνη αυτή δοκιμασία έθεσε τις περιοχές αυτές πραγματικά σε κατάσταση πολέμου έχοντας ως αποτέλεσμα ένα μακρύ και δαπανηρό κατάλογο ζημιών.
Προς τι λοιπόν η Ευρωπαϊκή Ένωση;
Για να αλλάξει τον τρόπο ζωής μας και ταυτόχρονα να κατανοήσει κυρίως τις κλιματολογικές αλλαγές, να κινητοποιήσει τα ευρωπαϊκά κονδύλια που είναι αναγκαία για την ικανοποίηση των αναγκών των πληθυσμών και τέλος, σύμφωνα με την ορεσίβια λογική μου, για να ανταποκριθεί στην πραγματική ανάγκη επέμβασης στις ορεινές περιφέρειες της Ευρώπης, ειδάλλως οι πλημμύρες αυτές ενδέχεται δυστυχώς να επαναληφθούν.
Κύριε Πρόεδρε, κυρία Επίτροπε, κυρίες και κύριοι συνάδελφοι, το κλίμα αλλάζει ήδη.
Την τελευταία χιλιετηρίδα η μέση θερμοκρασία μειώθηκε κατά ένα πέμπτο του βαθμού.
Αλλά τα τελευταία πενήντα χρόνια η μέση θερμοκρασία αυξήθηκε κατά ενάμιση βαθμό.
Η αύξηση της θερμοκρασίας επιταχύνεται διαρκώς.
Υπάρχουν πολλοί πολίτες που σκέφτονται ότι θα ήταν καλά να έχουμε μια θερμοκρασία ενός ή δύο βαθμών παραπάνω, αλλά το θερμό ρεύμα του Κόλπου του Μεξικού, που μας προσφέρει ένα ευχάριστο κλίμα, μπορεί ανά πάσα στιγμή να αντιστραφεί.
Τότε θα έχουμε στην Ευρώπη το κλίμα του Καναδά.
Το χειμώνα θα έχουμε πολλές εβδομάδες με θερμοκρασίες 20 έως 30 βαθμούς υπό το μηδέν.
Για να ανασχεθεί η αύξηση της θερμοκρασίας του πλανήτη πρέπει να ληφθούν ορισμένα δραστικά μέτρα.
Το πρωτόκολλο του Κυότο είναι πολύ περιορισμένο.
Μόνο και μόνο η αύξηση των αερομεταφορών τα επόμενα δεκαπέντε χρόνια θα αντισταθμίσει όλες τις μειώσεις που προβλέπονται στο πρωτόκολλο του Κυότο.
Η Κίνα εκπέμπει ήδη περισσότερα αέρια του θερμοκηπίου απ' όσο θα ήταν βιώσιμο.
Δεν μπορούμε να κλείσουμε τα μάτια μας μπροστά σε όλα αυτά.
Μετά το 2020 θα πρέπει και οι αναπτυσσόμενες χώρες να καταπολεμήσουν τις εκπομπές αερίων του θερμοκηπίου.
Αυτό όμως πρέπει να γίνει πάνω σε ισότιμη βάση.
Κάθε πολίτης του κόσμου έχει το ίδιο δικαίωμα σε εκπομπές CO2.
Όχι να εκπέμπουν οι Αμερικανοί 200 φορές περισσότερα απ' ό,τι οι κάτοικοι της Ανατολικής Αφρικής.
Πάνω στη βάση της ισότητας, θα πρέπει να αρχίσει μετά το 2008 το διεθνές εμπόριο πιστοποιητικών CO2.
Μόνο πάνω σ' αυτή τη βάση θα συμμετάσχουν οι αναπτυσσόμενες χώρες, όπως η Κίνα και η Ινδία.
Εάν στη Χάγη επιλέξουμε να ακολουθήσουμε την αμερικανική γραμμή της κηδεμονίας, ο δρόμος αυτός θα αποκλεισθεί.
Η πρόοδος περνάει μέσα από την αποτελεσματική χρήση της ενέργειας και από τις ανανεώσιμες πηγές ενέργειας, τόσο στο Βορρά όσο και στο Νότο.
Όχι με θάμνους 25 εκατοστών, όπως προτείνει η αυστραλιανή κυβέρνηση, ούτε και με άλλα δασικά προγράμματα που δεν είναι δυνατόν να εξακριβωθούν.
Δεν πρέπει επίσης να επιδοτήσουμε την πυρηνική ενέργεια με κονδύλια του μηχανισμού καθαρής ανάπτυξης.
Αυτό θα ήταν παράλογο τη στιγμή που η Αμερική και η Ευρώπη το μόνο που κάνουν είναι να κλείνουν πυρηνικά εργοστάσια.
Ευτυχώς, οι Υπουργοί μας και η Επιτροπή έχουν επιλέξει τη σωστή θέση.
Εξ ονόματος της πολιτικής μου ομάδας τους εύχομαι να διατηρήσουν τη θέση τους.
Πρέπει να επιδιώξουμε την ταχεία επικύρωση του πρωτοκόλλου του Κυότο.
Δεν πρέπει να εξαρτηθούμε από την αμερικανική Γερουσία.
Μετά την κύρωση του πρωτοκόλλου, οι εκπομπές CO2, θα επιφέρουν κάποιο κόστος.
Προς το παρόν είναι δωρεάν για τις μεγάλες βιομηχανίες και τα εργοστάσια παραγωγής ηλεκτρισμού στην Ευρώπη, που από κοινού ευθύνονται για το 45% των εκπομπών CO2.
Το Πράσινο Βιβλίο για το εμπόριο δικαιωμάτων εκπομπών στην Ευρώπη είναι μια πάρα πολύ καλή πρωτοβουλία.
Η Ευρώπη πρέπει να κάνει τα πάντα για να επιτύχει το στόχο του 8%.
Θα ήθελα να απευθύνω έκκληση στην Ευρωπαϊκή Επιτροπή να αναπτύξει πρόσθετες προτάσεις για τον περιορισμό των εκπομπών στον κλάδο των μεταφορών.
Μόνο εάν επιτύχουμε το στόχο του 8% θα διατηρήσουμε την αξιοπιστία μας.
Και μόνο τότε θα μπορέσουμε να πραγματοποιήσουμε άλματα στο χώρο του παγκοσμίου κλίματος.
Κύριε Πρόεδρε, όπως όλοι γνωρίζουμε τα ζητήματα που αφορούν το κλίμα αποτελούν ίσως το δυσκολότερο περιβαλλοντικό πρόβλημα της εποχής μας.
Αυτό δεν οφείλεται στο ότι δεν γνωρίζουμε τι αλλαγές θα πρέπει να γίνουν, αλλά στο ότι οι αναγκαίες αλλαγές έχουν τόσο μεγάλες επιπτώσεις στο σύνολο της πολιτικής μας για τις μεταφορές και την ενέργεια και στο σύνολο του τρόπου με τον οποίο καταναλώνουμε.
Αντιμετωπίζουμε θεμελιώδεις κοινωνικές αλλαγές προκειμένου να μειώσουμε την εκπομπή των αερίων που προκαλούν το φαινόμενο του θερμοκηπίου.
Οι πλέον ανεπτυγμένες χώρες, με υψηλό επίπεδο ζωής, αυτές που πραγματοποιούν και τις μεγαλύτερες εκπομπές τέτοιων αερίων ανά άτομο, φέρουν το μεγαλύτερο μέρος της ευθύνης προκειμένου να μειωθούν αυτές οι εκπομπές.
Στις παραμονές της Διάσκεψης της Χάγης είναι επομένως αποφασιστικής συμφωνίας να πείσουμε τις ΗΠΑ να δεχθούν μία συμφωνία η οποία να οδηγεί σε πραγματική πρόοδο και να επικυρώνει συγχρόνως το Πρωτόκολλο του Κυότο.
Μία υπεύθυνη πολιτική από τις πλέον αναπτυγμένες χώρες θα πρέπει να στηρίζεται στη μείωση των εκπομπών σε αυτές.
Εάν υπάρξουν περιθώρια για εμπόριο με δικαιώματα εκπομπών, κάτι για το οποίο πολύ αμφιβάλλω, αυτό θα πρέπει να αποτελέσει ένα μικρό μόνο μέρος της συνολικής πολιτικής.
Ένα τέτοιο εμπόριο θα πρέπει να ελέγχεται αυστηρά και να λαμβάνει υπόψη τις κοινωνικές πτυχές και τις μελλοντικές δυνατότητες ανάπτυξης των αναπτυσσομένων χωρών.
Το σύστημα αυτό μπορεί να καταστεί πολύ πιο επικίνδυνο στο μέλλον όταν η Ρωσία και οι αναπτυσσόμενες χώρες συμμετάσχουν στο εμπόριο των δικαιωμάτων εκπομπών, οπότε αυτό θα καταστεί παγκόσμιο.
Υπάρχουν ωστόσο άλλες μορφές ευέλικτων μηχανισμών που μπορεί να χρησιμοποιηθούν αποτελεσματικά σε παγκόσμιο επίπεδο.
Το εμπόριο δικαιωμάτων εκπομπών δεν μπορεί να αντικαταστήσει τις πραγματικές αλλαγές που απαιτούνται.
Το ίδιο ισχύει βέβαια και για την πυρηνική ενέργεια.
Αντ' αυτών χρειαζόμαστε μία αποτελεσματική πολιτική για εξοικονόμηση ενέργειας και υπέρ των ανανεώσιμων πηγών ενέργειας και των ανανεώσιμων καυσίμων, καθώς επίσης και αποτελεσματικούς περιβαλλοντικούς φόρους στις μεταφορές.
Κυρίως τα επιμέρους κράτη μέλη φέρουν την ευθύνη της επιβολής τέτοιων μέτρων.
Ένας κοινός ελάχιστος φόρος θα ήταν ένα θετικό μέτρο.
Αν δεν είναι δυνατό να συμφωνήσουμε για τη φορολόγηση των εκπομπών αερίων του θερμοκηπίου εντός της ΕΕ, θα πρέπει τουλάχιστον τα κράτη μέλη τα οποία είναι διατεθειμένα να προχωρήσουν να έχουν τη δυνατότητα ενός τέτοιου μέτρου.
Συμφωνούμε ως προς το περιεχόμενο με τα περισσότερα σημεία της έκθεσης Moreira Da Silva, αν και έχουμε περισσότερες επιφυλάξεις σχετικά με το εμπόριο δικαιωμάτων εκπομπών.
Το σύστημα αυτό μπορεί να αποτελέσει ένα ενδιαφέρον πείραμα σε επίπεδο ΕΕ, αλλά δεν μπορεί να αντικαταστήσει άλλα μέτρα.
Κύριε Πρόεδρε, τα τελευταία χρόνια υπήρξαμε μάρτυρες μιας εκθετικής αύξησης των καταστροφών στην επικράτειά μας: φυσικών καταστροφών που αναστάτωσαν σε πολλές περιπτώσεις ολόκληρες περιφέρειες και χώρες, φυσικών καταστροφών που δεν απορρέουν όμως μόνο από την αλλαγή των κλιματικών συνθηκών, που και αυτή εξάλλου οφείλεται στην παρέμβαση του ανθρώπου, αλλά που εξαρτώνται και από τις ανθρώπινες αλλαγές του εδάφους, από διοικήσεις, κυβερνήσεις και πολίτες που δεν ήταν ικανοί να προνοήσουν για τη βελτίωση, τη διατήρηση και τη διασφάλιση.
Φέτος, στην Ιταλία, υπήρξε πρώτα η τραγωδία στην Καλαβρία και έπειτα η σημερινή τεράστια τραγωδία με πάνω από 25 νεκρούς και πάνω από 45000 εκτοπισθέντες στον Βορρά.
Ιδιαίτερα επλήγησαν η Κοιλάδα της Αόστα, το Πεδεμόντιο και πολλές ζώνες της Κοιλάδας του Πάδου και της Καλαβρίας.
Πέρυσι, η τραγωδία στη Γαλλία κατέστρεψε αιωνόβια δάση με ανυπολόγιστη ζημιά για όλη την ανθρωπότητα.
Κύριε Πρόεδρε, πριν από πέντε χρόνια η Ιταλία είχε άλλη μια μεγάλη πλημμύρα.
Και σε εκείνη την περίπτωση καταστράφηκαν σπίτια, γέφυρες, δρόμοι, εργοστάσια, καταστήματα και ολόκληρα χωριά.
Εκείνη την εποχή, ως ευρωβουλευτής της Εθνικής Συμμαχίας, ζήτησα από την Επιτροπή να δημιουργηθεί αμέσως ένα μέτρο για τον προσδιορισμό των περιοχών που κινδυνεύουν από πλημμύρα και η υδρογεωλογική χαρτογράφηση των περιοχών της Ευρωπαϊκής Ένωσης.
Πέρασαν πέντε χρόνια, μιλάμε για μια νέα πλημμύρα και δεν υπάρχει ακόμη καμία υδρογεωλογική χαρτογράφηση.
Η Ευρώπη δεν έκανε καμία παρέμβαση, ούτε καν άσκησε πιέσεις στα κράτη μέλη για να τροποποιηθούν και να βελτιωθούν οι συνθήκες στην επικράτεια των διάφορων εθνών.
Ξαναπροτείνουμε τώρα την ίδια χαρτογράφηση, με την ελπίδα ότι δεν θα βρεθούμε, πέντε χρόνια αργότερα, ακόμα εδώ να μετράμε νεκρούς και να μεμφόμαστε τους εαυτούς μας που δεν κάναμε το καθήκον μας: μια χαρτογράφηση των περιοχών κινδύνου της Ευρωπαϊκής Ένωσης, μια οδηγία που να προσδιορίζει τα πρότυπα ασφαλείας για τις οικοδομές στις όχθες των ποταμών και των χειμάρρων, για να καθοριστούν λειτουργικά κριτήρια για τη διαχείριση των δέντρων και να απαγορευθούν οι εκσκαφές και οι υγειονομικές ταφές απορριμμάτων στις επικίνδυνες περιοχές, με κυρώσεις για όποιον τις εγκρίνει και για όποιον τις εκτελεί.
Πρέπει να πεισθούμε ότι η πρόληψη των κινδύνων για την περιβαλλοντική αναβάθμιση είναι η καλύτερη προστασία του περιβάλλοντος.
Ακόμη και η ίδια η ανάπτυξη, συμπεριλαμβανομένης της ανάπτυξης της υπαίθρου, πρέπει να είναι συμβατή με το περιβάλλον, δηλαδή με τον άνθρωπο.
Κύριε Πρόεδρε, συνάδελφοι, εδώ και μία περίπου δεκαετία η αλλαγή του κλίματος στην Ευρώπη προξενεί καταστροφές που δεν έχουν ακόμη μελετηθεί και αξιολογηθεί επαρκώς.
Η Παδανία, μια γεωγραφική και πολιτιστική περιοχή από τις πιο προηγμένες της Ευρώπης, υπέστη μια τραγική πλημμύρα με βαρύτατο απολογισμό ανθρώπινων θυμάτων και υλικών ζημιών.
Η ιταλική κυβέρνηση, διαθέτοντας εντελώς γελοία ποσά σε σχέση με τις διαστάσεις της καταστροφής - που είχε εξάλλου εξαγγελθεί - σε μια στρατηγική παραγωγική περιοχή για την Ιταλία και την Ευρώπη, συμπεριφέρεται σ' αυτούς τους εξαιρετικά ενεργούς πληθυσμούς με ακατάλληλο και ανεύθυνο τρόπο, χωρίς αποτελεσματικότητα, όπως καταδείχθηκε ήδη με τους σεισμοπαθείς πληθυσμούς της Ούμπρια και τους πλημμυροπαθείς της Νότιας Ιταλίας.
Καμία σημαντική παρέμβαση πρόληψης και υδρογεωλογικής συστηματοποίησης δεν έχει γίνει ακόμη.
Η Ευρώπη πρέπει να καταστεί εγγυήτρια, να παρέμβει ενώπιον της ιταλικής κυβέρνησης για να αναγνωριστεί αμέσως όλη η ζημιά των επιχειρήσεων - οι οποίες, εξάλλου, πρέπει να απαλλαγούν από την καταβολή οποιουδήποτε τύπου φορολογίας - και των πολιτών, οι οποίοι, βοηθούμενοι από ένα δραστήριο και υποδειγματικό τοπικό εθελοντικό σώμα, ανασκουμπώθηκαν αμέσως για να αποκαταστήσουν την ομαλότητα.
Κύριε Πρόεδρε, κυρία Επίτροπε, συνάδελφοι, κατ' αρχάς, θα ήθελα να ευχαριστήσω θερμά τον εισηγητή, Jorge Moreira da Silva, για την εξαιρετική εργασία και έκθεσή του!
Η προστασία του κλίματος δεν αποτελεί κάποιο δευτερεύον ζήτημα για φανατικούς οπαδούς της οικολογίας, αλλά μια από τις μεγαλύτερες προκλήσεις του καιρού μας.
Οι τρομερές καταιγίδες και πλημμύρες, οι οποίες έπληξαν την Ευρώπη και τον κόσμο κατά τη διάρκεια των τελευταίων μηνών, θα πρέπει να μας αφυπνίσουν.
Σχεδόν όλοι οι επιστήμονες διαβεβαιώνουν ότι θα αυξηθούν δραστικά, εάν δεν μειώσουμε ορατά τα αέρια θερμοκηπίου.
Ως εκ τούτου, η προστασία του κλίματος αποτελεί μια ακόμα επιταγή οικονομικής λογικής.
Για το λόγο αυτό, αγανακτώ όταν ενόψει αυτής της πρόκλησης στη συζήτηση για την προστασία του κλίματος λέγεται κατά κόρον, τι δεν θέλουμε και όχι τι πραγματικά θέλουμε.
Υπάρχει έλλειψη εναλλακτικών λύσεων και εποικοδομητικών συζητήσεων.
Πολλοί λένε ότι εμείς δεν θέλουμε καθόλου την πυρηνική ενέργεια.
Αλλοι λένε ότι δεν θέλουμε με κανένα τρόπο φορολογικά μέτρα.
Ωστόσο, θεωρώ ότι πρέπει να αξιοποιηθεί κάθε ευκαιρία μείωσης των αερίων θερμοκηπίου.
Θυμώνω, επίσης, όταν κατά τη συζήτηση στα κράτη μέλη σχετικά με τους εθνικούς οικολογικούς φόρους, δικαίως μεν ασκείται κριτική στα εθνικά όργανα, υποβάλλονται όμως ελάχιστες θετικές προτάσεις.
Αυτός μάλιστα είναι ο λόγος για τον οποίο υπέβαλα εξ ονόματος της κοινοβουλευτικής ομάδας του Ευρωπαϊκού Λαϊκού Κόμματος αίτημα, το οποίο απαιτεί την καθιέρωση ενός ευρωπαϊκού φόρου για το κλίμα που θα καλύπτει όλα τα αέρια θερμοκηπίου και θα είναι ουδέτερη δημοσιονομικά.
Έχουμε την ευκαιρία να επανορθώσουμε τα λάθη που διαπράχθηκαν σε εθνικό επίπεδο και να δώσουμε ένα θετικό στίγμα για την Ευρώπη.
Η κοινοβουλευτική ομάδα του Ευρωπαϊκού Λαϊκού Κόμματος πρεσβεύει εξάλλου την άποψη, ότι η πυρηνική ενέργεια είναι απαραίτητη τουλάχιστον για τις επόμενες δεκαετίες, ούτως ώστε να ελαττωθεί η παραγωγή αερίων.
Η εγκατάλειψη της πυρηνικής ενέργειας, όπως σχεδιάζεται και υλοποιείται σε ορισμένα κράτη μέλη, είναι λανθασμένη, επειδή οι πυρηνικοί σταθμοί ηλεκτροπαραγωγής παράγουν αισθητά λιγότερα αέρια θερμοκηπίου από ό,τι η ενέργεια από ορυκτές πρώτες ύλες.
Προτού διακοπεί η χρήση της, πρέπει πρώτα να εξηγηθεί με ποιον τρόπο σκοπεύει κανείς να μειώσει τα αέρια θερμοκηπίου.
Κύριε Πρόεδρε, κυρία Επίτροπε, αγαπητοί συνάδελφοι, καταρχάς, θα ήθελα και εγώ με τη σειρά μου να ευχαριστήσω τον εισηγητή, διότι πιστεύω ότι κατόρθωσε να συνθέσει με έξοχο τρόπο τα διαφορετικά ενδιαφέροντα του Σώματος και να διαμορφώσει θέση για το Κοινοβούλιο.
Κυρία Επίτροπε, παρακολουθώ τη συζήτηση για το κλίμα σε αυτή την αίθουσα από το 1995.
Αυτό που βιώνω από το 1995, είναι ουσιαστικά ότι το συγκεκριμένο Κοινοβούλιο προβαίνει σε παραχωρήσεις και μάλιστα πάντοτε ενόψει της επιθυμητής προοπτικής, να προσδεθεί η χώρα που εκπέμπει περισσότερο διοξείδιο του άνθρακα στις αποφάσεις του Κυότο.
Έτσι, συμμετείχαμε και δηλώσαμε ότι αποδεχόμαστε το εμπόριο εκπομπών αερίων.
Επί της αρχής είμαστε υπέρ και προβήκαμε σε πολλές περαιτέρω παραχωρήσεις.
Ενίοτε όμως ο πήχης κατεβαίνει κατά τη γνώμη μου τόσο χαμηλά που μπορώ να ισχυριστώ ότι δεν μπορεί να κατέβει άλλο.
Περαιτέρω παραχωρήσεις δεν είναι δυνατό να γίνουν.
Για το λόγο αυτό, έχω τη γνώμη ότι θα έπρεπε πράγματι να επικεντρωθούμε στις μελλοντικές διαπραγματεύσεις, ότι εμείς, εάν δεν το καταφέρουν οι ΗΠΑ, θα πρέπει να υιοθετήσουμε μια διαδικασία επικύρωσης, συνάπτοντας εν συνεχεία συμφωνίες με άλλες χώρες, ότι θα έπρεπε εν τέλει η επικύρωση να είναι εφικτή, ακόμα και χωρίς τη συμμετοχή των ΗΠΑ, προκειμένου να προχωρήσει επιτέλους η όλη κατάσταση.
Δεν μπορούμε να υποχωρούμε διαρκώς μέχρι το σημείο μηδέν, χωρίς να είμαστε βέβαιοι ότι μετά το Κογκρέσο θα ψηφίσει υπέρ.
Κυρία Επίτροπε, έχω ασφαλώς παρακολουθήσει την ομιλία σας σχετικά με το πρόγραμμα για την αλλαγή του κλίματος (ΕΠΑΚ).
Ήταν μια κυριακάτικη ομιλία, για το τι θα μπορούσε να κάνει κανείς και πόσο όμορφα θα ήταν.
Μια τέτοια κυριακάτικη ομιλία έχω ακούσει τα τελευταία χρόνια ήδη μία ή περισσότερες φορές.
Θα ήθελα πολύ περισσότερο να αγωνιστώ τελικά μαζί σας για τη λήψη πιο συγκεκριμένων μέτρων, π.χ. για την έναρξη χρήσης ανανεώσιμων μορφών ενέργειας.
Σχετικά έχει υποβληθεί επίσης κάποια πρόταση, για την οποία αναρωτιέμαι ποια είναι η πολιτική της Επιτροπής, όταν από τη Γενική Διεύθυνση Ανταγωνισμού η εν λόγω πρόταση για την προώθηση των ανανεώσιμων μορφών ενέργειας παρεμποδίζεται με τα κονδύλια του χρηματοδοτικού πλαισίου για το περιβάλλον, ίσως μάλιστα και να αχρηστεύεται.
Θα ήθελα να μοχθήσω μαζί σας για την καθιέρωση προδιαγραφών ελάχιστης οικιακής ενέργειας.
Θα ήθελα να αγωνιστώ μαζί σας για ένα φορολογικό πλαίσιο με σκοπό την προώθηση αυτοκινήτων χαμηλής κατανάλωσης.
Συνεπώς, ας εγκαταλείψουμε επιτέλους τις κυριακάτικες ομιλίες και ας εστιάσουμε την προσοχή μας στη συγκεκριμένη καθημερινή πραγματικότητα, προκειμένου οι κυριακάτικες ομιλίες να μετατραπούν και αυτές σε πραγματικές καθημερινές ομιλίες!
Κύριε Πρόεδρε, χαίρομαι που ακούω ότι η Επίτροπος πιέζει για να παραστούν οκτώ βουλευτές του Σώματος στην COP6, αλλά θέλω να τονίσω ότι θέλουμε να παίξουμε έναν εποικοδομητικό ρόλο στη διαμόρφωση της στρατηγικής της ΕΕ.
Δεν θέλουμε να μας βγάλουν απ' έξω, όπως έγινε πρόσφατα με τα μέλη που παρακολούθησαν τη διάσκεψη της Παγκόσμιας Οργάνωσης Υγείας.
Βλέπουμε τον εαυτό μας ως συνεργάτες στο πλαίσιο του συνόλου των ευρωπαϊκών θεσμών που αγωνίζονται να βελτιώσουν την κατάσταση και να εξασφαλίσουν την επικύρωση του Πρωτοκόλλου του Κυότο.
Ας συγκρίνουμε, στο κάτω-κάτω, την ομοφωνία μας με την πρόσφατη εμπειρία μας από εκείνη την τηλεδιάσκεψη με μέλη του Κογκρέσου των Ηνωμένων Πολιτειών, η οποία, ειλικρινά, ήταν μία πολύ καταθλιπτική εμπειρία.
Ο πρόεδρος της Επιτροπής των Επιστημών Υγείας εξέφρασε την αμερικανική άποψη, ότι δηλαδή πρόκειται για ένα οικονομικό και όχι περιβαλλοντικό ζήτημα.
Αυτό δείχνει πραγματικά τις διαφορές μεταξύ της προσέγγισης των εκπροσώπων των Ηνωμένων Πολιτειών και εκείνων του Κοινοβουλίου μας.
Δεν αναγνώρισαν το γεγονός ότι πρέπει να κάνουμε θυσίες ή να δεχτούμε ότι έχουμε ιστορικές ευθύνες και από τις δύο πλευρές του Ατλαντικού ως οι μεγαλύτεροι εκπομπείς αερίων του θερμοκηπίου.
Παρά τις καλές προθέσεις μας, ωστόσο, από ό,τι φαίνεται, η Ευρωπαϊκή Ένωση, αντί να μειώσει τις εκπομπές CO2 έως το τέλος αυτής της δεκαετίας, θα φτάσει τελικά να τις αυξήσει.
Έτσι, οι προοπτικές για την COP6 δεν είναι καλές αλλά ούτε και οι προοπτικές για την ικανοποίηση έστω των στόχων του Κιότο φαίνονται πολύ καλές.
Την κατάσταση δεν βελτιώνουν ούτε οι κυβερνήσεις από όλη την Ευρωπαϊκή Ένωση που φωνάζουν για μείωση των τιμών των καυσίμων.
Αν σοβαρολογούμε σχετικά με το περιβάλλον, πρέπει να αντισταθούμε σε αυτές τις φωνές.
Δεν πρέπει να μειώσουμε τους φόρους των καυσίμων.
Λέω "ναι" στην εμπορία εκπομπών - ας το κάνουμε.
Ας σπεύσουμε επίσης να λάβουμε σε κάθε κράτος μέλος τα μέτρα που απαιτούνται για τη μείωση των εκπομπών από την κυκλοφορία, για την αύξηση της αποτελεσματικής χρήσης της ενέργειας, την προώθηση των ανανεώσιμων πηγών ενέργειας και της συνδυασμένης θερμότητας και ηλεκτρικής ενέργειας σε κάθε κράτος μέλος.
Η θλιβερή αλήθεια είναι ότι δεν θα καταφέρουμε να εμποδίσουμε την κλιματική αλλαγή ούτως ή άλλως αλλά αν δεν κάνουμε κάτι τώρα, τα προβλήματα θα επιδεινωθούν ακόμη περισσότερο.
Κύριε Πρόεδρε, κυρία Επίτροπε, αγαπητοί συνάδελφοι, ορισμένοι επιχειρούν να επαναφέρουν το θέμα της πυρηνικής ενέργειας στην ημερήσια διάταξη.
Πιστεύω ότι οι Ευρωπαίοι Υπουργοί Περιβάλλοντος έχουν μέχρι στιγμής κρατήσει την ιδιαίτερα συνετή στάση να αποκλείουν το θέμα αυτό από τον κατάλογο των ευέλικτων μηχανισμών.
Η πυρηνική ενέργεια είναι δαπανηρότερη σε σχέση με άλλες λύσεις, όπως λόγου χάριν την "ενεργειακή αποτελεσματικότητα" , και κάθε δολάριο που επενδύουμε στον τομέα των πυρηνικών είναι απώλεια για άλλες αποδοτικότερες επενδύσεις.
Η πυρηνική ενέργεια δεν ανταποκρίνεται πραγματικά στις ανάγκες των πληθυσμών, που επιθυμούν να διαμένουν σε σπίτια που θερμαίνονται ή ψύχονται ανάλογα με τις κλιματικές ζώνες στις οποίες διαβιώνουν.
Η πυρηνική ενέργεια δεν παρέχει καμία λύση, οι λύσεις εντοπίζονται στο πλαίσιο της συνδυασμένης παραγωγής θερμότητας και ηλεκτρισμού, βάσει της βιομάζας ή του φυσικού αερίου.
Η πυρηνική ενέργεια εξακολουθεί να είναι επικίνδυνη.
Αυτό αποδεικνύεται από το ατύχημα στο Tokai-mura, ενώ πενήντα χρόνια ύστερα από την έναρξη της χρήσης της πυρηνικής ενέργειας για μη στρατιωτικούς σκοπούς δεν έχουν εξευρεθεί ακόμη λύσεις για τα απόβλητα.
Έχουν ήδη επενδυθεί δισεκατομμύρια στην έρευνα χωρίς να υπάρχει πρόοδος.
Από την άλλη πλευρά, είμαι της γνώμης ότι πρέπει να εξετάσουμε ουσιαστικά το ενδιαφέρον που παρουσιάζει η αποτελεσματική χρήση της ενέργειας.
Μπορούμε να βοηθήσουμε πολύ περισσότερο τους Κινέζους, του Ινδούς, την Ινδονησία, τους Πακιστανούς, παρέχοντάς τους τα μέσα ώστε να αγοράσουν ψυγεία που δεν καταναλώνουν πολλή ενέργεια, διότι ο αριθμός των ψυγείων θα ανέλθει σε 800 εκατομμύρια μέσα στα επόμενα δέκα χρόνια.
Αυτό ακριβώς θα καθορίσει τις εκπομπές διοξειδίου του άνθρακα (CO2) των αναπτυσσόμενων χωρών πολύ περισσότερο από τους δύο ή τρεις, τέσσερις ή πέντε πυρηνικούς αντιδραστήρες που ενδεχομένως τους πουλήσουμε.
Κύριε Πρόεδρε, ο εισηγητής δηλώνει με βεβαιότητα ότι η αλλαγή του κλίματος είναι ένα από τα πλέον σοβαρά περιβαλλοντικά προβλήματα που αντιμετωπίζουμε.
Αν και έχουν περάσει ήδη τρία χρόνια από τη Διάσκεψη του Κυότο και από τη δέσμευση για τη μείωση κατά 8% των αερίων που συμβάλλουν στο φαινόμενο του θερμοκηπίου σε σχέση με τα επίπεδα του 1990, η Ευρωπαϊκή Υπηρεσία Περιβάλλοντος μας υπενθυμίζει ότι αν δεν ληφθούν πολύ συγκεκριμένα πολιτικά μέτρα, αυτή η μείωση δεν θα πραγματοποιηθεί, αλλά το αντίθετο: θα αυξηθούν κατά 6% οι εκπομπές αερίων που συμβάλλουν στο φαινόμενο του θερμοκηπίου.
Θα πρέπει να ληφθεί υπόψη ότι οι εκπομπές που αυξάνονται ταχύτερα είναι ίσως εκείνες που παράγονται από τις μεταφορές, οι οποίες ενδέχεται να φθάσουν μέχρι και σε ποσοστό 39% το 2010.
Συμμερίζομαι επίσης την ανησυχία του εισηγητή για το γεγονός ότι τα συγκεκριμένα μέτρα και οι πολιτικές πρέπει να έχουν προτεραιότητα έναντι του εμπορίου των δικαιωμάτων εκπομπής, η οποία πρέπει να είναι συμπληρωματική τους.
Δεν συμμερίζομαι καθόλου την πίστη και τον ενθουσιασμό του κ. Liese για την πυρηνική ενέργεια.
Θεωρώ, όπως και ο συνάδελφος που παρενέβη προηγουμένως, ότι η πυρηνική ενέργεια έχει προβλήματα που δεν έχουν επιλυθεί και με καθησυχάζει το γεγονός ότι η Επίτροπος λέει ότι, στις προτάσεις που μελετώνται, δεν θα βγει ενισχυμένη η πυρηνική ενέργεια.
Εν πάση περιπτώσει, πιστεύουμε ότι η προτεραιότητα της Ευρωπαϊκής Ένωσης πρέπει να είναι οι συγκεκριμένες πολιτικές και τα μέτρα και ο καθορισμός ενός ευρωπαϊκού προγράμματος για την αλλαγή του κλίματος με επίσης συγκεκριμένους στόχους και σκοπούς και μας ανησυχεί το γεγονός ότι ίσως να μην είναι αυτή η φιλοσοφία που θα υποστηριχθεί στην επόμενη συνάντηση στην Χάγη.
Τελειώνω, κύριε Πρόεδρε, υπενθυμίζοντας και εγώ, όπως και άλλοι συνάδελφοι, τις πλημμύρες στην Ισπανία και την Ιταλία, που μας φαίνονται, όπως και άλλες από τις επονομαζόμενες φυσικές καταστροφές, ότι συνιστούν μια έκφραση των κλιματικών αλλαγών.
Κύριε Πρόεδρε, κυρία Επίτροπε, κυρίες και κύριοι, κατά πρώτον θέλω να προσθέσω και τα δικά μου συγχαρητήρια σε αυτά που ήδη δέχθηκε ο εισηγητής για αυτές τις δύο θαυμάσιες εκθέσεις.
Σχετικά με την πρώτη έκθεση, θα κάνω μόνο μια απλή αναφορά στις πλημμύρες και τα θύματα στην Ανατολική Ισπανία, που αποδίδονται στην αλλαγή του κλίματος, καθότι αναφέρθηκαν ήδη και από τους δύο προηγούμενους ομιλητές.
Σχετικά με τη δεύτερη έκθεση, θεωρώ ότι το εμπόριο των δικαιωμάτων εκπομπής αερίων πρέπει να προσεγγισθεί ως μέσο διευκόλυνσης της τήρησης των υποχρεώσεων του Πρωτοκόλλου του Κυότο.
Έναντι του ευέλικτου αυτού μηχανισμού μπορούν να υιοθετηθούν διάφορες στάσεις: προσδοκίας, αντιδραστικές ή ενεργητικές.
Πιστεύω ότι, τόσο από οικονομική όσο και από περιβαλλοντική άποψη, πρέπει να υιοθετήσουμε την ενεργητική προσέγγιση.
Μεταξύ των λόγων που συνηγορούν υπέρ αυτού είναι η ρεαλιστική θεώρηση ότι θα επιτρέψει την επίτευξη βραχυπρόθεσμων περιβαλλοντικών στόχων με τον καθορισμό συγκεκριμένων επιπέδων μείωσης, καθώς και χρονοδιαγραμμάτων προς τήρηση.
Ταυτόχρονα, θα αποτελέσει και μια ευκαιρία για να δοθούν κίνητρα για την έρευνα και την ανάπτυξη της τεχνολογίας του ελέγχου της ρύπανσης, αντίθετα με την άποψη αυτών που πιστεύουν ότι αυτός ο μηχανισμός αποτελεί μια μορφή που επιτρέπει την διαιώνιση των συμφερόντων των μεγάλων εταιριών που ρυπαίνουν το περιβάλλον.
Αν αυτό το μέτρο εφαρμοσθεί σωστά, η ρύπανση του περιβάλλοντος θα κοστίζει ολοένα και περισσότερο και η αγορά θα αναλάβει να θέσει εκτός παιχνιδιού τα προϊόντα που παράγονται με όχι και τόσο καθαρό τρόπο.
Εξάλλου, η μετατροπή των εκπομπών σε αντικείμενο εμπορικής συναλλαγής θα οδηγήσει σε καλύτερο έλεγχο των εκπομπών οι οποίες, συν τοις άλλοις, θα καταγράφονται.
Αυτό θα ενθαρρύνει τις δραστηριότητες με μικρότερες περιβαλλοντικές επιπτώσεις.
Είναι απαραίτητη η ανάπτυξη αυτού του μηχανισμού, με διαφάνεια και ως αναπόσπαστου μέρους του συνόλου του μέτρων που πρέπει να υιοθετήσουν τα κράτη μέλη στα πλαίσια μιας ευρωπαϊκής στρατηγικής στη μάχη ενάντια στην αλλαγή του κλίματος.
Υπ' αυτή την έννοια, όλα τα κράτη μέλη θα πρέπει να καταβάλουν μια έντονη προσπάθεια ενημέρωσης του κοινού, ώστε από την αρχή να είναι πλήρως κατανοητό ποιοι στόχοι επιδιώκονται με αυτό τον μηχανισμό και ποια είναι τα εξ αυτού οφέλη, που θα αποτελούν πάντοτε οφέλη μερικά και συμπληρωματικά των υπόλοιπων μέτρων.
Με αυτό τον τρόπο θα αποφευχθούν οι παρερμηνείες.
Κύριε Πρόεδρε, κυρία Επίτροπε, σε λίγο ένα μεγάλο μέρος του παγκόσμιου πληθυσμού θα χρειάζεται γαλότσες.
Ιδιαίτερα στον τρίτο κόσμο, οι άνθρωποι θα πρέπει να προστατεύσουν τα πόδια τους από τις αναμενόμενες πλημμύρες.
Οι δραματικές συνέπειες ήταν ορατές και πρόσφατα στην Ιταλία.
Η ακριβής σχέση μεταξύ εκπομπών CO2 και αύξησης της θερμοκρασίας του πλανήτη δεν είναι ακόμη απόλυτα σαφής, αυτό όμως δεν είναι λόγος για να μην λάβουμε ήδη δραστικά μέτρα.
Αυτό που ισχύει στην προκειμένη περίπτωση είναι η αρχή της "πρόληψης" .
Οι ειδικοί μας λένε ότι πρέπει να περιορίσουμε τις σημερινές εκπομπές CO2 κατά 60% για να ανασχεθεί η αλλαγή του κλίματος.
Τώρα προσπαθούμε να επιτύχουμε μια μείωση κατά 8%, πράγμα πολύ δύσκολο.
Προσπαθούμε να αυξήσουμε την αποτελεσματικότητα αλλά και τη χρήση ανανεώσιμων πηγών ενέργειας.
Ορθώς.
Αλλά οι προθέσεις αυτές δεν είναι νέες.
Παρόλα αυτά, πρέπει να διαπιστώσουμε, από τη δεκαετία του ' 70, έχει περιοριστεί η εξάρτησή μας από τα ορυκτά καύσιμα.
Για το σκοπό αυτό πρέπει να χρησιμοποιήσουμε κάθε μέσο που έχουμε στη διάθεσή μας.
Πρέπει, συνεπώς, να πούμε απερίφραστα ναι στο εμπόριο δικαιωμάτων εκπομπών, το οποίο ωστόσο πρέπει να είναι κατάλληλα διαρθρωμένο.
Πρέπει να βρούμε λύσεις για σημαντικά οικονομικά και πολιτικά προβλήματα.
Το εμπόριο εκπομπών μπορεί να οδηγήσει σε ένα νέο είδος αποικιοκρατίας.
Οι πλούσιες χώρες θα μπορούν πιο εύκολα να αγοράζουν τα δικαιώματα αναπτυσσόμενων χωρών και έτσι θα μπορούν να ανταποκρίνονται πιο εύκολα στις υποχρεώσεις τους.
Κατ' αυτό τον τρόπο θα ανασχεθεί η τεχνολογική εξέλιξη.
Η επιτυχία του εμπορίου εκπομπών θα εξαρτηθεί συνεπώς από την τιμή.
Μία υπερβολικά χαμηλή τιμή θα καταστήσει τις εξαγορές ιδιαίτερα ελκυστικές.
Η επιτυχία θα εξαρτηθεί επίσης και από το έρεισμα που θα υπάρξει.
Το εμπόριο εκπομπών πρέπει να είναι θεμιτό και να διεξάγεται στους εμπλεκόμενους τομείς κάτω από τις ίδιες συνθήκες.
Πρέπει να αξιοποιηθεί η αγορά για να προαχθούν η βιώσιμη ανάπτυξη και η δίκαιη κατανομή.
Για να γίνει αυτό χρειάζονται σαφείς πολιτικές επιλογές.
Η Διάσκεψη της Χάγης για το κλίμα είναι μια ευκαιρία για να γίνουν κάποια βήματα σε παγκόσμια κλίμακα, μια ευκαιρία που δεν πρέπει να αφήσουμε να πάει χαμένη.
Δεν πρέπει να κρυφτούμε πίσω από την απροθυμία των Ηνωμένων Πολιτειών Αμερικής.
Για να υλοποιηθούν οι στόχοι που έχουμε θέσει για το κλίμα χρειάζεται μια καλή συνεργασία μεταξύ πλούσιων και φτωχών χωρών.
Πρέπει να ορίσουμε δίκαια σημεία αναφοράς.
Η ισότητα δικαιωμάτων εκπομπής για όλους τους πολίτες του κόσμου δεν είναι μόνο δίκαιη αλλά προάγει και την αποτελεσματικότητα.
Είναι ένα μέσο για να προαχθεί η συμμετοχή των αναπτυσσόμενων χωρών και η τεχνολογική εξέλιξη.
Η Χάγη πρέπει να αποφέρει και μια ημερήσια διάταξη για το μέλλον.
Είναι βέβαιο ότι σ' αυτή πρέπει να περιλαμβάνονται τα ίσα δικαιώματα εκπομπών για όλους τους πολίτες του κόσμου.
Ολοκληρώνοντας, θα ήθελα να ευχαριστήσω τον εισηγητή για την εργασία του και να ευχηθώ κάθε επιτυχία στην Επιτροπή.
Κύριε Πρόεδρε, είμαστε ήδη θεατές των κλιματικών αλλαγών που οφείλονται στις καταναλωτικές μας μεθόδους.
Οι συνάδελφοι αναφέρθηκαν στις αλλεπάλληλες καταστροφές που μας προειδοποιούν και απαιτούν από εμάς να παρέμβουμε πολιτικά με συγκεκριμένα μέτρα.
Χαιρετίζουμε το διαυγή και αντικειμενικό απολογισμό που μάς παρέχει η έκθεση του συναδέλφου μας Moreira Da Silva, απολογισμό των κινδύνων και των προσδοκιών, αλλά και των οπισθοχωρήσεων και απογοητεύσεων που σημειώθηκαν κατά τον αγώνα για τη μείωση των εκπομπών αερίων θερμοκηπίου.
Γνωρίζουμε ότι η σημαντικότερη φάση θα διεξαχθεί στη Χάγη, το Νοέμβριο.
Τότε θα διαπιστώσουμε εάν τα συμβαλλόμενα μέρη του Πρωτοκόλλου του Κυότο θα αναλάβουν ή όχι τις ευθύνες τους και θα ανταποκριθούν στις απαιτήσεις για αντιμετώπιση των κινδύνων που απειλούν τον πλανήτη μας, που μας βάζουν όλους στο ίδιο καζάνι χωρίς καμία απολύτως εξαίρεση.
Πολλοί προβλέπουν πάντως παταγώδη αποτυχία, και ακόμη μια μειωτική συμφωνία η οποία θα σημάνει ενδεχομένως το τέλος του Πρωτοκόλλου του Κυότο.
Αρνούμαστε να πιστέψουμε την εκδοχή αυτή.
Η αντιπροσωπεία της Ευρωπαϊκής Ένωσης πρέπει να παραμείνει σταθερή στις θέσεις της: να διατηρήσει την ηγεσία όπως συνέβη στο Κυότο, να δώσει το παράδειγμα, να μην υποκύψει σε καμία περίπτωση σε υπεκφυγές.
Η εντολή είναι σαφής και οι απαιτήσεις υψηλές.
Η επικύρωση του Πρωτοκόλλου του Κυότο είναι επιβεβλημένη, ακριβώς όπως και η θέσπιση εθνικών μέτρων που θα συμβάλουν ουσιαστικά στην καταπολέμηση των εκπομπών αερίων θερμοκηπίου.
Εύχομαι το Ευρωπαϊκό Συμβούλιο να μην πέσει στις παγίδες.
Η Ένωση οφείλει να αρνηθεί την ενσωμάτωση της πυρηνικής ενέργειας στους ευέλικτους μηχανισμούς, ακόμη και αν δεχτεί ισχυρές πιέσεις υπέρ των μηχανισμών καθαρής ανάπτυξης.
Η πυρηνική ενέργεια δεν είναι ούτε αειφόρος ούτε καθαρή μορφή ενέργειας.
Εξίσου ανήκουστο θα ήταν να αποδεχτούμε τους συλλέκτες άνθρακα στους ευέλικτους μηχανισμούς.
Θα ήταν ιδιαίτερα ανάρμοστο και δόλιο να πείσουμε τους πολίτες ότι αρκεί να φυτέψουν δέντρα για να εξιλεωθούμε ως προς τις δεσμεύσεις που αναλάβαμε στο Κυότο.
Η Γαλλία, για παράδειγμα, παρόλο που το 80% της ηλεκτρικής της ενέργειας παράγεται από πυρηνική ενέργεια και παρόλο που καλύπτεται σε μεγάλο βαθμό από δάση, δεν ανταποκρίνεται στις δεσμεύσεις που ανέλαβε στο Κυότο και οι οποίες, ωστόσο, είναι μηδαμινές: 0%.
Πρέπει λοιπόν να αναλάβουμε ουσιαστική δράση σε άλλους τομείς.
Η Ευρωπαϊκή Ένωση οφείλει να τηρεί τις δεσμεύσεις της.
Κύριε Πρόεδρε, οι δύο υπό εξέταση εκθέσεις που συνέταξε ο κ. Moreira da Silva είναι αξιόλογες καθώς η κοινότητα προετοιμάζεται για τη Διάσκεψη των Μερών του Κυότο τον επόμενο μήνα.
Αυτές αποβλέπουν στο να έχει η ΕΕ τον ηγετικό ρόλο στον διεθνή αγώνα για την αναχαίτιση της αλλαγής του κλίματος.
Πιστεύω ότι η εργασία του κ. Moreira da Silva προωθεί τον στόχο αυτό.
Σύμφωνα με τις εκτιμήσεις της Ευρωπαϊκής Υπηρεσίας Περιβάλλοντος οι εκπομπές αερίων θερμοκηπίου της ΕΕ αναμένεται να αυξηθούν κατά 6 τοις εκατό μεταξύ των ετών 1990 και 2010.
Στην εκτίμησή της επίσης δηλώνει ότι οι εκπομπές αυξάνονται σαφώς περισσότερο στον τομέα των μεταφορών.
Ειδικότερα, οι αστικές μεταφορές κατέχουν τη θέση κλειδί στη μείωση των εκπομπών διοξειδίου του άνθρακα των μεταφορών.
Για τον λόγο αυτό η αρμόδια επιτροπή ενθαρρύνει την Επιτροπή να υποβάλει προτάσεις στη νέα Πράσινη Βίβλο της, για να τροποποιηθεί η συμπεριφορά στον τομέα των μεταφορών, προκειμένου να κατορθώσουμε να μειώσουμε κατά τρόπο διαρκή τις εκπομπές αερίων θερμοκηπίου, και θεωρεί απαραίτητη την αύξηση της ενίσχυσης που πρέπει να χορηγηθεί στις δημόσιες μεταφορές.
Η αρμόδια επιτροπή κατηγορεί την Επιτροπή για το ότι, στη στρατηγική της ΕΕ σχετικά με τη μείωση των εκπομπών αερίων θερμοκηπίου, η πολιτική και τα μέτρα έχουν δευτερεύοντα ρόλο.
Αυτό δεν είναι αποδεκτό, εφόσον η ΕΕ πράγματι σκοπεύει να διαδραματίσει ηγετικό ρόλο στην αναχαίτιση της αλλαγής του κλίματος.
Η συμβολή της ίδιας της ΕΕ είναι απαραίτητη, ιδιαιτέρως για τον λόγο ότι ακόμη δεν μπορεί να υπάρχει βεβαιότητα για τα αποτελέσματα της έκτης Διάσκεψης των Συμβαλλομένων Μερών του Κυότο.
Κύριε Πρόεδρε, τώρα θέλω να μιλήσω πολύ απλά.
Έχω την εντύπωση ότι εμείς οι πολιτικοί δεν έχουμε ακόμη συναισθανθεί τη σοβαρότητα της θέσης μας σε σχέση με την αλλαγή του κλίματος.
Ως πολιτικοί έχουμε συνηθίσει να κάνουμε συμβιβασμούς σχεδόν για όλα τα θέματα και έχουμε μάθει ότι ο κόσμος έχει τη μορφή αυτή, τη μορφή του συμβιβασμού.
Όμως τώρα έχουμε απέναντί μας ένα εμπλεκόμενο μέρος, με το οποίο δεν μπορούμε να διαπραγματευθούμε.
Η φύση είναι σκληρή πραγματικότητα, δεν κάθεται στο τραπέζι των διαπραγματεύσεων, μόνο υπάρχει.
Αυτό είναι τόσο απλοϊκό που σχεδόν ντρέπομαι που το λέω, όμως πιστεύω ότι ακριβώς εδώ έγκειται το χειρότερο σημείο σύγχυσης του τρόπου σκέψης μας.
Κύριε Πρόεδρε, φυσικά συμμερίζομαι πάρα πολλά από αυτά που ειπώθηκαν επί μακρόν σήμερα, αλλά θα ήθελα να επιστήσω την προσοχή σας σε ένα πολύ συγκεκριμένο ζήτημα, το οποίο αφορά τις πλημμύρες που συνέβησαν την περασμένη εβδομάδα στη Βορειοδυτική Ιταλία, στην Ισπανία και στη Γαλλία.
Είμαι από τους υπογράφοντες ενός ψηφίσματος συμβιβασμού που θα τεθεί αύριο σε ψηφοφορία, στο οποίο ζητείται από την Επιτροπή να διαθέσει από τον δικό της προϋπολογισμό πόρους για έκτακτες ανάγκες προκειμένου να ολοκληρωθούν οι παρεμβάσεις που έχουν προβλεφθεί από τις εθνικές αρχές στις ζώνες που έχουν πληγεί από αυτήν την πλημμύρα, να χορηγήσει αμέσως, κατ' εφαρμογή του άρθρου 87 παράγραφος 2 της Συνθήκης περί ιδρύσεως της Κοινότητας, επαρκή χρηματοδοτική βοήθεια στους ζημιωθέντες τομείς και, γενικά, να λάβει υπόψη το γεγονός ότι μεγάλο μέρος των ζημιωμένων ζωνών πληροί τις απαραίτητες προϋποθέσεις για να λάβει ενίσχυση από τα κοινοτικά διαρθρωτικά ταμεία, τα οποία μπορούν να παράσχουν σημαντική συμβολή στα έργα ανοικοδόμησης και προπαντός στα έργα πρόληψης.
Επ' αυτού του συγκεκριμένου θέματος επείγει, όπως ήδη ειπώθηκε να μην περιοριστεί η Ένωση σε έκτακτες παρεμβάσεις όταν έχουν ήδη συμβεί οι καταστροφές.
Υπογραμμίζω ιδιαίτερα τα σημεία 6, 7 και 8 του ψηφίσματος συμβιβασμού: η Ευρώπη πρέπει να ζητήσει από τα κράτη μέλη να τελειοποιήσουν τις νομοθεσίες τους σε θέματα περιβάλλοντος, οικοδομικών καταχρήσεων, αναδάσωσης, ανάπτυξης των ορεινών περιοχών και, γενικά, προαγωγής μιας γεωργίας που να αποσκοπεί όχι μόνο στην ποσοτική αύξηση των παραγωγών, αλλά και στην προστασία και την αποκατάσταση του εδάφους.
Είναι σαφές ότι μια δράση τέτοιας εμβέλειας δεν μπορεί να αναπτυχθεί αποτελεσματικά μόνο στο εθνικό επίπεδο, κατ' αρχάς εξαιτίας του μεγέθους των απαραίτητων πόρων, αλλά και λόγω του ίδιου του χαρακτήρα των εν λόγω φυσικών συμβάντων, τα οποία, όπως και εκείνα που σχετίζονται με τις κλιματικές αλλαγές και με τις ζημιές από την εκπομπή CO2, υπερβαίνουν κατά πολύ τα όρια των συνόρων.
Με την έγκριση του ψηφίσματος που προτείνουμε, αγαπητοί συνάδελφοι, δεν θα ζητούσαμε μόνο μια επείγουσα παρέμβαση, που θα συμβάλει στην αποκατάσταση των ζημιών, αλλά και μια πιο μακρόπνοη πολιτική, που θα δημιουργήσει στην Ευρώπη ένα περιβάλλον όλο και πιο ασφαλές και βιώσιμο για τους πολίτες της.
Κύριε Πρόεδρε, η Επιτροπή και άλλοι προέβλεψαν ότι τα περισσότερα κράτη-μέλη δεν θα επιτύχουν τους στόχους τους σχετικά με τη μείωση των εκπομπών των αερίων του θερμοκηπίου σύμφωνα με τις δεσμεύσεις που ανέλαβαν στο Πρωτόκολλο του Κυότο, γι' αυτό είναι ουσιώδες να εφαρμοστούν αποτελεσματικά μέτρα τώρα.
Δεν επιτρέπεται να μην ικανοποιήσουμε τους στόχους.
Σύμφωνα με κάποιες εκτιμήσεις, 10 000 άνθρωποι σκοτώθηκαν τα τελευταία δύο χρόνια από τα αποτελέσματα της κλιματικής αλλαγής, οι περισσότεροι από τους οποίους στις αναπτυσσόμενες χώρες.
Χρειαζόμαστε μια ριζική αλλαγή κατεύθυνσης.
Μπορούμε, και πρέπει, να υιοθετήσουμε αποτελεσματικές και καινοτόμες λύσεις για να μειώσουμε τις εκπομπές αερίων του θερμοκηπίου και ταυτόχρονα να προστατεύσουμε την κοινωνία και τις θέσεις εργασίας μας.
Η Ουαλία, η εκλογική περιφέρεια που εκπροσωπώ, εξαρτάται σε μεγάλο βαθμό από την κατασκευαστική και τη βαριά βιομηχανία.
Επειδή το ΗΒ πρόκειται να εισάγει ένα φόρο κλιματικής αλλαγής τον επόμενο Απρίλιο, ανέθεσα τη διεξαγωγή μίας έρευνας για τις συνέπειες που θα έχει αυτό στη βιομηχανία της εκλογικής μου περιφέρειας.
Τα στοιχεία δείχνουν ότι ο φόρος αυτός όχι μόνο μπορεί να βοηθήσει τη Βρετανία να ικανοποιήσει τους στόχους των εκπομπών, αλλά θα ενθαρρύνει μάλιστα μία μικρή αύξηση της απασχόλησης.
Αρκετοί οικονομολόγοι έχουν αναλύσει τα αποτελέσματα αυτής της κίνησης σε ευρωπαϊκή κλίμακα και κατέληξαν σε παρόμοια συμπεράσματα, ότι δηλαδή υπάρχουν, ή μπορεί να υπάρξουν, ευνοϊκές συνέπειες για την απασχόληση.
Η συζήτηση έχει προχωρήσει και πρέπει να δούμε τη μείωση των εκπομπών όχι ως απειλή αλλά ως μία πρόκληση και μία ευκαιρία.
Ελπίζω οι απαιτήσεις του Κοινοβουλίου, οι οποίες περιγράφονται στις εκθέσεις που έχουμε μπροστά μας, να έχουν συνέχεια στην πράξη και οι κυβερνήσεις να προσεγγίσουν τη Διάσκεψη της Χάγης με θετικό τρόπο έτσι ώστε να επικυρωθεί το Πρωτόκολλο του Κυότο στο προσεχές μέλλον.
Κύριε Πρόεδρε, θα αρχίσω συγχαίροντας τον κ. Moreira Da Silva για την έκθεση του και θα εκφράσω στη συνέχεια το προσωπικό μου ενδιαφέρον.
Είμαι ιδιοκτήτης κάποιων δασικών εκτάσεων στο Ηνωμένο Βασίλειο, οι οποίες δεν είναι ιδιαίτερα κερδοφόρες λόγω της παρούσας κατάστασης της οικονομίας.
Παρόλα αυτά, τα δέντρα μου μαζί με τα δέντρα πολλών άλλων κατακρατούν τις εκπομπές CO2 που απελευθερώνουν κάποιες από τις πλουσιότερες εταιρείες της χώρας.
Οι ιδιοκτήτες δασικών εκτάσεων δεν κερδίζουν ούτε μια δραχμή από αυτό το σπουδαίο κοινωνικό λειτούργημα και οι χρηματικές πληρωμές για τις περιβαλλοντικές άδειες και το εμπόριο τους, πρέπει να φτάνουν τελικά σε αυτούς που πραγματικά φροντίζουν και διαχειρίζονται τα δέντρα και να μην "απαλλοτριώνονται" στην πορεία από τα δημόσια ταμεία και διάφορους άλλους.
Προφανώς, αν δεν πληρώσει η δασοκομία, κανείς δεν πρόκειται να φυτέψει δέντρα και χωρίς δέντρα δεν θα καθαρίζεται το CO2.
Επιπλέον, είναι και άδικο για τη σχετικά φτωχή βιομηχανία να καθαρίζει τους ρύπους της σχετικά πλούσιας βιομηχανίας δωρεάν, για το τίποτα και χωρίς κανένα όφελος.
Οι ενισχύσεις από τη δασοκομία θα αποτελούσαν μια περαιτέρω ροή εισοδήματος για τους βασανισμένους αγρότες και τον κόσμο της υπαίθρου που θα τους βοηθούσε να ανοικοδομήσουν την οικονομική τους βάση η οποία σήμερα, όπως όλοι γνωρίζουμε, παράγει πολύ μεγάλες ποσότητες τροφίμων σε πολύ υψηλές τιμές.
Η γεωργία είναι ένας κλάδος πολλαπλής παραγωγής και οι δημόσιες επενδύσεις είναι απαραίτητες προκειμένου να πετύχει ο κλάδος την παραγωγή της πλήρους γκάμας των δημοσίων αγαθών που μπορεί αλλά και πρέπει να παράγει.
Δεδομένης της ικανότητας της βιομάζας και άλλων καλλιεργειών να παράγουν ενέργεια καθώς και υδρογόνο, εάν κανείς συγκρίνει τα χρηματικά ποσά που ενισχύουν την παραγωγή περιττής τροφής με την ενίσχυση που λαμβάνουν αυτές οι εναλλακτικές παραγωγές και οι τεχνολογίες που χρησιμοποιούν, η διαφορά είναι ολοφάνερη.
Υπάρχει πολύ μεγάλη ανάγκη για την ανακατανομή των μεγεθών, διότι εάν δεν βρεθούν νέες, βιώσιμες αγροτικές παραγωγές, τα προβλήματα της γεωργίας και της υπαίθρου θα επιδεινωθούν.
Αυτό είναι βασικά θέμα μεταρρύθμισης της ΚΓΠ αλλά και της περιβαλλοντικής πολιτικής και μόνο αν προωθήσουμε και τις δύο μαζί μπορεί να σημειωθεί αισθητή πρόοδος.
Κύριε Πρόεδρε, όπως επεσήμαναν ήδη ορισμένοι ομιλητές, κατά τραγική σύμπτωση με την παρούσα συζήτηση - και συγχαίρω τον εισηγητή, τον κύριο Moreira Da Silva για την έκθεσή του - η φύση ανέλαβε να μας θυμίσει ποιες είναι οι συνέπειες της αλλαγής του κλίματος.
Στη Βόρεια Ιταλία, καθώς και στην περιοχή όπου ζω, τη μεσογειακή ακτή της Ισπανίας, η φύση ξέσπασε για άλλη μια φορά και προκάλεσε απώλειες ανθρώπινων ζωών και απώλειες αγαθών σε αγροκτήματα, σε εργοστάσια κλπ.
Στη δική μας ακτή, την ισπανική ακτή της Μεσογείου, αυτή η κατάσταση είναι προϊόν ενός φαινομένου που ονομάζεται η κρύα σταγόνα, και που προξενείται από την άνοδο της θερμοκρασίας των υδάτων της Μεσογείου, που προκαλεί εξάτμιση.
Ανερχόμενοι οι ατμοί έρχονται σε επαφή με τα ψυχρά στρώματα της στρατόσφαιρας και προκαλούν αυτές τις μεγάλες βροχοπτώσεις.
Είναι βέβαιο ότι συμβαίνουν συνήθως κατά τους φθινοπωρινούς μήνες, αλλά είναι επίσης βέβαιο, ότι αυτά τα φαινόμενα παρατηρούνταν παλαιότερα κάθε 15 ή 20 χρόνια, ενώ τώρα συμβαίνουν, επί της ουσίας, κάθε χρόνο και το λιγότερο κάθε τρία ή τέσσερα χρόνια έχουν τραγικές συνέπειες.
Είναι ή όχι αυτή η κατάσταση συνέπεια του φαινομένου του θερμοκηπίου και της αλλαγής του κλίματος;
Αν και οι επιστήμονες δεν μπορούν να πουν κάτι τέτοιο με βεβαιότητα, παρόλα τα επιστημονικά πειράματα, πιστεύω ότι είναι μια πραγματικότητα.
Γι' αυτό, πρέπει να υπάρξει μια θεραπεία για αυτή την κατάσταση.
Είναι βέβαιο ότι με τα μέτρα που περιέχονται στο πρωτόκολλο του Κυότο, στα οποία αναφέρεται η έκθεση την οποία συζητούμε σήμερα, δεν πρόκειται να υπάρξουν βραχυπρόθεσμα αποτελέσματα, αλλά είναι επίσης βέβαιο ότι οι άνθρωποι πρέπει να προσπαθήσουν να λύσουν τα προβλήματα, τα οποία οι ίδιοι έχουν προκαλέσει.
Στο φαινόμενο του θερμοκηπίου έρχονται να προστεθούν και άλλες αιτίες -επίσης προϊόντα της ανθρώπινης απληστίας- όπως η κατασκευή οικοδομών στις κοίτες ποταμών και χειμάρρων, που οξύνουν ακόμη περισσότερο τα βλαβερά αποτελέσματα αυτών των φυσικών καταστροφών.
Γι' αυτό, είμαι κι εγώ ένας από αυτούς, που υπέγραψαν μια πρόταση ψηφίσματος, στην οποία προτείνεται όχι μόνο η ταχεία εφαρμογή των μέτρων που περιέχονται στο Πρωτόκολλο του Κυότο για τη μάχη ενάντια στην αλλαγή του κλίματος, αλλά επίσης και άλλοι τύποι προληπτικών μέτρων, η συνέχιση και η εμβάθυνση σε ό,τι αφορά την πραγματοποίηση έργων υποδομής όπως, για παράδειγμα, τα έργα πρόληψης των αποτελεσμάτων των έντονων βροχοπτώσεων και, τέλος, και η παροχή βοήθειας σε όλους τους πληγέντες, δεδομένου ότι αυτοί δεν είναι υπεύθυνοι για τα δεινά, που μακροπρόθεσμα ή βραχυπρόθεσμα προκλήθηκαν από την κερδοσκοπία και την ανθρώπινη απληστία.
Κύριε Πρόεδρε, στο κοινό ψήφισμα για τις πλημμύρες ζητούνται προστασία των πολιτών σε ευρωπαϊκό επίπεδο και επείγουσες χρηματοδοτήσεις.
Είναι όμως σκόπιμο να υπενθυμιστεί ότι σε σχέση με το έδαφος οι περιβαλλοντολόγοι είναι σχεδόν πάντα οι μόνοι που μάχονται εναντίον της οικοδόμησης σε παρόχθια εδάφη που ενδέχεται να πλημμυρίσουν, που μάχονται για τον καθαρισμό των υδατορρευμάτων, εναντίον της τσιμέντωσης των όχθεων ή της άναρχης εκσκαφής, που ζητούν μέτρα για την αναδάσωση και την προστασία των βουνών, των μόνων μέσων που μπορούν να επιβραδύνουν τα νερά της βροχής και να αποτρέψουν τις κατολισθήσεις.
Δεν θα το ήθελα, αλλά το φοβάμαι πολύ ότι σε λίγες μέρες, όταν η πλημμύρα δεν θα αποτελεί πλέον είδηση και όποιος έχει πλημμυρίσει θα μείνει μόνος με τα προβλήματά του, κανένας δεν θα θέλει πια να μπορούν τα εδάφη του να γίνουν λεκάνες διαχύσεως σε περίπτωση πλημμύρας· δεν το ήθελα, αλλά το φοβάμαι πολύ ότι ο τάδε ή ο δείνα δήμαρχος θα αντιτεθεί και θα θέλει το τάδε ή το δείνα ανάχωμα να γίνει σε άλλο μέρος: όλα αυτά ενάντια σε κάθε λογική χωροταξίας και ασφάλειας.
Κυρία Επίτροπε, συνάδελφοι, η Ευρωπαϊκή Ένωση μπορεί βέβαια να βοηθήσει, αλλά εκεί όπου πραγματικά μετράει η προσπάθεια να μην επαναληφθούν αυτά τα τόσο καταστροφικά συμβάντα είναι στις ίδιες περιοχές, ενίοτε και μέσω αντιλαϊκών επιλογών.
Κύριε Πρόεδρε, όλοι συμφωνούν για τη σοβαρότητα των κλιματολογικών αλλαγών και για το ό,τι η Ευρωπαϊκή Ένωση θα πρέπει να εφαρμόσει μία έξυπνη πολιτική προκειμένου να ανταποκριθεί στις δεσμεύσεις που ανέλαβε στο Κιότο.
Πιστεύω ότι θα πρέπει να κάνουμε ακόμη ένα βήμα πιο πέρα.
Δεν αρκεί να έχουμε απλώς μια καλή πολιτική στην Ένωση.
Θεωρώ ότι η ΕΕ οφείλει να παίξει ηγετικό ρόλο σε διεθνές επίπεδο, ειδάλλως φοβούμαι ότι η σύμβαση για το κλίμα θα παραμείνει απλώς ωραία λόγια.
Προκειμένου να αναλάβουμε αυτόν τον ηγετικό ρόλο απαιτείται μία επιθετική ενεργειακή πολιτική και η αλήθεια είναι ότι σήμερα η Ένωση δεν έχει καλό όνομα στην ενεργειακή πολιτική.
Είμαι μέλος στην Επιτροπή Βιομηχανίας, Εξωτερικού Εμπορίου, Έρευνας και Ενέργειας η οποία έχει την ευθύνη για ενεργειακά ζητήματα.
Επανειλημμένα κατά τους τελευταίους μήνες μπόρεσα να διαπιστώσω πόσο πρόχειρα διαμορφώνεται η ενεργειακή πολιτική της Ένωσης.
Η πρόταση που μας υποβλήθηκε δεν αποτελεί μέρος μίας συνεκτικής στρατηγικής, αλλά αντίθετα στερείται εσωτερικής συνοχής.
Ένα μήνα εκφράζουμε την ικανοποίησή μας για το ότι η απορύθμιση της αγοράς ηλεκτρικής ενέργειας οδήγησε σε πτώση των τιμών και μερικούς μήνες εκφράζουμε τη λύπη μας για το γεγονός ότι η πτώση των τιμών μείωσε τα κίνητρα για την εξοικονόμηση ενέργειας και τη χρήση ανανεώσιμων πηγών ενέργειας.
Αυτά είναι λίγα μόνο αρνητικά παραδείγματα.
Μία επιθετική στρατηγική θα πρέπει να περιλαμβάνει αλλαγή του ενεργειακού μας συστήματος.
Συγχρόνως η στρατηγική μας θα πρέπει να περιλαμβάνει μια πιο ενεργό στήριξη στις αναπτυσσόμενες χώρες καθώς σε αυτές θα κατευθυνθούν στο μέλλον οι περισσότερες επενδύσεις στην παραγωγή ενέργειας.
Βλέπω ότι η Επιτροπή κάνει ό,τι μπορεί.
Θεωρώ ότι την ευθύνη για την έλλειψη αποτελεσμάτων φέρουν κυρίως τα κράτη μέλη και οι κυβερνήσεις μας οι οποίες αρνούνται να δεχθούν ένα κοινό φόρο για το διοξείδιο του άνθρακα και απορρίπτουν την ιδέα μιας κοινής ενεργειακής πολιτικής.
Εύχομαι στην Επίτροπο Wallstrφm κάθε επιτυχία στο έργο της, θα ήθελα ωστόσο να ολοκληρώσω την παρέμβασή μου με ένα ερώτημα.
Πιστεύει η Επίτροπος πραγματικά ότι είναι δυνατή η εφαρμογή μίας επιθετικής πολιτικής για το κλίμα χωρίς μία κοινή ενεργειακή πολιτική;
Καταρχήν, θα ήθελα να συγχαρώ τον κύριο Moreira da Silva για τις διαυγείς και ορθές αναλύσεις, καθώς και για τις εξαίρετες προτάσεις που διατύπωσε στις δύο εκθέσεις του.
Επιθυμώ πάντως να εκφράσω ορισμένους ενδοιασμούς σχετικά με την εκ των προτέρων εφαρμογή του συστήματος που θα ήταν καλύτερο να ονομαστεί "σύστημα που επιτρέπει τη ρύπανση" .
Θα ήθελα να επαναλάβω, καταρχήν, ότι ακόμη και αν πρέπει να αναγνωρίσουμε το σύστημα εμπορίας δικαιωμάτων εκπομπών ως μια από τις διατάξεις των διεθνών συμφωνιών μας, στην οποία δεν χρειάζεται να επανέλθουμε, η Επιτροπή φαίνεται να λησμονεί ότι ο μηχανισμός αυτός δεν είναι παρά ένας από τους μηχανισμούς που έχουν χαρακτηριστεί ευέλικτοι βάσει του Πρωτοκόλλου του Κυότο.
Συνεπώς, πρέπει να αντιλαμβανόμαστε τον εν λόγω μηχανισμό όχι ως κύριο εργαλείο αλλά, αντίθετα, ως συμπληρωματικό εργαλείο άλλων μέτρων, με στόχο τη μείωση των αερίων θερμοκηπίου.
Γνωρίζουμε πράγματι ότι ο μηχανισμός αυτός αποτυγχάνει παντελώς να πείσει τις επιχειρήσεις να ρυπαίνουν λιγότερο και να αλλάξουν τον τρόπο λειτουργίας τους και ότι εάν δεν ενεργοποιηθούμε, ιδίως στον τομέα των μεταφορών, δεν θα επιτύχουμε σε καμία περίπτωση τους στόχους που θέτει το Πρωτόκολλο του Κυότο.
Επομένως, μπορούμε να προσάψουμε στην Πράσινη Βίβλο της Επιτροπής το γεγονός ακριβώς ότι δεν ακολουθεί μια λογική σειρά, ότι οδηγεί την Ευρωπαϊκή Ένωση στην εκ των προτέρων εφαρμογή ενός συστήματος εμπορίας δικαιωμάτων εκπομπών, ενώ η Ευρωπαϊκή Ένωση δεν έχει την εκ των προτέρων αυτή υποχρέωση, κυρίως απέναντι στους εμπορικούς της εταίρους.
Ως προς το σημείο αυτό, αξίζει, νομίζω, να υποστηρίξουμε μία από τις τροπολογίες που υποβλήθηκαν από τους συναδέλφους μας της Ομάδας της ΕΕΑ/ΑρΠρΒΧ που θεωρούν αναγκαία την αναβολή της εφαρμογής του συστήματος που επιτρέπει τη ρύπανση για όσο χρειαστεί, μέχρι το Συμβούλιο και τα κράτη μέλη να επεξεργαστούν και επικυρώσουν ένα επιχειρησιακό σχέδιο μέτρων για την μείωση των αερίων θερμοκηπίου που να περιλαμβάνει όλους τους συναφείς τομείς και ιδίως τις μεταφορές και τη γεωργία.
Εξάλλου, η Επιτροπή σιωπά όσον αφορά στις οικονομικές και κοινωνικές συνέπειες που το σύστημα αυτό ασφαλώς θα έχει.
Είναι, όμως, πραγματικά δυνατό να αγνοήσουμε τις απαράδεκτες πρακτικές που θα προκύψουν αναπόφευκτα από τις καπιταλιστικές στρατηγικές των βιομηχανιών που προκαλούν μεγάλη ρύπανση;
Μπορούμε να συμπεριφερθούμε σαν να μην γνωρίζουμε ότι ορισμένοι βιομηχανικοί όμιλοι θα πραγματοποιήσουν συγχωνεύσεις προβαίνοντας σε απολύσεις, θα εξαγοράσουν επιχειρήσεις που δεν ρυπαίνουν ή που ρυπαίνουν λιγότερο με μόνο σκοπό να ανακτήσουν το δικαίωμα να ρυπαίνουν πριν αναγκαστούν να μετεγκατασταθούν ή απλώς και μόνο να βάλουν λουκέτο;
Τέλος, που είναι οι περιβαλλοντικοί μας στόχοι σε αυτό το είδος διεθνούς χρηματιστηρίου δικαιωμάτων που επιτρέπουν τη ρύπανση, και τι μπορούμε να προσδοκούμε από το σύστημα αυτό που δεν κάνει τίποτε άλλο από το να ανοίγει μια μεγάλη αγορά δικαιωμάτων προς όφελος των χωρών που, όπως η Ρωσία, διαθέτουν ενδεχομένως σήμερα ένα περιθώριο ελιγμών, όχι λόγω της εφαρμογής προδιαγραφών στα εργοστάσιά τους, αλλά απλώς λόγω της δραματικής μείωσης της βιομηχανικής τους παραγωγής;
Φρονώ λοιπόν, εν κατακλείδι, ότι οφείλουμε να απαιτήσουμε την επεξεργασία μιας συμφωνίας πλαίσιο για τη συνεργασία ανάμεσα στη Ρωσία και την Ευρωπαϊκή Ένωση προκειμένου να εφαρμοστεί...
(Ο Πρόεδρος αφαιρεί το λόγο από την ομιλήτρια)
Κύριε Πρόεδρε, κύριε Επίτροπε, αγαπητοί συνάδελφοι, παρόλο που στην πολιτική της Ένωσης για το κλίμα η προτεραιότητα πρέπει να είναι μια βιώσιμη περιβαλλοντική πολιτική, πρέπει ωστόσο στις αποφάσεις μας να λαμβάνουμε επίσης υπόψη τη διεθνή ανταγωνιστικότητα της βιομηχανίας και την απρόσκοπτη λειτουργία της εσωτερικής αγοράς.
Την ευθύνη, για την εκπλήρωση των δεσμεύσεων του Πρωτοκόλλου του Κυότο καθώς και του επιμερισμού των βαρών, φέρουν τα κράτη μέλη.
Οι δυνατότητες των κρατών να υλοποιήσουν μέτρα που θα μειώσουν τις εκπομπές είναι πολύ διαφορετικές.
Όπως μεταξύ άλλων ανέφερε ο κ. Blokland, κατά την εισήγηση της γνωμοδότησης της Επιτροπής Οικονομικής και Νομισματικής Πολιτικής, εάν κατανέμαμε τις ανά κράτος ποσοστώσεις στην ΕΕ στους διάφορους τομείς, επιχειρήσεις που εκτελούν τις ίδιες εργασίες θα κατέληγαν στην κάθε χώρα σε εντελώς άνιση θέση.