# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Τρομοκρατικές επιθέσεις στις Ηνωμένες Πολιτείες
Αγαπητοί συνάδελφοι, κηρύσσω την έναρξη της έκτακτης αυτής συνεδρίασης συγκινημένη και θλιμμένη, όπως όλοι μας, από αυτή τη φρίκη της οποίας το εύρος δεν μπορούσαμε ποτέ να φανταστούμε.
Μια συνεδρίαση με την οποία θέλουμε καταρχάς να εκφράσουμε την αλληλεγγύη μας προς τον αμερικανικό λαό, ο οποίος επλήγη από μια βάρβαρη τρομοκρατική πράξη, τη συμπαράστασή μας προς τα θύματα, των οποίων ο αριθμός θα είναι αναμφίβολα τρομακτικός, και την υποστήριξή μας σε όλους εκείνους που κάνουν ό,τι περνάει από το χέρι τους για να προσπαθήσουν να σώσουν μερικές ζωές ακόμα.
Εξέφρασα από χτες ήδη την αλληλεγγύη αυτή στον Πρόεδρο Μπους, προσωπικά και εξ ονόματος ολόκληρου του Ευρωπαϊκού Κοινοβουλίου, διαβεβαιώνοντάς τον ότι οι Ευρωπαίοι βρίσκονται στο πλευρό των Ηνωμένων Πολιτειών στη δραματική αυτή δοκιμασία που ζει ο λαός του.
Όταν η τρομοκρατία πλήττει ένα κράτος μέλος της Ευρωπαϊκής Ένωσης, αισθανόμαστε ότι μας αφορά όλους.
Με τον ίδιο τρόπο εξεγείρομαι και αγανακτώ και για τις τερατώδεις αυτές επιθέσεις.
Σήμερα, η οδύνη των Αμερικανών είναι και δική μας οδύνη.
Επλήγη η σπουδαία αυτή δημοκρατία, η οποία έχει κάνει τόσα πολλά για να βοηθήσει την Ευρώπη να ανακτήσει την ελευθερία της.
Επλήγησαν όμως και οι ιερές αξίες της ζωής και της δημοκρατίας.
Η ημερομηνία αυτή, 11 Σεπτεμβρίου 2001, θα παραμείνει ανεξίτηλα χαραγμένη στη μνήμη της ανθρωπότητας.
Τα γεγονότα απαιτούν ψυχραιμία εκ μέρους μας, αλλά και μια πάρα πολύ στενή συνεργασία όλων των χωρών που απορρίπτουν την τρομοκρατία, ώστε οι δράστες των αποτρόπαιων αυτών εγκλημάτων και όσοι τους βοήθησαν να εντοπιστούν, να διωχθούν, να συλληφθούν και να κριθούν και η τυφλή τρομοκρατία να εκριζωθεί επιτέλους από την επιφάνεια του πλανήτη.
Προϋποθέτουν επίσης ότι η διεθνής κοινότητα θα δεσμευτεί υπέρ της ειρηνικής επίλυσης των διενέξεων, οι οποίες τροφοδοτούν και συντηρούν το φανατισμό.
Πέραν των δηλώσεων, πέραν της κοινής απάντησης στην τρομοκρατία, μια απάντηση την οποία ευχόμαστε ολόψυχα, όλοι οι παράγοντες της διεθνούς σκηνής οφείλουν σήμερα να αναλάβουν τις ευθύνες τους.
Έφτασε πια η ώρα της αποφασιστικής δράσης και είμαι πεπεισμένη ότι η Ευρωπαϊκή Ένωση οφείλει, από την πλευρά της, να λάβει επείγουσες αποφάσεις.
Εκφράζω την ικανοποίησή μου που μαζί μας βρίσκονται ο Πρωθυπουργός κ. Verhofstadt, ο Υπουργός κ. Michel, ο Πρόεδρος της Επιτροπής κ. Romano Prodi.
Για να είναι αξιόπιστη, η Ευρωπαϊκή Ένωση οφείλει να αποκτήσει μια κοινή πολιτική κατά της τρομοκρατίας.
Η Ευρωπαϊκή Επιτροπή και το Ευρωπαϊκό Κοινοβούλιο έλαβαν σαφώς μια ανάλογη θέση, ειδικά κατά τη τελευταία μας σύνοδο.
Εύχομαι το Συμβούλιο να εξετάσει τις προτάσεις αυτές το συντομότερο δυνατόν.
Από το Ευρωπαϊκό Συμβούλιο του Τάμπερε, ο ευρωπαϊκός χώρος ελευθερίας, ασφάλειας και δικαιοσύνης έχει βεβαίως προαχθεί, με δειλά βήματα όμως, τα οποία όμως είναι ελάχιστα σε σχέση με τις απαιτήσεις.
Οφείλουμε να προχωρήσουμε επειγόντως περαιτέρω.
Μπορεί η παρουσία της Ευρωπαϊκής Ένωσης και στη διεθνή σκηνή να έχει επιβεβαιωθεί, στην Εγγύς Ανατολή, στο Ντέρμπαν ή και στην πρώην Γιουγκοσλαβική Δημοκρατία της Μακεδονίας, τα χθεσινά γεγονότα όμως δείχνουν το αυταπόδεικτο, ότι δηλαδή οφείλουμε να δημιουργήσουμε το συντομότερο δυνατό μια Ευρώπη ικανή να αμυνθεί και με μια πραγματικά κοινή εξωτερική πολιτική ασφάλειας.
Ένα έκτακτο Ευρωπαϊκό Συμβούλιο θα μπορούσε να δώσει στην κατάλληλη στιγμή ώθηση σε όλους αυτούς τους προσανατολισμούς, διότι όπως γνωρίζουμε η ιστορία δεν περιμένει.
Αγαπητοί συνάδελφοι, σας καλώ να τηρήσουμε ενός λεπτού σιγή για όλα τα θύματα.
(Το Σώμα, όρθιο, τηρεί ενός λεπτού σιγή)
.
(FR) Κυρία Πρόεδρε, κυρίες, κύριοι, εδώ και λιγότερες από είκοσι τέσσερις ώρες οι Ηνωμένες Πολιτείες επλήγησαν από μια επίθεση πρωτοφανών στην ιστορία διαστάσεων και πρωτοφανούς αγριότητας.
Αυτή τη στιγμή που μιλάμε, γυναίκες, άντρες, παιδιά, κάθε ηλικίας, κάθε ιδεολογίας και κάθε προέλευσης δίνουν μάχη για τη ζωή τους, ενώ άλλοι θρηνούν την απώλεια των συγγενών τους και άλλους τους κατατρώει η αγωνία, καθώς περιμένουν καθησυχαστικές ειδήσεις για τη μοίρα των αγνοουμένων.
Η σκέψη μας, κυρία Πρόεδρε, είναι στραμμένη προς το φίλο αυτό λαό, τον οποίο έπληξε η επαίσχυντη και βάρβαρη αυτή βία.
Θα θέλαμε να μπορούσαμε να του εκφράσουμε πόσο συμπάσχουμε με τις συμφορές του.
Σήμερα, αισθανόμαστε όλοι μας Αμερικανοί.
Διότι, ας μην γελιόμαστε, εκτός από τις Ηνωμένες Πολιτείες και τους κατοίκους τους, στόχος ήταν πράγματι η ίδια η δημοκρατία.
Η δημοκρατία και οι αξίες της, η ελευθερία, η ανοχή, η ανθρωπιά, που βρίσκονται στους αντίποδες της τυφλής και αυτοκτονικής τρομοκρατίας.
Ως ανθρώπινες υπάρξεις, ως δημοκράτες, ως Ευρωπαίοι, δεν μπορούμε, δεν θα μπορέσουμε ποτέ να σκύψουμε το κεφάλι σ' αυτή τη βαρβαρότητα.
Η Ένωση, κυρία Πρόεδρε, την οποία θέλουμε να οικοδομήσουμε, θεμελιώνεται σ' αυτήν ακριβώς την άρνηση, στην άρνηση του μίσους, στην άρνηση του φανατισμού, στην άρνηση της φονικής παραφροσύνης που λίγο έλειψαν να οδηγήσουν στην καταστροφή την ήπειρό μας.
Τα διάφορα κράτη μέλη έχουν αναλάβει τις επιβεβλημένες πρωτοβουλίες για να συνδράμουν τις Ηνωμένες Πολιτείες της Αμερικής.
Εξ ονόματος της Ένωσης, κυρία Πρόεδρε, και κατόπιν διαβούλευσης με τον Πρόεδρο της Επιτροπής, Ρομάνο Πρόντι, και τους ηγέτες όλων των κρατών μελών, εξέφρασα στον Πρόεδρο Μπους τα θερμά μας συλλυπητήρια.
Ως ένδειξη αλληλεγγύης και συμπαράστασης, η Ένωση αποφάσισε να ορίσει την 14η Σεπτεμβρίου ως ημέρα πένθους και αλληλεγγύης προς τον αμερικανικό λαό.
Οι αρχηγοί των κρατών και κυβερνήσεων των δεκαπέντε κρατών μελών της Ευρωπαϊκής Ένωσης θα υποβάλουν σήμερα το πρωί κοινή πολιτική δήλωση.
Στις 12.00 θα τηρηθούν τρία λεπτά σιγής στο σύνολο της Ευρωπαϊκής Ένωσης, διάστημα κατά το οποίο θα διακοπεί κάθε δραστηριότητα.
(Ζωηρά χειροκροτήματα) Οι υποψήφιες χώρες για ένταξη στην Ευρωπαϊκή Ένωση καλούνται επίσης να λάβουν μέρος σε αυτή την εκδήλωση αλληλεγγύης.
Με αυτή την έκφραση της αλληλεγγύης μας, καθώς και με τις πολιτικές αποφάσεις τις οποίες θα λάβομε κατά τις επόμενες εβδομάδες, οι πολίτες της Ευρωπαϊκής Ένωσης θέλουν να εκφράσουν την βαθιά τους συμπάθεια στη θλίψη και ιδιαίτερα στον πόνο που νοιώθει σήμερα ο αμερικανικός λαός.
(Ζωηρά χειροκροτήματα)
.
(ΙΤ) Κυρία Πρόεδρε, κύριε Πρωθυπουργέ, αξιότιμοι κύριοι βουλευτές, η Επιτροπή συνήλθε σήμερα το πρωί σε έκτακτη σύνοδο.
Αφού τηρήσαμε ενός λεπτού σιγή, συζητήσαμε τις διάφορες πολιτικές πτυχές αυτής της φοβερής τραγωδίας που εμπίπτουν στις άμεσες αρμοδιότητες της Επιτροπής.
Σήμερα το απόγευμα, στο Ευρωπαϊκό Κοινοβούλιο και στο Συμβούλιο Γενικών Υποθέσεων, υπογράμμισα ότι είναι απαραίτητο να εκφράσουμε την πλήρη αλληλεγγύη της Ευρώπης προς τον αμερικανικό λαό και να λάβουμε μια κοινή ευρωπαϊκή θέση για όλες τις πτυχές αυτών των τραγικών γεγονότων.
Η Επιτροπή είναι αποσβολωμένη ενώπιον αυτών των εγκληματικών και βάρβαρων πράξεων και έχει ήδη διαβιβάσει τα συλλυπητήριά της στα θύματα και στις οικογένειές τους και την αλληλεγγύη της προς τον αμερικανικό λαό.
Η συνεργασία μας με τις Ηνωμένες Πολιτείες στην καταπολέμηση της τρομοκρατίας είναι πιο απαραίτητη από ποτέ και πρέπει να συνεχιστεί.
Η Επιτροπή θα εξετάσει κατά τις επόμενες ημέρες περαιτέρω προτάσεις παρέμβασης για την όλο και πιο αποτελεσματική πάταξη της τρομοκρατίας.
Η οικονομική και κοινωνική διάρθρωση των χωρών μας είναι ευτυχώς ισχυρή και ανθεκτική.
Γι' αυτό, ακόμη και σ' αυτές τις θλιβερές περιστάσεις, εμείς διατηρούμε την ψυχραιμία και την εμπιστοσύνη μας και δεν θα επιτρέψουμε στην τρομοκρατία να μας διχάσει, ούτε θα επιτρέψουμε στην τρομοκρατία να διχάσει τον κόσμο, όπως είναι στις προθέσεις της και όπως είναι στις ενέργειές της.
Επιβάλλονται αυτή τη στιγμή ορισμένες σκέψεις για τον ρόλο της Ευρώπης.
Με αυτήν την εγκληματική πράξη κάποιοι ήθελαν να καταφέρουν ένα πλήγμα εναντίον όλων των κοινών μας αξιών και της ίδιας της ελευθερίας.
Είναι ένα γεγονός μετά το οποίο τίποτα δεν θα είναι πια όπως πρώτα.
Ενώπιον αυτού του γεγονότος πρέπει, λοιπόν, να εκφράσουμε έντονα την αλληλεγγύη και τη φιλία μας προς τον λαό και την κυβέρνηση της Αμερικής, και τα ευρωπαϊκά όργανα και οι κυβερνήσεις θα συνεργαστούν στενά με τους αμερικανούς μας φίλους και με τις άλλες φιλικές χώρες σ' αυτές τις δραματικές στιγμές και στο μέλλον.
Υπάρχει, όμως, και μια διάσταση καθαρά ευρωπαϊκή.
Τα δραματικά γεγονότα των οποίων υπήρξαμε μάρτυρες υπογραμμίζουν για άλλη μια φορά την ανάγκη μιας Ευρώπης ενωμένης, ισχυρής, αποφασισμένης, αλληλέγγυας, που προστατεύει την ελευθερία και διασώζει την ειρήνη, στην Ευρώπη και στον κόσμο: μιας Ευρώπης που δρα ενωμένη στο πλευρό των χωρών που συμμερίζονται τους ίδιους στόχους, δρα ενωμένη για την προστασία και την προαγωγή των αξιών της ελευθερίας και της αλληλεγγύης, αξιών που συνιστούν το θεμέλιο της δημοκρατίας μας, της οποίας αυτό το Κοινοβούλιο είναι ο θεματοφύλακας.
Κάνω λοιπόν έκκληση η χθεσινή τραγωδία να συνοδεύσει τις σκέψεις μας για αυτά τα συμβάντα.
Οι πολίτες μας θα μπορέσουν να διασφαλίσουν πραγματικά την ειρήνη και τη σταθερότητα, για τους ίδιους και για τα παιδιά τους, μόνο αν δράσουν αλληλέγγυα, μόνο αν αισθάνονται ότι μπορούν να υπολογίζουν στην Ευρώπη.
Αυτό είναι το συμφέρον των λαών μας, αυτός είναι ο δρόμος μας: πρέπει να τον συνεχίσουμε με θάρρος, με αποφασιστικότητα και με αίσθηση ευθύνης.
(Ζωηρά χειροκροτήματα)
.
(FR) Κυρία Πρόεδρε, κυρίες και κύριοι βουλευτές, θα ήθελα καταρχάς να σας μεταφέρω, εκ μέρους του Συμβουλίου, την τεράστια θλίψη, την αγανάκτηση, την οργή μας όσον αφορά τα τραγικά γεγονότα που συγκλόνισαν τις Ηνωμένες Πολιτείες χτες το πρωί.
Θέλω, εν προκειμένω, να απευθύνω για άλλη μια φορά εξ ονόματος της Ευρωπαϊκής Ένωσης, των αρχηγών της αλλά και όλων των ευρωπαίων πολιτών τα πιο ειλικρινή συλλυπητήρια στα θύματα, τις οικογένειές τους, στο λαό και την κυβέρνηση της Αμερικής.
Η αποτρόπαιη αυτή πράξη, που συνέτριψε τον αμερικανικό λαό, αποτελεί βεβαίως και ένα πλήγμα κατά των οικουμενικών αξιών που η Ευρώπη ανέκαθεν συμμερίζεται με την Αμερική.
Θα ήθελα, εξ ονόματος του Συμβουλίου, να επαναβεβαιώσω επισήμως εν προκειμένω την αμέριστη αλληλεγγύη των λαών της Ευρώπης προς τον αμερικανικό λαό, για την υπεράσπιση των αξιών αυτών.
Οι Ηνωμένες Πολιτείες θα πρέπει να ξέρουν ότι η Ευρώπη βρίσκεται στο πλευρό τους, για να πολεμήσουν μαζί το δαίμονα της τρομοκρατίας, με οποιοδήποτε τρόπο.
Δεν μπορούμε να ανεχθούμε η προσωπιδοφόρος τρομοκρατία να απειλεί τις αξίες του ελεύθερου και δημοκρατικού κόσμου.
Ενωμένοι και αλληλέγγυοι, θα χτυπήσουμε τη μείζονα αυτή απειλή, την ευρείας κλίμακας τρομοκρατία.
Η πάλη κατά της μάστιγας αυτής θα είναι πολύ πιο αποτελεσματική, αν στηριχτεί σε προληπτικές ενέργειες και σε έναν ουσιαστικό πολιτικό διάλογο με τις χώρες σε εκείνες τις περιοχές του κόσμου, όπου αναπτύσσεται η τρομοκρατία.
Η χθεσινή τρομοκρατική επίθεση στο έδαφος των Ηνωμένων Πολιτειών αποτελεί μια άνευ προηγουμένου πράξη, μια εξαιρετικά ειδεχθή πρόκληση εξαιρετικά ειδεχθούς αγριότητας.
Μια τέτοια βαρβαρότητα, τέτοιες πράξεις τρομοκρατίας και δειλίας είναι απαράδεκτες.
Οι διαστάσεις της τραγωδίας αυτής απαιτούν ανάλογη απάντηση.
Η Ευρωπαϊκή Ένωση θα εξετάσει μαζί με τους συμμάχους της όλα τα δυνατά μέσα για την πρόληψη ανάλογων πράξεων και τη δέουσα αντιμετώπισή τους.
Η Ευρωπαϊκή Ένωση θα εντείνει τη δράση της σε όλους τους σχετικούς διεθνείς φορείς, προκειμένου να καταπολεμήσει την τρομοκρατία και να εξασφαλίσει ότι οι δράστες, οι συνένοχοι και οι ηθικοί αυτουργοί τρομοκρατικών ενεργειών θα εξουδετερωθούν.
Η αποφασιστικότητά μας, εντούτοις, δεν θα πρέπει να μας κάνει να απολέσουμε την υπεύθυνη φρόνηση.
Επί του παρόντος, δεν γνωρίζουμε ποιοι είναι οι δράστες, οι ηθικοί αυτουργοί και οι ενδεχόμενοι συνένοχοι των τρομερών αυτών επιθέσεων.
Τα στοιχεία αυτά είναι μείζονος σημασίας, προκειμένου να μπορέσουμε να κρίνουμε και να απαντήσουμε με τρόπο ορθολογικό, με μια στάση υπεύθυνη και επωφελή.
Θα πρέπει να αποφύγουμε τους αυτοσχεδιασμούς.
Έως ότου πληροφορηθούμε την απάντηση στα ερωτήματα αυτά, οι κυβερνήσεις έχουν λάβει τα αναγκαία μέτρα για την προστασία των λαών τους.
Το Συμβούλιο έχει ενημερωθεί για τα μέτρα ασφαλείας που επειγόντως ελήφθησαν από τα κράτη μέλη.
Για να διασφαλιστεί η μέγιστη συνεργασία μεταξύ μας, το Συμβούλιο ζήτησε από τα Συμβούλια Υπουργών Δικαιοσύνης, Εσωτερικών Υποθέσεων και Μεταφορών να λάβουν το ταχύτερο δυνατόν τα απαραίτητα μέτρα, ώστε να υπάρξει το μέγιστο δυνατό επίπεδο ασφαλείας, ειδικά στον τομέα των αερομεταφορών, όπως και όλα τα ενδεδειγμένα μέτρα για την αποτροπή νέων επιθέσεων.
Στο Συμβούλιο Δικαιοσύνης και Εσωτερικών Υποθέσεων στις 27 Σεπτεμβρίου και στο άτυπο Συμβούλιο Μεταφορών στις 14 Σεπτεμβρίου θα αξιολογηθούν τα μέτρα που ελήφθησαν και εκείνα που ενδεχομένως πρέπει συμπληρωματικά να ληφθούν.
Το έκτακτο Συμβούλιο των Υπουργών Εξωτερικών Υποθέσεων καταδίκασε με εξαιρετικά σκληρή γλώσσα τις βάρβαρες αυτές πράξεις, που καθυβρίζουν τις κοινές μας αξίες.
Κηρύξαμε την Παρασκευή, 14η Σεπτεμβρίου, ημέρα πένθους στα δεκατέσσερα κράτη μέλη.
Ζητήσαμε από την Προεδρία να παραμείνει σε στενή επικοινωνία με τις Ηνωμένες Πολιτείες, για να μελετήσουν από κοινού ποιος είναι ο καλύτερος τρόπος με τον οποίο μπορούμε ενδεχομένως να τους συνδράμουμε.
Κατόπιν αιτήματος πολλών χωρών μελών, ο Γενικός Γραμματέας τους ΝΑΤΟ ενημέρωσε το Συμβούλιο σχετικά με τις συζητήσεις στον εν λόγω οργανισμό.
Μπορώ τώρα να σας διαβάσω τη δήλωση της Ευρωπαϊκής Επιτροπής:
"Το Συμβούλιο της Ευρωπαϊκής Ένωσης συνεδρίασε σήμερα εκτάκτως, παρουσία του Γενικού Γραμματέα της Ατλαντικής Συμμαχίας, για να εκφράσει τον αποτροπιασμό του όσον αφορά τις τρομοκρατικές επιθέσεις που πραγματοποιήθηκαν χθες στις Ηνωμένες Πολιτείες.
Το Συμβούλιο υπογράμμισε την απόλυτη και αμέριστη αλληλεγγύη του προς την κυβέρνηση των Ηνωμένων Πολιτειών και τον αμερικανικό λαό τις τραγικές αυτές στιγμές και εξέφρασε τα βαθιά αισθήματα συμπαράστασής του σε όλα τα θύματα και τις οικογένειές τους.
Ζητούμε από όλους τους Ευρωπαίους να τηρήσουν τρία λεπτά σιγής την Παρασκευή, 14 Σεπτεμβρίου στις 12.00 και κηρύσσουμε επίσης την 14η Σεπτεμβρίου ημέρα πένθους.
Οι φοβερές αυτές πράξεις δεν πλήττουν μόνο τις Ηνωμένες Πολιτείες, αλλά και ολόκληρη την ανθρωπότητα και τις κοινές σε όλους μας αξίες και ελευθερίες.
Οι ανοιχτές και δημοκρατικές κοινωνίες μας θα συνεχίσουν να ζουν και να λειτουργούν και δεν θα κλονιστούν.
Η Ένωση καταδικάζει ρητώς και αμετακλήτως τους δράστες και τους ηθικούς αυτουργούς των βάρβαρων αυτών πράξεων.
Η Ένωση και τα κράτη μέλη της δεν θα φεισθούν προσπαθειών για να συμβάλουν στον εντοπισμό, την προσαγωγή στη δικαιοσύνη και την τιμωρία των υπευθύνων.
Οι τρομοκράτες και οι εντολείς τους δεν θα βρουν πουθενά καταφύγιο.
Η Ένωση θα δράσει σε στενή συνεργασία με τις Ηνωμένες Πολιτείες και όλους τους εταίρους της για την καταπολέμηση της διεθνούς τρομοκρατίας.
Όλες οι διεθνείς οργανισμοί και ειδικά τα Ηνωμένα Έθνη θα πρέπει να συμμετέχουν στη μάχη αυτή· και θα πρέπει να χρησιμοποιηθούν ευρέως όλα τα κατάλληλα διεθνή μέσα, συμπεριλαμβανομένων και όσων σχετίζονται με τη χρηματοδότηση της τρομοκρατίας.
Η Κοινότητα και τα κράτη μέλη της έχουν προσφέρει στις Ηνωμένες Πολιτείες κάθε δυνατή συνδρομή όσον αφορά τις επιχειρήσεις έρευνας και διάσωσης.
Διεξάγονται συζητήσεις, προκειμένου να βρεθεί ο καταλληλότερος τρόπος βοήθειας.
Υπενθυμίζοντας τους ισχυρούς δεσμούς που παλαιόθεν συνδέουν την Ευρωπαϊκή Ένωση με τις Ηνωμένες Πολιτείες, το Συμβούλιο ζήτησε από την Προεδρία να εξακολουθήσει να βρίσκεται σε στενή επικοινωνία με την κυβέρνηση των Ηνωμένων Πολιτειών, ώστε να της μεταβιβάσει αυτό το μήνυμα αλληλεγγύης."
Και ιδού, κυρία, τα συμπεράσματα του Συμβουλίου, ώστε να είστε απολύτως ενήμερη:
"Το Συμβούλιο εξέφρασε τη βαθιά αλληλεγγύη της Ευρωπαϊκής Ένωσης προς τον αμερικανικό λαό και ενέκρινε μια δήλωση που καταδικάζει τις τρομοκρατικές επιθέσεις στις Ηνωμένες Πολιτείες.
Το Συμβούλιο ενημερώθηκε για τα μέτρα ασφαλείας που έλαβαν τα κράτη μέλη, προκειμένου να διασφαλίσουν τη μέγιστη μεταξύ τους συνεργασία.
Το Συμβούλιο ζητά από τα Συμβούλια Υπουργών "Δικαιοσύνης" , "Εσωτερικών Υποθέσεων" και "Μεταφορών" να λάβουν το ταχύτερο δυνατόν τα απαραίτητα μέτρα, ώστε να υπάρξει το μέγιστο δυνατό επίπεδο ασφαλείας, ειδικά στον τομέα των αερομεταφορών, όπως και όλα τα ενδεδειγμένα μέτρα για την καταπολέμηση της τρομοκρατίας και την αποτροπή νέων επιθέσεων.
Στο Συμβούλιο Δικαιοσύνης - Εσωτερικών Υποθέσεων στις 27-28 Σεπτεμβρίου, ίσως και νωρίτερα, όπως και κατά την άτυπη συνεδρίαση των Υπουργών Μεταφορών στις 14 και 15 Σεπτεμβρίου, θα αξιολογηθούν τα μέτρα που ελήφθησαν και εκείνα που ενδεχομένως πρέπει συμπληρωματικά να ληφθούν.
Το Συμβούλιο εκφράζει και πάλι την αποφασιστικότητά του να καταπολεμήσει κάθε μορφή τρομοκρατίας με όλα τα μέσα που έχει στη διάθεσή του.
Το Συμβούλιο έχει επίσης λάβει γνώση της δήλωσης της Επιτροπής και του Προέδρου του Συμβουλίου Ιcofin.
Το Συμβούλιο έχει ζητήσει από την Προεδρία, από τον Ύπατο Εκπρόσωπο για την Κοινή Εξωτερική Πολιτική και Πολιτική Ασφάλειας και από την Επιτροπή να υποβάλουν, το ταχύτερο δυνατό, έκθεση η οποία θα προτείνει συγκεκριμένα μέτρα προκειμένου να επιταχυνθεί η εφαρμογή και η ενίσχυση των επιχειρησιακών μέσων τόσο της Κοινής Εξωτερικής Πολιτικής και Πολιτικής Ασφάλειας όσο και του τομέα της Δικαιοσύνης και των Εσωτερικών Υποθέσεων.
Ο στόχος των μέτρων αυτών θα είναι η ενίσχυση της αποτελεσματικότητας της Ευρωπαϊκής Ένωσης στον τομέα της καταπολέμησης, από κοινού με τις Ηνωμένες Πολιτείες και τους λοιπούς εταίρους της, της διεθνούς τρομοκρατίας.
Το Συμβούλιο έχει την πρόθεση, από πλευράς του, να επανέρχεται στο εν λόγω ζήτημα σε τακτική βάση, προκειμένου κυρίως να διασφαλίσει το συντονισμό του συνόλου των δράσεων της Ένωσης."
(Ζωηρά χειροκροτήματα)
Κύρια Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, αγαπητοί συνάδελφοι!
Θα ήθελα να ευχαριστήσω θερμά εσάς, κυρία Πρόεδρε, εκ μέρους της κοινοβουλευτικής μου ομάδας για το ότι συγκαλέσατε την παρούσα συνεδρίαση, προκειμένου να εκφράσουμε από κοινού εδώ τη βαθιά μας θλίψη και αλληλεγγύη στις πληγείσες οικογένειες, στον Πρόεδρο των Ηνωμένων Πολιτειών της Αμερικής, στους συναδέλφους μας του αμερικανικού Κογκρέσου και εντέλει σε όλους τους ανθρώπους των Ηνωμένων Πολιτειών της Αμερικής.
Η χθεσινή αποτρόπαιη επίθεση στην Ουάσινγκτον και τη Νέα Υόρκη δεν αποτελεί απλά και μόνο μια επίθεση κατά των Ηνωμένων Πολιτειών, αλλά πολύ περισσότερο μια επίθεση κατά του συνόλου του πολιτισμένου κόσμου, μια επίθεση που στρέφεται ενάντια σε κάθε έναν από τους παρευρισκόμενους σε αυτήν εδώ την αίθουσα.
Είναι μια επίθεση κατά των ιδανικών της δημοκρατίας, των ανθρωπίνων δικαιωμάτων και της ειρήνης.
Με οδύνη και φρίκη βρισκόμαστε ενώπιον μιας καταστροφής, η οποία δεν επιτρέπεται να επαναληφθεί ποτέ, και όλες οι πολιτισμένες δυνάμεις του κόσμου πρέπει πλέον από κοινού αφενός να συμπαρασταθούν στις Ηνωμένες Πολιτείες, ούτως ώστε να υποχρεωθούν οι υπεύθυνοι να λογοδοτήσουν για αυτή τους την πράξη, και αφετέρου να συνεργαστούν στενά για να αντιμετωπίσουν στο μέλλον παρόμοιες τρομοκρατικές ενέργειες.
Πρέπει να δώσουμε μια απάντηση στο ερώτημα του πώς μπορεί να αποτραπεί η προετοιμασία τέτοιων επιθέσεων, γεγονός που προϋποθέτει μια εντελώς νέα διάσταση στην ευρωπαϊκή και διεθνή συνεργασία.
Πρέπει να δεσμευθούμε σήμερα ότι θα κηρύξουμε με αποφασιστικότητα τον πόλεμο κατά της τρομοκρατίας, ούτως ώστε η αποκάλυψη της Νέας Υόρκης και της Ουάσινγκτον να μην μετατραπεί αύριο σε αποκάλυψη όλης της υφηλίου.
Αλλωστε ως Κοινοβούλιο μπορούμε να είμαστε υπερήφανοι, καθώς την προηγούμενη εβδομάδα εγκρίναμε με μεγάλη, συντριπτική πλειοψηφία την έκθεση του συναδέλφου Watson για την καταπολέμηση της τρομοκρατίας.
Εχθές είχα για ελάχιστες ώρες την εντύπωση ότι η ικανότητα δράσης των Ηνωμένων Πολιτειών της Αμερικής είχε τεθεί υπό αμφισβήτηση, της παγκόσμιας δηλαδή υπερδύναμης, στην οποία οι Ευρωπαίοι χρωστούν την καταπολέμηση του Εθνικοσοσιαλισμού κατά το Δεύτερο Παγκόσμιο Πόλεμο, που ουσιαστικά κατοχύρωσε ένα μέλλον ελευθερίας για την Ευρώπη, εκείνης ακριβώς της παγκόσμιας υπερδύναμης που αντιστάθηκε με αποφασιστικότητα στο ολοκληρωτικό κομμουνιστικό καθεστώς, γεγονός που τελικά οδήγησε στην πτώση του τείχους του Βερολίνου, στη Γερμανία και την Ευρώπη.
Εκ μέρους της κοινοβουλευτικής μου ομάδας θα ήθελα να δηλώσω τα εξής: το συμφέρον μας είναι οι ΗΠΑ να μπορούν να αναλαμβάνουν δράση, να είναι ισχυρές, να είναι καλός εταίρος και φίλος της Ευρωπαϊκής Ένωσης και επιτρέψτε μας να εργαστούμε από κοινού στο μέλλον προς αυτή την κατεύθυνση!
(Ζωηρά χειροκροτήματα)
Δεν γνωρίζουμε τους δράστες.
Ναι μεν υπάρχουν κάποιες υπόνοιες, αλλά εφιστώ την προσοχή στο να μην θεωρηθεί ότι οι υπόνοιες αυτές είναι αυταπόδεικτα αληθείς.
Κατά κύριο λόγο συμβουλεύω όλους εμάς, εάν πρόκειται να επιβεβαιωθούν κάποιες υπόνοιες, να μην καταλογίσουμε ευθύνες σε ολόκληρο τον αραβικό και ισλαμικό κόσμο.
Ποτέ στη ζωή μου δεν ξέχασα τη λαμπρή ομιλία του Anwar al Sadat, του δολοφονημένου Προέδρου της Αιγύπτου, την οποία εκφώνησε την 10η Φεβρουαρίου 1981.
Ο Anwar al Sadat είχε δηλώσει: το Ισλάμ δεν θα έπρεπε ποτέ να καταδικαστεί εξαιτίας των άστοχων και ανεύθυνων πράξεων κάποιων ανθρώπων που ισχυρίζονται ότι είναι οπαδοί αυτής της μεγαλειώδους πίστης.
Το Ισλάμ είναι η θρησκεία της ανοχής και όχι του φανατισμού, η θρησκεία της αγάπης και όχι του μίσους, είναι ένα σύστημα βασισμένο στην τάξη και όχι στο χάος, αλλά και ένα σύστημα που σε καμία περίπτωση δεν είναι κλεισμένο στον εαυτό του.
Ας προστατευθούμε από τυχόν γενικεύσεις, και ας τονίσουμε ότι δεν θέλουμε μόνο να ζήσουμε με σύμπνοια με τους αμερικανούς φίλους μας, αλλά να ζήσουμε φιλικά - εάν αυτό είναι δυνατόν - και με τις αραβικές και ισλαμικές χώρες που είναι αφοσιωμένες στην ειρήνη.
(Ζωηρά χειροκροτήματα)
Ας αναλάβουμε σήμερα την υποχρέωση να διατηρήσουμε μαζί με όλους τους γείτονές μας την τάξη στην Ευρώπη και τον κόσμο, με το να είμαστε εμείς οι Ευρωπαίοι ισχυροί και αποφασισμένοι.
Μια περίτρανη απόδειξη αυτού του γεγονότος, κύριε Προεδρεύοντα του Συμβουλίου, είναι ότι και εσείς αλλά και ο Πρόεδρος της Επιτροπής είστε σήμερα εδώ παρόντες, ότι ως Ευρωπαίοι είμαστε αποφασισμένοι και δυνατοί, ότι θέλουμε να ζήσουμε ειρηνικά και με σύμπνοια με όλους τους γείτονές μας, έχοντας ως κοινό υπόβαθρο τα ανθρώπινα δικαιώματα, τη δημοκρατία, την ελευθερία, την κοινωνική ευημερία και κυρίως την ειρήνη.
Αυτό πρέπει να είναι το μήνυμα την επομένη της αποφράδας ημέρας της 11ης Σεπτεμβρίου του έτους 2001!
(Ζωηρά χειροκροτήματα)
Κυρία Πρόεδρε, κύριε Πρόεδρε του Συμβουλίου, κύριε Πρόεδρε της Επιτροπής, κυρίες και κύριοι βουλευτές, η Ομάδα μας συμμερίζεται την αγανάκτηση και τη φρίκη ενώπιον των τρομοκρατικών επιθέσεων στη Νέα Υόρκη και την Ουάσιγκτον.
Θέλουμε να εκφράσουμε την αλληλεγγύη μας προς τις οικογένειες των βορειοαμερικανών θυμάτων αυτών των τρομακτικών επιθέσεων.
Θέλουμε επίσης να εκφράσουμε τη βαθιά μας θλίψη στις οικογένειες των ευρωπαίων θυμάτων και σε όλους όσους έχασαν δικούς τους ανθρώπους, όποιο και αν ήταν το χρώμα και η ήπειρος καταγωγής τους, επειδή αυτή η διαβολική επίθεση δεν στρεφόταν μόνο εναντίον του λαού των Ηνωμένων Πολιτειών, αλλά και εναντίον των Ευρωπαίων και των άλλων λαών που συμβιώνουν σ' αυτό το κοσμοπολίτικο περιβάλλον που είναι η Νέα Υόρκη, και πρέπει να υπενθυμίσουμε ότι το World Trade Center βρίσκεται σε απόσταση λίγων βημάτων από την έδρα των Ηνωμένων Εθνών.
Πρόκειται για μια επίθεση εναντίον των κοινών αξιών μας, εναντίον της δημοκρατίας, εναντίον των βάσεων που θεμελιώνουν τον πολιτισμό μας.
Όπως έγραψε ο αείμνηστος Francisco Tomαs y Valiente, Πρόεδρος του Συνταγματικού Δικαστηρίου της Ισπανίας, που δολοφονήθηκε από τους τρομοκράτες, σε ένα σχεδόν μεταθανάτιο άρθρο του: "Κάθε φορά που σκοτώνεται ένας άνθρωπος, κάτι πεθαίνει μέσα μας" .
Πάει ακριβώς μια εβδομάδα από τότε που το Ευρωπαϊκό Κοινοβούλιο ενέκρινε ομόφωνα το ψήφισμα κατά της τρομοκρατίας.
Τότε ήταν ένα ευρωπαϊκό πρόβλημα ορισμένων κρατών.
Σήμερα διαπιστώνουμε ότι η κατάσταση έχει αλλάξει ποιοτικά: η τρομοκρατία έχει και αυτή παγκοσμιοποιηθεί χάρη σε ένα θανατηφόρο συνδυασμό φανατισμού, δειλίας και υψηλής τεχνολογίας.
Τα κινηματογραφικά μας αρχεία είναι γεμάτα ταινίες τρόμου και καταστροφής, με τέρατα που επιτίθενται στη Νέα Υόρκη και άλλες πόλεις.
Αυτό που συνέβη εχθές μας θυμίζει ότι δεν χρειάζονται τέρατα: τέρατα είμαστε εμείς οι άνθρωποι όταν τρελαινόμαστε.
Και όπως περιέγραψε ο Γκόγια, "ο ύπνος της λογικής παράγει τέρατα" .
Εμείς, οι Ευρωπαίοι, πρέπει να διαδραματίσουμε πολύ σημαντικό ρόλο στην καταπολέμηση της παγκοσμιοποιημένης τρομοκρατίας, στον αγώνα υπέρ των κοινών αξιών, υπέρ ενός πιο ειρηνικού και δίκαιου κόσμου.
Θέλουμε να αγωνιστούμε πλάι-πλάι με τους Αμερικανούς, με τους συναδέλφους μας στο Κογκρέσο, καθώς και με τους υπόλοιπους συμμάχους μας, σε μια κοινή δράση για την αντιμετώπιση των πιο φλογερών συγκρούσεων του πλανήτη με επιμονή και αποφασιστικότητα.
Χαιρόμαστε που οι Αμερικανοί, με επικεφαλής τον Πρόεδρό τους, παρά τη δειλή αυτή επίθεση, έχουν δράσει μέχρι στιγμής με ψυχραιμία, συγκρατώντας την οργή τους, όπως ζήτησε χθες ο Kofi Annan, και με λογική.
Και ζητούμε από τους υπευθύνους να μην αποκλίνουν από αυτόν το δρόμο, να μην απαντήσουν στον τρόμο με τρόμο, να δράσουμε από κοινού, προπαντός για να επιτύχουμε κάτι πολύ σημαντικό, επειδή τώρα είναι η στιγμή να ενισχύσουμε τη συμμαχία μας με τις Ηνωμένες Πολιτείες και με όλους τους λαούς του κόσμου που συμμερίζονται το ιδεώδες μας της ειρήνης, της δικαιοσύνης και της ελευθερίας.
(Ζωηρά χειροκροτήματα)
Κυρία Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, συνάδελφοι, συγκεντρωθήκαμε σήμερα στον ιδιαίτερα σημαντικό αυτό χώρο προκειμένου να αποτίσουμε φόρο τιμής στα θύματα του χθεσινού συγκλονιστικού συμβάντος.
Το Ευρωπαϊκό Κοινοβούλιο είναι το βήμα των λαών της Ευρωπαϊκής Ένωσης.
Όλοι εμείς συγκεντρωθήκαμε λοιπόν εδώ σήμερα για να εκφράσουμε επισήμως τον αποτροπιασμό μας για το θλιβερό αυτό γεγονός, καθώς και τη συμπάθεια και την αλληλεγγύη μας στον λαό των Ηνωμένων Πολιτειών της Αμερικής και στους κατοίκους της Νέας Υόρκης και της Ουάσιγκτον, και να υπενθυμίσουμε ότι μας ενώνει ο σεβασμός που επιδεικνύουμε από κοινού στα ανθρώπινα δικαιώματα και στη δημοκρατία.
Εχθές, υπήρξαμε μάρτυρες ενός τρομερού συμβάντος.
Πρόκειται για πρωτοφανή προσβολή των ανθρωπίνων δικαιωμάτων.
Υπήρξαμε μάρτυρες εχθροπραξιών - χωρίς όμως να έχει προηγηθεί κήρυξη πολέμου - από άτομα, κινήματα ή κράτη, μέχρι στιγμής δεν γνωρίζουμε με βεβαιότητα, τα οποία στράφηκαν εναντίον συγκεκριμένου στόχου με σκληρότητα και αποφασιστικότητα.
Οφείλουμε να απαντήσουμε από κοινού και όχι μεμονωμένα, ομόθυμα και όχι μονομερώς, στον κοινό μας εχθρό, την τρομοκρατία, και όχι αόριστα στο Ισλάμ ή στον ευρύτερο αραβικό κόσμο, εάν όντως από εκεί προήλθε το κακό.
Ο στόχος του τρομερού αυτού πλήγματος ήταν η Αμερική, τα θραύσματα, όμως, άγγιξαν όλα τα δημοκρατικά έθνη.
Τη δύσκολη αυτή ώρα της οδύνης θα θέλαμε να εκφράσουμε τη συμπάθειά μας στο λαό και στον Πρόεδρο των Ηνωμένων Πολιτειών της Αμερικής, στο Κογκρέσο και στις πολιτειακές αρχές, καθώς και στους πολίτες όλης της χώρας, ιδίως δε στους πολίτες της Νέας Υόρκης και της Ουάσιγκτον, στις οικογένειες των αγνοουμένων και των θανόντων και σε όσους επέζησαν από την τρομερή αυτή δοκιμασία.
Η Νέα Υόρκη έχει μια σημαντική ιδιαιτερότητα: στην πόλη αυτή βρίσκονται συγκεντρωμένοι όλοι οι πολιτισμοί του κόσμου.
Είναι μια ιδιάζουσα πύλη μεταξύ Παλαιού και Νέου Κόσμου.
Τα παλαιά χρόνια, πριν ακόμη η δημοκρατία ριζώσει βαθιά σε ολόκληρη την ευρωπαϊκή ήπειρο, οι κατατρεγμένοι, καταπιεσμένοι και πεινασμένοι συμπολίτες μας έφθασαν, μέσω της νήσου Έλις, στο Νέο Κόσμο για να ζήσουν σε πνεύμα ελευθερίας και δημοκρατίας και για να αναζητήσουν νέες ευκαιρίες.
Δεν είναι τυχαίο το γεγονός ότι ο λαός των Ηνωμένων Πολιτειών ονόμασε "Ελευθερία" το άγαλμα που του δώρισε η Γαλλική Δημοκρατία για τα 100 χρόνια ζωής της σπουδαίας αυτής δημοκρατίας: ούτε είναι τυχαίο το γεγονός ότι στο υψωμένο χέρι της φέρει έναν πυρσό ελευθερίας.
Η προσβολή του συμβόλου αυτού συνιστά προσβολή όλων μας καθώς το άγαλμα αντιπροσωπεύει τις αρχές του σεβασμού των ανθρωπίνων δικαιωμάτων και της δημοκρατίας που ασπαζόμαστε από κοινού και οι οποίες αποτελούν την κοινή μας κληρονομιά.
Θυμάμαι ότι, μαθητής ακόμη, παρακολούθησα στην τηλεόραση την επίσκεψη του Τζων Φιτζέραλντ Κένεντυ σε μέρη στα οποία δεν είχα πάει ποτέ στη διαιρεμένη μας ήπειρο.
Θυμάμαι την επίσκεψη που πραγματοποίησε στο αντιπροσωπευτικότερο σύμβολο της διαίρεσης αυτής, το Τείχος του Βερολίνου.
Θυμάμαι ότι κατάλαβα, παρόλο που ήμουν παιδί και δεν γνώριζα τίποτε από πολιτική και διεθνείς σχέσεις, τη βαρύτητα και τη σημασία που είχε η δήλωση "Είμαι Βερολινέζος" την οποία έκανε τότε ως ένδειξη αλληλεγγύης.
Σήμερα, όπως παρατήρησε ο Πρωθυπουργός, είμαστε όλοι Αμερικανοί, είμαστε όλοι κάτοικοι της Νέας Υόρκης και της Ουάσιγκτον.
Συμμεριζόμαστε τον τρόμο και τη φρίκη.
Συμμεριζόμαστε τη σύγχυση που προκάλεσε η αποτρόπαια αυτή ενέργεια, αισθανόμαστε όλοι ευάλωτοι· αυτά τα αισθήματα κληροδότησε σε όλους μας ανεξαιρέτως το χθεσινό συμβάν.
Έχουμε κοινές δημοκρατικές αξίες και συμφέροντα και σκοπεύουμε να αντιταχθούμε όλοι μαζί ενωμένοι στην τρομοκρατία ώστε να προάγουμε τα εν λόγω συμφέροντα και τις αξίες μας.
Είναι σημαντικό εμείς οι Ευρωπαίοι να δηλώσουμε σήμερα στην ηγεσία του Κογκρέσου "Δεν είστε μόνοι.
Δεν είστε απομονωμένοι.
Είμαστε μαζί σας και σας το δείχνουμε εμπράκτως" .
Πάνω από όλα, όμως, σήμερα κυριαρχεί η ανθρωπιστική πτυχή του ζητήματος καθώς οι αμερικανοί φίλοι μας αναζητούν με γενναιότητα επιζώντες και νεκρούς.
Πολλές φορές σε τέτοιες περιπτώσεις οι λέξεις δεν αρκούν για να εκφράσουν τα συναισθήματά μας.
Οι συνάδελφοί μου μού ζήτησαν να σας καλέσω, κυρία Πρόεδρε, με αφορμή τη σημερινή ειδική συνεδρίαση να ανοίξουμε βιβλίο συλλυπητηρίων με το οποίο θα στείλουμε στο Κογκρέσο, τον συνομιλητή μας στις ΗΠΑ, το μήνυμα ότι παρότι μας χωρίζει ο Ατλαντικός ωκεανός μας ενώνουν οι δεσμοί της δημοκρατίας και της ελευθερίας και η αποφασιστικότητά μας να καταπολεμήσουμε την τρομοκρατία.
Το μήνυμά μας προς τον αμερικανικό λαό σήμερα, στο πλαίσιο του αγώνα υπέρ της δημοκρατίας και κατά της τρομοκρατίας, είναι ότι η μόνη επιλογή που έχουμε είναι να είμαστε ενωμένοι διότι εκεί έγκειται η ισχύς μας.
(Ζωηρά χειροκροτήματα)
Κυρία Πρόεδρε, κύριε Πρόεδρε της Επιτροπής και του Συμβουλίου, σήμερα η πραγματικότητα φαίνεται πιο ζοφερή από ό,τι πριν από τα συνταρακτικά γεγονότα της Τρίτης.
Οι φρικιαστικές εικόνες της σκληρής και δειλής αυτής τρομοκρατικής ενέργειας κατά του Παγκόσμιου Κέντρου Εμπορίου στη Νέα Υόρκη και κατά του Πενταγώνου στην Ουάσιγκτον έχουν αποτυπωθεί ανεξίτηλα στη μνήμη μας.
Κανένας σκοπός δεν είναι δυνατό να δικαιολογήσει τέτοιες αποτρόπαιες ενέργειες σχεδιασμένες με απόλυτη ψυχραιμία.
Εξ ονόματος της Ομάδας των Πρασίνων/Ευρωπαϊκής Ελεύθερης Συμμαχίας, θα ήθελα να εκφράσω τη λύπη μας για τα θύματα που προκάλεσε αυτή η τραγωδία και τα ειλικρινή μας συλλυπητήρια στους συγγενείς και φίλους όλων αυτών που χάθηκαν.
Η σκέψη μας συνοδεύει τις δυνάμεις των σωστικών συνεργείων, τους πυροσβέστες και τους αστυνομικούς που διακινδύνευσαν και έχασαν τη ζωή τους στην προσπάθειά τους να σώσουν τους συμπολίτες τους.
Αυτό που ολόκληρος ο κόσμος έζησε εχθές μπορεί να χαρακτηρισθεί αποκλειστικά και μόνο ως έγκλημα κατά της ανθρωπότητας.
Οι υπεύθυνοι της τραγωδίας πρέπει να προσαχθούν, αμέσως μόλις ανακαλυφθούν, ενώπιον διεθνούς δικαστηρίου για εγκλήματα κατά της ανθρωπότητας και να τιμωρηθούν ανάλογα.
Είναι πλέον καιρός να επισπεύσουμε τις διαδικασίες ίδρυσης ενός μόνιμου διεθνούς ποινικού δικαστηρίου.
Μετά από την τραγωδία αυτή, οι Ηνωμένες Πολιτείες της Αμερικής θα πρέπει πια να αναγνωρίσουν την ανάγκη ύπαρξης ενός τέτοιου δικαστηρίου.
Εάν, όμως, οι Ηνωμένες Πολιτείες απαντήσουν με επιθέσεις σε χώρες οι οποίες ενδεχομένως ευθύνονται για την ενέργεια αυτή, όχι μόνο θα σκοτώσουν ακόμη περισσότερους αθώους ανθρώπους, όπως εκείνοι που έχασαν τη ζωή τους με τόσο τραγικό τρόπο την Τρίτη, αλλά θα δώσουν αφορμή για περαιτέρω αντίποινα: μια τέτοια στάση θα μας οδηγήσει σε πλήρες αδιέξοδο.
Οι καταστροφικές συνέπειες μιας τέτοιας εκδικητικής στάσης είναι ήδη κάτι παραπάνω από ορατές στη Μέση Ανατολή.
Οφείλουμε να κάνουμε τα αδύνατα δυνατά ώστε αυτά που συνέβησαν εκεί να μην συμβούν σε παγκόσμια κλίμακα.
Θα ήθελα να εκφράσω τη μεγάλη μας ανησυχία για την κατάσταση που επικρατεί στη Μέση Ανατολή και να ζητήσω την εντατικοποίηση των προσπαθειών διεθνώς προκειμένου να ξαναρχίσουν οι ειρηνευτικές συνομιλίες.
Εδώ θα ήθελα να πω ότι χαιρετίζουμε τη ρητή δέσμευση του Υπουργού Εξωτερικών του Βελγίου, του κ. Louis Michel, σχετικά με το θέμα αυτό στις σημερινές εφημερίδες, δέσμευση την οποία ανέλαβε και με την ιδιότητα του εκπροσώπου της Προεδρίας της Ευρωπαϊκής Ένωσης.
Πρέπει να αντιμετωπίσουμε με σκληρότητα την τρομοκρατία, κυρίως, όμως, πρέπει να αντιμετωπίσουμε με σκληρότητα τις αιτίες της.
Πρέπει να δώσουμε πολιτική απάντηση σε παγκόσμια κλίμακα στην πρωτοφανή αυτή πρόκληση προκειμένου να εξαλείψουμε τις πραγματικές αιτίες της τρομοκρατίας που έχουν τις ρίζες τους σε πολιτικές, κοινωνικές και περιβαλλοντικές διαμάχες: αυτό είναι και το πνεύμα της έκθεσης του κ. Watson που εγκρίθηκε από το Κοινοβούλιο την περασμένη εβδομάδα.
Η ύπαρξη τόσου φανατισμού, ο οποίος θρέφει και στηρίζει τη μορφή αυτή τρομοκρατίας, θα πρέπει να μας κάνει να αναρωτηθούμε εάν υπάρχει πρόβλημα σε πολιτικό επίπεδο.
Η Ευρωπαϊκή Ένωση είναι σε θέση να εφαρμόσει διάφορες τακτικές πρόληψης και επίλυσης των συγκρούσεων με στόχο την εξάλειψη των αιτιών και όχι απλώς την αντιμετώπιση των συμπτωμάτων.
Για το λόγο αυτό εκτιμούμε ότι πρέπει να πραγματοποιηθεί διάσκεψη κορυφής μεταξύ της Ευρωπαϊκής Ένωσης και των Ηνωμένων Πολιτειών προκειμένου να εξετασθούν όλες οι πτυχές των νέων απειλητικών μορφών τρομοκρατίας, συμπεριλαμβανομένων των κοινωνικών και πολιτικών αιτιών.
Τα γεγονότα της Τρίτης μας απέδειξαν ότι η ασφάλεια που αισθανόμαστε είναι απατηλή.
Κατέστη σαφές ότι τα υψηλής τεχνολογίας μέτρα, όπως το σύστημα αντιπυραυλικής άμυνας, είναι ανίσχυρα μπροστά στο νέο αυτό είδος τρομοκρατίας που δεν χρησιμοποιεί υψηλή τεχνολογία.
Δεν πρέπει να επιτρέψουμε να συμβούν ποτέ ξανά τα γεγονότα που έζησαν η Νέα Υόρκη και η Ουάσιγκτον.
Ως υπερασπιστές της δημοκρατίας οφείλουμε όλοι από κοινού να προασπίσουμε τον πολύτιμο πολιτισμό μας και να επιβάλλουμε με πολιτισμένο τρόπο το σεβασμό του κράτους δικαίου.
(Χειροκροτήματα)
Κυρία Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, όλοι μας δεν βρίσκουμε πραγματικά λόγια για να εκφράσουμε τα συναισθήματα που μας προκαλεί αυτή η πρωτόγνωρης βαρβαρότητας τρομοκρατική επίθεση που έπληξε τις Ηνωμένες Πολιτείες.
Ο αμερικανικός λαός θα πρέπει να ξεπεράσει το βαθύ αυτό τραύμα, που υπάρχει κίνδυνος να επιδεινωθεί περισσότερο όταν θα φανεί η έκταση της καταστροφής που έχει υποστεί.
Στην απερίγραπτη αυτή δοκιμασία, θα πρέπει να υπολογίζει στην ανεπιφύλακτη αλληλεγγύη μας.
Προσθέτω ότι τα απρόσωπα αυτά τέρατα είχαν ως στόχο χτες της Ηνωμένες Πολιτείες, αλλά μπορεί αύριο να σπείρουν τον τρόμο και το θάνατο σε οποιαδήποτε περιοχή του κόσμου, συμπεριλαμβανομένης φυσικά και της ευρωπαϊκής ηπείρου.
Επομένως, κυρία Πρόεδρε, η Ομάδα μου είναι απολύτως σύμφωνη με τις δηλώσεις και τα διαβήματα στα οποία έχετε προβεί εξ ονόματός μας.
Οι συγκλονιστικές αυτές επιθέσεις αποτελούν μια πρόκληση προς ολόκληρη την ανθρώπινη κοινότητα, μια πρόκληση στην οποία θα πρέπει πλέον να μάθουμε να απαντούμε.
Λέω να "μάθουμε" , διότι συμφωνούμε όλοι και λέμε ότι πρέπει να αναζητήσουμε τους ενόχους και να τους τιμωρήσουμε, οφείλουμε όμως να παραδεχτούμε ότι, για όλα τα υπόλοιπα, τα ερωτηματικά που ανακύπτουν από την τραγωδία της 11ης Σεπτεμβρίου 2001 είναι πολύ περισσότερα από τις βεβαιότητες.
Δεν υπάρχει όμως τίποτα πιο άκαιρο, αν όχι πιο επικίνδυνο, κατά τη γνώμη μου, από το αντιδράσουμε στο ριζικά καινοφανές αυτό φαινόμενο με παλιές ιδέες, των οποίων τα όρια καταδείχτηκαν με τρόπο φρικτό.
Έτσι, μετά από μια τέτοια προσβολή, ο πειρασμός να επικαλεστούμε μια κεραυνοβόλα απάντηση, με ανυπολόγιστες όμως συνέπειες, μπορεί να είναι μεγάλος.
Από την άλλη, μάλιστα κύριε Poettering, έχετε δίκιο, δεν υπηρετούμε την ειρήνη βάζοντας στο ίδιο τσουβάλι τους φανατικούς εγκληματίες και λαούς ολόκληρους, των οποίων ορισμένοι εκπρόσωποι μάλιστα έσπευσαν, ενίοτε με πολλή αξιοπρέπεια και πνεύμα υπευθυνότητας, να καταδικάσουν ριζικά του τρομοκράτες και να εκφράσουν την αλληλεγγύη τους στον αμερικανικό λαό.
Τέλος, και γενικότερα, κανείς δεν θα πρέπει ποτέ πια να ξεχνάει ότι ανήκουμε όλοι στον ίδιο κόσμο.
Το πλέον ισχυρό έθνος δεν είναι άτρωτο.
Ολόκληρη η διεθνής κοινότητα είναι καταδικασμένη να παρακολουθεί από κοινού τα μεγάλα προβλήματα του πλανήτη, τα χάσματα που δημιουργούνται, τις αποτυχημένες προσπάθειες διαλόγου, τους ωκεανούς της απογοήτευσης, και να συνεργάζεται όσο πιο στενά γίνεται για να επιλυθούν όλα αυτά σε μόνιμη βάση.
Αυτή είναι προφανώς η αποφασιστική συμβολή που η Ευρώπη μπορεί να προσφέρει στον κόσμο, ώστε να αντιμετωπίσουμε όλοι μαζί την πολιτισμική πρόκληση που έχουμε μπροστά μας.
(Ζωηρά χειροκροτήματα)
Κυρία Πρόεδρε, κύριε Πρωθυπουργέ, κύριε Πρόεδρε, αγαπητοί μου συνάδελφοι, οι πρώτες σκέψεις που θα πρέπει να εκφράσουμε αυτή τη στιγμή είναι τα αισθήματα συμπόνιας μας προς τα θύματα και αλληλεγγύης προς τον αμερικανικό λαό.
Το τρομοκρατικό πλήγμα που υπέστη δεν έχει στόχο μόνο τον αμερικανικό λαό.
Έχει στόχο την ίδια την καρδιά της δημοκρατίας.
Οι δημοκρατίες είναι ευάλωτες και γνωρίζουμε καλά ότι, όταν έρχονται αντιμέτωπες με ανάλογες ενέργειες, δυσκολεύονται να τις αντιμετωπίσουν.
Διατηρώ ωστόσο την πεποίθησή μου, λαμβανομένης υπόψη της ιστορίας και της εμπειρίας, ότι ο αμερικανικός λαός θα ξεπεράσει τη δοκιμασία αυτή και νομίζω ότι, αυτή τη στιγμή, είναι σημαντικό η Συνέλευσή μας να του εκφράσει την αλληλεγγύη της.
Κατόπιν αυτού, θα ήθελα να σας ευχαριστήσω, κυρία Πρόεδρε, που διοργανώσατε τη συνεδρίαση αυτή, την οποία ζήτησε η Ομάδα μου, όπως και πολλές άλλες Ομάδες.
Εκφράζω την ικανοποίησή μου για τη σύγκλησή της.
Ελπίζω ότι αργότερα θα ακολουθήσει μια συζήτηση, η οποία θα μας επιτρέψει ίσως να εξετάσουμε σε μεγαλύτερο βάθος τα προβλήματα που θέτει η διεθνής τρομοκρατία.
Όντας δύο φορές υπεύθυνος για την διεξαγωγή της αντιτρομοκρατικής δράσης στη χώρα μου, θα ήθελα να πω ότι υπάρχει μια πρώτη, λανθασμένη ιδέα, από την οποία πρέπει να απαλλαγούμε: δεν υπάρχουν καλοί τρομοκράτες και κακοί τρομοκράτες, υπάρχουν μόνο τρομοκράτες.
(Ζωηρά χειροκροτήματα)
Και η τρομοκρατία, εφόσον προσπαθεί να επιβάλει δια της βίας και με τη βίαιη δράση μιας μειονότητας την άποψή της στους πολλούς, αποτελεί πάντα μια έκφραση του ολοκληρωτισμού και του φασισμού, ενάντια στον οποίο αγωνιστήκαμε και οφείλουμε αποφασιστικά να αγωνιστούμε και πάλι.
Η πάλη όμως κατά της τρομοκρατίας προϋποθέτει μια μόνιμη κινητοποίηση.
Και σήμερα βρισκόμαστε αντιμέτωποι με τη γνωστή, τραγική κατάσταση στις Ηνωμένες Πολιτείες, επειδή προφανώς παραγνωρίσαμε κάπως αυτή την έννοια και αυτή την πραγματικότητα.
Οι Ηνωμένες Πολιτείες διέπραξαν, νομίζω, το σφάλμα να πιστέψουν προφανώς ότι είναι προστατευμένες από ανάλογες ενέργειες.
Ενώ εμείς στην Ευρώπη, έχουμε δυστυχώς ήδη κακή πείρα: στη Γερμανία, την Ιταλία, τη Γαλλία, την Ισπανία και σε πολλές άλλες χώρες.
Και γνωρίζουμε ότι η τρομοκρατία είναι τυφλή και μπορεί να χτυπήσει οπουδήποτε και οποτεδήποτε.
Γνωρίζουμε επίσης ότι για να καταπολεμήσουμε την τρομοκρατία, χρειάζεται πολιτική βούληση.
Και η βούληση αυτή πρέπει να είναι δεδηλωμένη.
Χρειάζεται επίσης συνεργασία.
Αν τα διάφορα κράτη κρατούν για τον εαυτό τους τις πληροφορίες που κατάφεραν να συγκεντρώσουν, αν δεν υπάρχει πραγματική συνεργασία ανάμεσα στις σχετικές υπηρεσίες, τότε μας περιμένουν και άλλες καταστροφές.
Αν αντιθέτως υπάρξει αφύπνιση σε επίπεδο κρατών και σε επίπεδο διεθνούς συνεργασίας, αν υπάρξει η βούληση να συγκεντρωθούν όλες μαζί οι πληροφορίες που ο καθένας κατέχει, όπως επίσης και αν αποφασιστεί να δημιουργηθεί, με τη μία ή με την άλλη μορφή, μια αρχή διαρκούς συνεργασίας, η οποία θα μπορεί να αναλύει τις πληροφορίες αυτές και να προτείνει τα αναγκαία μέτρα, τότε θα έχουμε μια ευκαιρία να αντιπαρατεθούμε, με σχετική επιτυχία, σε τέτοιου είδους επιχειρήσεις.
Θα ήθελα και εγώ με τη σειρά μου να συμφωνήσω με όσα ελέχθησαν στη Συνέλευση αυτή, καταρχάς από τον εξαίρετο συνάδελφο κ. Poettering και από άλλους, την κ. Hautala, τον κ. Wurtz.
Δεν υπάρχει τίποτα χειρότερο, μια τέτοια στιγμή, από τα λόγια του αέρα, που θα συσχετίζουν τους τρομοκράτες με τον μουσουλμανικό κόσμο.
Θα ήταν το χειρότερο λάθος, η μεγαλύτερη βλακεία.
Αυτός είναι ο λόγος για τον οποίο δεν μπορούμε και οι μεν και οι δε, φυσικά, να αρκεστούμε στις δηλώσεις, που δεν σημαίνουν και πολλά πράγματα.
Προσωπικά όμως θεωρώ εξαιρετικά σημαντικό, και νομίζω ότι ολόκληρη η Κοινότητα θεωρεί εξαιρετικά σημαντικό το να καταδικάσουν οι ίδιοι οι υψηλά ιστάμενοι μουσουλμάνοι θρησκευτικοί ηγέτες τις επιθέσεις αυτές, αποδεικνύοντας κατ' αυτόν τον τρόπο ότι δεν έχουν κοινό σημείο, ότι ουδεμία σχέση έχουν οι τρομοκράτες, που ανήκουν σε μια θρησκεία εγκληματική, και η μουσουλμανική θρησκεία, την οποία και οι μεν και οι δε οφείλουμε να αντιμετωπίζουμε με τον δέοντα σεβασμό.
(Ζωηρά χειροκροτήματα)
Κυρία Πρόεδρε, θα μιλήσω εξ ονόματος της Ομάδας των ριζοσπαστών.
Θα ήθελα καταρχάς να ευχαριστήσω τη βελγική Προεδρία για την πρωτοβουλία της Παρασκευής.
Πιστεύω μάλιστα ότι είναι απολύτως απαραίτητη, αφού ναι μεν οι περισσότεροι από μας αισθανόμαστε μεγάλη συγκίνηση και συμπάσχουμε τα μέγιστα με τους αμερικανούς φίλους μας, υπάρχουν όμως και ορισμένοι που κρατούν τη συγκίνηση και τη συμπόνια τους για τα υποθετικά αντίποινα των Αμερικανών.
Πραγματικά λοιπόν, σας ευχαριστώ πολύ.
Νομίζω ότι έχουμε ένα λόγο ο οποίος δεν αναφέρθηκε σήμερα, έναν επιπλέον λόγο για να συμπάσχουμε με τους αμερικανούς φίλους μας, το γεγονός ότι σήμερα μπορεί να χτυπήθηκαν αυτοί και όχι εμείς ενδεχομένως λόγω της έλλειψης θάρρους που χαρακτηρίζει την πολιτική μας, με τα διφορούμενα και τις υποκρισίες της, υποκρισίες και διφορούμενα που δεν διαθέτουν οι αμερικανοί μας φίλοι.
Κύριε Poettering, ορθώς κάνετε λόγο για την αναγκαιότητα να αντιμετωπίσουμε τις αιτίες της τρομοκρατίας· και θεωρώ ότι η Ευρωπαϊκή Ένωση θα πρέπει επειγόντως να εξετάσει την πολιτική της, την πολιτική της κατά την τελευταία πεντηκονταετία, μια πολιτική βαθύτατα ρατσιστική έναντι του αραβικού και του ισλαμικού κόσμου, μια πολιτική η οποία απλώς υποστήριξε τα χειρότερα καθεστώτα στις χώρες αυτές, όπως το καθεστώς του Σαντάμ Χουσεΐν, του Καντάφι, του Χαφέζ Ελ-Ασάντ χτες και του γιου του σήμερα, μια πολιτική η οποία δεν υπήρξε αλληλέγγυα με τους δημοκράτες χτες ή σήμερα, όπως η κ. Μπεν Σεντρίν στην Τυνησία, όπως η κ. Αλ-Σανταουΐ στην Αίγυπτο, όπως ο κ. Ιμπραΐμι στην Αίγυπτο, όπως τόσοι άλλοι που αγωνίζονται για τη δημοκρατία στη χώρα τους· και νομίζω ότι η Ένωση καλά θα κάνει να ανάγει επειγόντως σε πολιτική της προτεραιότητα την εγκαθίδρυση της δημοκρατίας στις χώρες αυτές, ότι αυτός είναι ο μόνος τρόπος για να συντρίψουμε, να καταστρέψουμε τις οπισθοφυλακές της τρομοκρατίας στις χώρες αυτές.
Η τρομοκρατία δεν έρχεται από το φεγγάρι, γεννιέται, αναπτύσσεται στις χώρες αυτές που την ενθαρρύνουν, οι οποίες συχνά τη χρηματοδοτούν, και οι πράξεις τους είναι σαν αυτή που παρακολουθήσαμε χτες, τη μεγαλύτερη τραγωδία μετά το τέλος του δευτέρου παγκοσμίου πολέμου, την πιο μεγάλη τρομοκρατική τραγωδία.
Νομίζω, και θα ήθελα να καθησυχάσω την Επιτροπή και το Συμβούλιο, νομίζω ότι το Κοινοβούλιό μας θα πρέπει να αφυπνιστεί.
Τους τελευταίους μήνες, υπήρξε κυριολεκτικά όμηρος ορισμένων κρυπτο-σταλινικών, οι οποίοι το ώθησαν σε μονομερείς, πολύ φιλοπαλαιστινιακές θέσεις, που σίγουρα έχουν κάποια σχέση σήμερα με την τραγωδία των αμερικανών φίλων μας.
Θα πρέπει να έχουμε τελικά το θάρρος να ξεπεράσουμε τα ταμπού.
Έχουμε ένα ιστορικό χρέος έναντι του Ισραήλ, αλλά έχουμε επίσης και ένα χρέος σύγχρονο.
Το Ισραήλ είναι η μοναδική πραγματική δημοκρατία σ' αυτή την περιοχή του κόσμου.
Θα πρέπει να ξεπεράσουμε το ταμπού.
Το Ισραήλ θα πρέπει να ενταχθεί στην Ευρωπαϊκή Ένωση.
Είναι ο μόνος τρόπος για να διασφαλιστεί η ασφάλεια και η δημοκρατία στη χώρα αυτή.
Είναι όμως και ο μόνος τρόπος για να επιλυθεί η ισραηλινο-παλαιστινιακή διένεξη, για να υπάρξουν εγγυημένα, ασφαλή σύνορα για τους Ισραηλινούς, άρα ασφαλή και για τους Παλαιστινίους.
Νομίζω επίσης, κύριε Προεδρεύοντα του Συμβουλίου, ότι είναι απαράδεκτο οι δημοκρατίες ανά τον κόσμο να συνεχίζουν λοιδορούνται και ο κ. Louis Michel, ο Προεδρεύων του Συμβουλίου, να μην το αντιλαμβάνεται αυτό στο Ντέρμπαν.
Ευχαριστώ τον κ. Michel για την αντίσταση και τον παθιασμένο αγώνα που διεξήγαγε στο Ντέρμπαν· το γεγονός όμως ότι το συριακό καθεστώς έκανε όσα έκανε στο Ντέρμπαν, είναι απαράδεκτο.
Οι δημοκρατίες μας θα πρέπει να δημιουργήσουν, να οργανωθούν σε έναν παγκόσμιο οργανισμό των δημοκρατιών, προκειμένου το κενό αυτό γράμμα, ο ΟΗΕ, να εκπληρώσει και πάλι την αρχική του λειτουργία, η οποία συνίσταται στην επίλυση των σοβαρών προβλημάτων της υφηλίου.
(Χειροκροτήματα)
Κυρία Πρόεδρε, αγαπητοί φίλοι Αμερικανοί, εκφράζουμε τη συμπάθειά μας στις πολυάριθμες οικογένειες που θρηνούν δικούς τους ανθρώπους εξαιτίας αυτής της τραγωδίας.
Συμμεριζόμαστε τη λύπη όσων έχασαν γιο ή κόρη, μητέρα, πατέρα ή και τους δύο.
Προσευχόμαστε για εκείνους που επέζησαν αλλά δεν έχουν ξεπεράσει ακόμη τον κίνδυνο.
Οι σκέψεις μας συνοδεύουν τον Πρόεδρο Μπους και το λαό του.
Ελπίζουμε ότι, παρά την οδύνη που προκάλεσε η αποτρόπαια αυτή ενέργεια, η αντίδραση του αμερικανικού λαού θα είναι ψύχραιμη και συνετή.
Γνωρίζουμε καλά, παρόλο που διανύουμε περίοδο πένθους, ότι δεν είναι καιρός για μίσος και εκδίκηση.
Είναι καιρός να αναζητήσουμε την αλήθεια, να αναλογισθούμε σοβαρά την κατάσταση.
Ο κόσμος μας είναι ένας και μοναδικός και ευθυνόμαστε όλοι για αυτόν και τους πολίτες του.
Όλοι επιζητούμε την παγκόσμια ειρήνη, μάθαμε, όμως, μέσα από πικρές εμπειρίες ότι δεν ήταν αρκετό να γκρεμιστεί το τείχος που χώριζε Ανατολή και Δύση.
Μάθαμε ότι οι υπερδυνάμεις δεν είναι οι μόνες που μπορούν να διαθέτουν μεθόδους και μέσα μαζικής καταστροφής.
Μικρές, απρόσωπες ομάδες που στοχεύουν στην καταστροφή είναι επίσης σε θέση να καταστρέψουν ολόκληρο τον κόσμο.
Η απάντησή μας δεν πρέπει να περιορίζεται στη βελτίωση των υπηρεσιών πληροφοριών και στην ανάπτυξη μέτρων ασφαλείας υψηλής τεχνολογίας.
Για να εδραιώσουμε την παγκόσμια ειρήνη θα πρέπει να εργαστούμε προς την κατεύθυνση του σεβασμού των ανθρωπίνων δικαιωμάτων και του δικαιώματος της αυτοδιάθεσης όλων των εθνών.
Οφείλουμε να καταπολεμήσουμε τα βασανιστήρια, την τρομοκρατία και όλες τις μορφές εγκλημάτων κατά της ανθρωπότητας.
Οφείλουμε να αντιμετωπίσουμε με σοβαρότητα το ζήτημα της αειφόρου ανάπτυξης.
Οφείλουμε να βοηθήσουμε τους φτωχούς, τους καταπιεσμένους και τους αδύναμους πριν μετατραπούν σε απελπισμένους τρομοκράτες που επιλέγουν να αυτοκτονήσουν.
Δεν υπάρχει δικαιολογία ούτε για την τρομοκρατία αλλά ούτε και για την καταπίεση.
Η καταπίεση δημιουργεί ανθρώπους που δεν διστάζουν να αφιερώσουν ολόκληρη τη ζωή τους στην ικανοποίηση του άσβεστου μίσους τους.
Οφείλουμε να γεφυρώσουμε το χάσμα μεταξύ της Δύσης και του υπόλοιπου κόσμου αντί να αντιμαχόμαστε ο ένας τον άλλο.
Αυτός είναι ο μόνος τρόπος ενδεχομένως για να εξαλείψουμε τους λόγους ύπαρξης της τρομοκρατίας.
Είναι πολύ νωρίς ακόμη για να αντλήσουμε διδάγματα από το τρομακτικό συμβάν της Τρίτης, δεν είναι όμως νωρίς για να αντιληφθούμε ότι η Τρίτη 11 Σεπτεμβρίου 2001 σηματοδοτεί πλέον μια καμπή στην ιστορία.
Ο κόσμος μας δεν θα είναι ποτέ πια ο ίδιος.
Οι σκέψεις μας συνοδεύουν τα θύματα των αποτρόπαιων αυτών επιθέσεων και όσους βυθίστηκαν σε πένθος.
Είθε η ανάμνηση των θλιβερών αυτών συμβάντων να μας υπενθυμίζει πάντοτε ότι καθήκον μας είναι να προσέχουμε περισσότερο τον κόσμο στον οποίο ζούμε.
(Δυνατά χειροκροτήματα)
Κυρία Πρόεδρε, την τραγική αυτή ημέρα εκφράζουμε την αλληλεγγύη και τη φιλία μας στον αμερικανικό λαό, θύμα του φοβερότερου τρομοκρατικού εγκλήματος.
Δεν ξεχνούμε επίσης ότι πολυάριθμοι υπήκοοι των χωρών της Ευρώπης εργάζονταν στους πύργους του World Trade Center και πολλοί από αυτούς είναι σίγουρα νεκροί.
Έτσι, αισθανόμαστε με ακόμα μεγαλύτερη ένταση ότι στόχος δεν ήταν μόνο οι Ηνωμένες Πολιτείες, αλλά ολόκληρη η Δύση, της οποίας αποτελούμε οργανικό μέρος.
Πράγματι, θύμα της πολεμικής αυτής ενέργειας δεν υπήρξαν μόνο οι Ηνωμένες Πολιτείες, αλλά ολόκληρος ο δυτικός πολιτισμός, θύμα ενός πολέμου νέου, φονικού αλλά ασύλληπτου, διότι δεν ανταποκρίνεται πλέον στα παραδοσιακά κριτήρια.
Ορισμένοι πίστεψαν ότι, μετά την κατάρρευση της Σοβιετικής Ένωσης, όλος ο κόσμος γινόταν λιγότερο επικίνδυνος· και με αυτή την εύκολη δικαιολογία, χαλάρωσαν την προσπάθεια για ασφάλεια.
Σοβαρό λάθος.
Στην πραγματικότητα, έχουμε εισέλθει σε μια νέα εποχή, όπου ο μείζων κίνδυνος εκπορεύεται από κάποια κράτη της αλητείας, που διοικούνται από ανθρώπους τρελούς και τυφλωμένους από το μίσος και την ιδεολογία.
Ακόμα χειρότερα, πιο ασύλληπτες από αυτά τα κράτη της αλητείας είναι οι μη κρατικές τρομοκρατικές οργανώσεις, η φονική μανία των οποίων δεν υπόκειται πλέον σε καμία λογική.
Ο νέος αυτός πόλεμος θα μας αναγκάσει να αναθεωρήσουμε όλες τις στρατηγικές μας αντιλήψεις.
Πρώτον, η Ευρώπη θα πρέπει να καταλάβει ότι είναι πλέον ανάγκη να προτάξει την ασφάλεια σε σχέση με την κατάργηση των ελέγχων στα σύνορα ή αλλού.
Δεν θα σταθώ στο σημείο αυτό, το οποίο γνωρίζετε.
Δεύτερον, θα πρέπει να ενισχύσουμε την πάλη μας ενάντια στην τρομοκρατία και τις εγκληματικές οργανώσεις με την ευρωπαϊκή συνεργασία, την παγκόσμια συνεργασία τόσο σε επίπεδο ανταλλαγής πληροφοριών όσο και δράσης, αλλά πρώτα και κύρια να βάλουμε τάξη στις ίδιες μας τις χώρες.
Δεν τολμάμε πραγματικά να βάλουμε με το νου μας ποιες ιδέες μπορούν οι επιθέσεις αυτές, τις οποίες υπέστη η μεγαλύτερη δύναμη του κόσμου, να βάλουν σε άλλα μυαλά.
Τρίτον, πρέπει να καταβάλλουμε εκ νέου προσπάθειες στο ζήτημα της ασφάλειας, όταν αυτή έχει χαλαρώσει, όπως στη χώρα μου τα τελευταία χρόνια.
Η απειλή είναι υπαρκτή και πολύμορφη.
Η δύναμη ταχείας αντίδρασης που έχουν δημιουργήσει οι ευρωπαϊκές χώρες είναι μια καλή ιδέα, με την προϋπόθεση ο δημοκρατικός της έλεγχος, η μεταβλητή της γεωμετρία και η ελεύθερη δέσμευση των μελών της να απολαμβάνουν μεγαλύτερο σεβασμό από ότι σήμερα, όπως ήδη είχαμε την ευκαιρία να επισημάνουμε.
Κυρίως όμως, η δύναμη αυτή είναι ανεπαρκής.
Προσπαθώντας να εκριζώσουμε την τρομοκρατία, οφείλουμε παράλληλα, όπως και εσείς είπατε, κυρία Πρόεδρε, να φυλάξουμε επίσης καλύτερα τα εδάφη μας, ώστε να προστατεύσουμε καλύτερα τους λαούς μας.
Για τη φύλαξη των εδαφών μας, θα πρέπει να χρησιμοποιήσουμε όλα τα επωφελή μέσα.
Μεταξύ αυτών, ο Πρόεδρος Μπους είχε αναφέρει, πριν από λίγο καιρό, σχετικά με τις Ηνωμένες Πολιτείες, την ιδέα μιας αντιπυραυλικής ασπίδας.
Οι Ευρωπαίοι είχαν αντιμετωπίσει την ιδέα αυτή μάλλον αρνητικά.
Σήμερα, θα πρέπει να επανεξετάσουμε το ζήτημα αυτό.
Δεν είναι προς το συμφέρον της Ευρώπης να διεξάγει και αυτή μελέτες για τη δική της ασπίδα, μόνη της ή σε συνεργασία με τις Ηνωμένες Πολιτείες;
Θα πρέπει να το δούμε.
Δεν θα μας προστατεύει φυσικά από επιθέσεις όπως οι χθεσινές, αλλά θα μας προστατεύσει από άλλους κινδύνους, τους οποίους οφείλουμε να προλάβουμε.
Εννοείται επίσης ότι σήμερα δεν διαθέτουμε τα απαραίτητα τεχνολογικά μέσα, αλλά η επιδίωξη της απόκτησής τους μπορεί να αποτελέσει μια πρόκληση που αξίζει να αντιμετωπίσουμε.
Θα ήταν αδιαμφισβήτητα ένα σχέδιο ευρωπαϊκής εμβέλειας, κυρία Πρόεδρε, το οποίο θα αποδείκνυε με τρόπο ολοφάνερο στους πολίτες τη χρησιμότητα μιας συνεργασίας με σεβασμό προς την εθνική κυριαρχία, η οποία μάλιστα θα έχει στόχο την προστασία τους.
(Χειροκροτήματα)
Αγαπητοί συνάδελφοι, επιθυμία μας ήταν να προβούμε σε μια επίσημη ενέργεια.
Με τους προέδρους των Ομάδων θα εξετάσουμε τη δυνατότητα, το ενδεχόμενο να διοργανώσουμε μια μεγάλη, ουσιαστική συζήτηση στην επόμενη Ολομέλειά μας ήδη, την επόμενη εβδομάδα.
Θα ήθελα επίσης να σας πω ότι διάκειμαι, φυσικά, απολύτως θετικά προς την πρόταση που μου έγινε για τη δημιουργία ενός Βιβλίου Συλλυπητηρίων προς τους συναδέλφους μας του αμερικανικού Κογκρέσου.
Το Βιβλίο αυτό θα τοποθετηθεί στην είσοδο της αίθουσας αύριο το πρωί ήδη, στις 10.00.
Θα ήθελα να ευχαριστήσω θερμά τον Πρωθυπουργό κ. Verhofstadt, τον Υπουργό κ. Louis Michel, να ευχαριστήσω τον κ. Romano Prodi, να ευχαριστήσω όλους εσάς και να σας ανακοινώσω ότι η έκτακτη αυτή συνεδρίαση έχει λήξει.
(Η συνεδρίαση λήγει στις 18.10)