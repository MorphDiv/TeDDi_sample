# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου, που είχε διακοπεί την Παρασκευή 6 Οκτωβρίου 2000.
Έγκριση των συνοπτικών πρακτικών της προηγούμενης συνεδρίασης
Τα συνοπτικά πρακτικά της προηγούμενης συνεδριάσεως έχουν διανεμηθεί.
Υπάρχουν παρατηρήσεις;
IT) Κυρία Πρόεδρε, από τα συνοπτικά πρακτικά της συνεδρίασης του Κοινοβουλίου προκύπτει ότι τέθηκε υπόψη του Σώματος μια περίπτωση ρατσιστικής επίθεσης εναντίον ενός καθηγητή στη Βερόνα.
Με βάση πάντοτε τα πρακτικά προκύπτει ότι το Κοινοβούλιο καταδίκασε την επίθεση και εξέφρασε την αλληλεγγύη του.
Θα ήθελα να πληροφορήσω το Σώμα ότι την όλη ιστορία την επινόησε ο ίδιος ο καθηγητής, ο οποίος και ομολόγησε ότι δεν υπήρξε ουδεμία επίθεση εναντίον του, αλλά χτύπησε μόνος του.
Με δυο λόγια μας κορόιδεψε όλους.
Ήθελα μόνον να σας ενημερώσω επί του θέματος, δεδομένου ότι αυτή η κοροϊδία του Κοινοβουλίου εκ μέρους του καθηγητή από τη Βερόνα υπάρχει στα συνοπτικά πρακτικά.
Κύριε Speroni, αυτή η πληροφορία δεν αποτελεί λόγο διόρθωσης των πρακτικών, αλλά θα την λάβω υπόψη μου.
Υπάρχουν άλλες παρεμβάσεις πάνω στα πρακτικά;
(Εγκρίνονται τα συνοπτικά πρακτικά)
Δηλώσεις της Προέδρου
Αγαπητοί συνάδελφοι, μετά την τελευταία μας σύνοδο, πριν από δέκα πέντε ημέρες, όπως γνωρίζετε, έχουμε τρία νέα θύματα που έπεσαν από τις σφαίρες της ΕΤΑ.
Επιτρέψτε μου να τα αναφέρω, και καθώς θα τα επικαλούμαι, ας σκεφθούμε με συγκίνηση και με μεγάλη θλίψη τα μέλη των οικογενειών τους τα οποία, σήμερα, έχουν βυθιστεί στον πόνο : τον Luis Portero, προϊστάμενο της εισαγγελίας του περιφερειακού Δικαστηρίου της Ανδαλουσίας, που δολοφονήθηκε στη Γρανάδα στις 9 Οκτωβρίου, τον Antonio Munos Carignanos, στρατιωτικό γιατρό με βαθμό συνταγματάρχη της αεροπορίας, ο οποίος δολοφονήθηκε στη Σεβίλλη στις 16 Οκτωβρίου, τον Maximo Casado, υπάλληλο φυλακών, ο οποίος δολοφονήθηκε στη Βιτόρια χθες το πρωί.
Απευθύνω στους συγγενείς τους τα ειλικρινή συλλυπητήρια και τη βαθιά συμπάθεια εκ μέρους όλων μας.
Αυτά τα θύματα ανεβάζουν τον αριθμό των δολοφονηθέντων από την ΕΤΑ σε δεκαέξι, από την διακοπή της ανακωχής στις 3 Δεκεμβρίου 1999.
Ακόμα κι αν δεν έχουμε λόγια για να εκφράσουμε την αντίθεσή μας σε ένα τέτοιο δράμα, που επαναλαμβάνεται, δεν πρέπει σε καμία περίπτωση να σταματήσουμε τις προσπάθειες.
Εντελώς αντίθετα.
Όπως το έχουμε ήδη κάνει, σε κάθε τέτοια ολέθρια περίσταση, οφείλουμε, και πάλι, να καταγγείλουμε το απαράδεκτο παρόμοιων ενεργειών.
Το δικαίωμα στη ζωή είναι ιερό.
Ο Χάρτης των θεμελιωδών δικαιωμάτων των πολιτών της Ευρωπαϊκής Ένωσης, που έγινε ομόφωνα αποδεκτός στο Μπιαρρίτς, από τους αρχηγούς κρατών και τους πρωθυπουργούς, το επιβεβαιώνει με τον πιο κατηγορηματικό τρόπο.
Σας ζητώ, αγαπητοί συνάδελφοι, τηρώντας ενός λεπτού σιγή, να αποτίσουμε φόρο τιμής σε αυτά τα θύματα, και να εκφράσουμε την υποστήριξή μας στις ισπανικές αρχές και στους ισπανούς δημοκράτες για τον αγώνα τους εναντίον αυτής της μάστιγας, αγώνας που διεξάγεται με κίνδυνο της ζωής τους.
Σας καλώ να τηρήσουμε ενός λεπτού σιγή.
(Το Σώμα, όρθιο, τηρεί ενός λεπτού σιγή)
Πρόεδρος.
Πρέπει δυστυχώς να λάβω εκ νέου το λόγο για να αναφερθώ στη μνήμη όλων εκείνων που, στην Εγγύς Ανατολή, υπήρξαν θύματα της αναζωπύρωσης τους μίσους και της άρνησης του άλλου.
Αύριο, το Κοινοβούλιο θα συζητήσει αυτό το οδυνηρό θέμα κατά τη διάρκεια της συζήτησης για το Ευρωπαϊκό Συμβούλιο του Μπιαρρίτς, αλλά σήμερα, επιθυμώ απλώς να σας εκφράσω τη βαθιά μου θλίψη για ένα φαινόμενο που με ανησυχεί πάρα πολύ, επειδή αποκαλύπτει με δραματικό τρόπο την ολέθρια επιρροή των εξτρεμιστών και των δύο στρατοπέδων.
Απευθύνω, εκ μέρους όλων μας, τα βαθιά συλλυπητήρια στα μέλη των οικογενειών τους και εκφράζω επίσης την αλληλεγγύη μου σε όλους τους τραυματίες αυτής της σύγκρουσης.
Ελπίζω επίσης ότι οι οπαδοί της ειρήνης και του διαλόγου θα μπορέσουν μια ημέρα να υπερισχύσουν αυτών που υπεραμύνονται της βίας και καλλιεργούν το μίσος.
Πρόεδρος.
Τέλος, πριν από λίγες ημέρες, όπως γνωρίζετε, καταρρακτώδεις βροχές προκάλεσαν ζημιές, χωρίς προηγούμενο, στην Ιταλία και την Ελβετία, επιφέροντας τον θάνατο είκοσι πέντε ατόμων, αφήνοντας πολλούς τραυματίες και δημιουργώντας εξαιρετικά σοβαρές υλικές ζημιές.
Προχθές, στην Ισπανία, ισχυρές βροχοπτώσεις και πλημμύρες, προκάλεσαν επίσης το θάνατο τριών ατόμων ενώ, άλλα τρία άτομα αγνοούνται.
Θα ήθελα να εκφράσω, εκ μέρους του Ευρωπαϊκού Κοινοβουλίου, όλη μας την συγκίνηση και να απευθύνω στις οικογένειες τους τα πιο θερμά συλλυπητήρια και, εάν το αποδέχεστε, θα σας ξαναζητήσω, προς τιμήν αυτών των θυμάτων, να τηρήσουμε ενός λεπτού σιγή.
(Το Σώμα, όρθιο, τηρεί ενός λεπτού σιγή)
Κύριε Τρακατέλλη, θα σας δώσω το λόγο για μια πρόταση επί της διαδικασίας.
Αλλά πρέπει πρώτα να σας υπενθυμίσω, όπως και σε όλους τους συναδέλφους μας, ότι την Τρίτη της τελευταίας περιόδου της συνόδου, είχα εξηγήσει στην ολομέλεια, αφού δέχθηκα τις πολύ ζωηρές διαμαρτυρίες πολλών συναδέλφων μας που εκτιμούσαν ότι είχε γίνει κατάχρηση του δικαιώματος για υποβολή προτάσεων επί της διαδικασίας την προηγούμενη·
(Χειροκροτήματα) · είχα εξηγήσει, λοιπόν, ότι αυτές οι διαδικαστικές προτάσεις θα διακόπτονταν αμέσως, μετά από ένα λεπτό, όπως το προβλέπει ο κανονισμός : πρόκειται για το άρθρο 141.
Θέλησα απλώς να το υπενθυμίσω.
Τα χειροκροτήματα σας, σήμερα, όπως και τα χειροκροτήματα της Τρίτης στην τελευταία περίοδο της συνόδου, επιβεβαιώνουν ότι εγκρίνετε απολύτως αυτές τις ενέργειες.
Κυρία Πρόεδρε, επειδή η σύνοδος αυτής της εβδομάδος δεν επιτρέπει κατεπείγοντα, θα ήθελα να επιστήσω την προσοχή σας και την προσοχή του Σώματος στα πρωτοφανή επεισόδια βίας και νοθείας κατά τις δημοτικές εκλογές που έγιναν στην Αλβανία, στην περιοχή της Χειμάρας.
Υπάρχει η έκθεση των παρατηρητών της ευρωπαϊκής συνεργασίας που δεν αφήνει καμία αμφιβολία ότι έγιναν παραβιάσεις ανθρωπίνων δικαιωμάτων και βασικές παραβιάσεις δημοκρατικών διαδικασιών, που είναι ουσιαστικά στον πυρήνα του πιστεύω της Ευρωπαϊκής Ένωσης.
Τέτοιες συμπεριφορές δεν πρέπει να γίνουν ανεκτές από την Ευρωπαϊκή Ένωση και πιστεύω ότι αυτές οι εκλογές στην περιοχή της Χειμάρας θα πρέπει να επαναληφθούν.
Αλλως, κλείνουμε τα μάτια μας σε βασικά θέματα ανθρωπίνων δικαιωμάτων και παραβιάσεως δικαιωμάτων μειονοτήτων.
Κυρία Πρόεδρε, πράγματι, στις δημοτικές εκλογές της Χειμάρας σημειώθηκαν επεισόδια βίας και νοθείας που στράφηκαν εναντίον της ελληνικής μειονότητας που κατοικεί στην περιοχή αυτή.
Δεν υπάρχει καμία αμφιβολία επ' αυτού.
Έχουμε τις διαπιστώσεις διεθνών οργανισμών που παρακολούθησαν τις εκλογές.
Η Αλβανία, κυρία Πρόεδρε, είναι μια χώρα η οποία έχει η ίδια υποφέρει διώξεις των μειονοτήτων της σε άλλες χώρες και είναι γνωστό πώς αντέδρασε η διεθνής κοινότητα στις διώξεις αυτές.
Αυτά που υφίσταται έξω από τα σύνορά της δεν θα πρέπει να τα επαναλαμβάνει μέσα στα σύνορά της, και αυτό είναι το πρώτο, νομίζω, μάθημα δημοκρατίας που θα πρέπει να τονίσουμε στη χώρα αυτή, που αρχίζει να οικοδομεί τη δημοκρατία στο εσωτερικό της.
Θα ήθελα να σημειώσει το Κοινοβούλιο αυτές τις παραβιάσεις και, βεβαίως, να ζητήσει την επανάληψη των εκλογών στην περιοχή της Χειμάρας.
Κυρία Πρόεδρε, σε συνέχεια των όσων είπατε για την Μέση Ανατολή, θα ήθελα να ανακοινώσω την πρωτοβουλία ορισμένων γυναικών, μελών του Ευρωπαϊκού Κοινοβουλίου - της Nuala Ahern, της Pasqualina Napoletano, της Ana Palacio Vallelersundi, της Ulla Sandbaek και εμού - που ζήτησαν από άλλες γυναίκες να μεταβούν στην Ιερουσαλήμ και να συναντηθούν με παλαιστίνιες και ισραηλινές γυναίκες, οι οποίες όλα αυτά χρόνια επικοινωνούσαν πάντα μεταξύ τους και έχουν οικοδομήσει γέφυρες ειρήνης.
Με αυτό το πνεύμα, επομένως, καλούμε τις γυναίκες του Ευρωπαϊκού Κοινοβουλίου να συμμετάσχουν σ' αυτή την αντιπροσωπεία : την Τρίτη και την Τετάρτη θα γίνει σχετική έκκληση και θα συλλέξουμε τις υπογραφές και τις συμμετοχές στην αντιπροσωπεία, ακριβώς με το πνεύμα της οικοδόμησης γεφυρών ειρήνης μεταξύ των γυναικών, εκεί όπου τώρα υπάρχει αντίθετα βία.
Κυρία Πρόεδρε, θα ήθελα μόνο να ανακοινώσω στους δύο έλληνες συναδέλφους ότι η αντιπροσωπεία για τις σχέσεις με τη Νοτιοανατολική Ευρώπη θα ασχοληθεί και με το θέμα αυτό στην επόμενη συνεδρίασή της, κατά τη διάρκεια της οποίας θα γίνουν δεκτοί και εκπρόσωποι της Αλβανίας.
Είμαι σίγουρος ότι υπό την προεδρία της συναδέλφου κ. Pack θα εξετάσουμε αντικειμενικά την εν λόγω υπόθεση.
Κυρία Πρόεδρε, την περασμένη εβδομάδα η βουλευτής Karla Peijs δέχθηκε επίθεση στις Βρυξέλλες.
Θα παρακαλούσα να επικοινωνήσετε με τη βελγική κυβέρνηση και να φροντίσετε να ενισχυθεί η ασφάλεια στις Βρυξέλλες.
(Χειροκροτήματα)
Βεβαίως, κύριε Rόbig.
Θα πράξω αναλόγως.
Κυρία Πρόεδρε, έχω μια ερώτηση που αφορά το καθεστώς των βουλευτών.
Η ερώτησή μου είναι: Ποιος μιλά εξ ονόματος του Ευρωπαϊκού Κοινοβουλίου όσον αφορά το εν λόγω καθεστώς;
Ρωτώ επειδή όταν διαβάζω τις δημόσιες δηλώσεις που έκανε ο συνάδελφός μας, κ. Rothley, μου δημιουργείται η εντύπωση ότι έχουμε ορίσει δολιοφθορέα (saboteur) και όχι εισηγητή (rapporteur).
Ελπίζω ότι μιλάτε εξ ονόματος του Κοινοβουλίου και όχι του κ. Rothley.
(Χειροκροτήματα)
Κυρία Πρόεδρε, έλαβα γνώση ότι θα ανακοινώσετε σε λίγο την απόφαση της γαλλικής κυβέρνησης να με κηρύξει έκπτωτο του αξιώματός μου ως μέλος του Ευρωπαϊκού Κοινοβουλίου.
Πιστεύω ότι πρόκειται για μια κατάφορη αδικία και για μια δυσανάλογη ποινή σε σχέση με τα επουσιώδη περιστατικά που χρησίμευσαν ως πρόσχημα.
Δεν μου δόθηκε η δυνατότητα να υπερασπίσω τον εαυτό μου.
Δεν μου χορηγήθηκε το δικαίωμα άρσης της βουλευτικής μου ασυλίας, και δεν έτυχα καμίας υπεράσπισης την οποία δικαιούνται ακόμα και αυτοί που είναι ένοχοι.
Νομίζω ότι το Ευρωπαϊκό Κοινοβούλιο έχει την ευκαιρία να εκδηλώσει, ίσως, με αυτή την ευκαιρία, την προάσπιση της αξιοπρέπειάς του.
Κυρία Πρόεδρε, έχουμε καινούρια θύματα της ΕΤΑ, αλλά και περισσότερους ανθρώπους που έπεσαν θύματα της ισπανικής καταπίεσης: γίνονται περισσότερες συλλήψεις, περισσότερα βασανιστήρια, νέοι διασκορπισμοί των πολιτικών κρατουμένων που είναι φυλακισμένοι στη χώρα των Βάσκων.
Γενικά έχουν αυξηθεί τα βάσανα των Βάσκων και των Ισπανών·χωρίς καμία αμφιβολία οι Ισπανοί και οι Βάσκοι έχουν αγανακτήσει με τις τρέχουσες συγκρούσεις.
Δεν προκαλεί έκπληξη το γεγονός ότι εκφράζουν τον βαθύ τους αποτροπιασμό όλο και πιο ξεκάθαρα αφού, εκτός από την ισπανική κυβέρνηση, κανείς άλλος δεν πιστεύει ότι η παρούσα στρατηγική προσφέρει κανένα όφελος.
Μπορεί το Ευρωπαϊκό Κοινοβούλιο να πάψει να ελπίζει ότι θα βρεθεί ποτέ δημοκρατική·
(Η Πρόεδρος διακόπτει τον ομιλητή)
Κυρία Πρόεδρε, δεν θα ήθελα να επαναλάβω κάτι που έχει ειπωθεί, αλλά το απαιτεί η κατάσταση.
Γνωρίζετε την κατάσταση από την οποία διέρχεται το στενό του Γιβραλτάρ, όπου βρίσκεται ένα αγγλικό πυρηνικό υποβρύχιο που έχει υποστεί βλάβη.
Όπως φοβόμασταν και υποθέταμε από την αρχή, η σημασία της βλάβης, σύμφωνα με τους τεχνικούς και με το πέρασμα του χρόνου, γίνεται κάθε μέρα και μεγαλύτερη.
Κυρία Πρόεδρε, σας παρακαλώ να προβείτε σε όλες τις δυνατές ενέργειες προκειμένου να επιταχυνθεί η διαδικασία που βρίσκεται σε εξέλιξη στην Επιτροπή Αναφορών σχετικά με μια έγγραφη διαμαρτυρία που υπέβαλαν πάνω από τριάντα κοινωνικές ενώσεις και ΜΚΟ εναντίον αυτής της κατάστασης, που παραβιάζει κατάφωρα την κοινοτική νομοθεσία περί προστασίας από την ακτινοβολία.
Κυρία Πρόεδρε, κατ' αρχάς λαμβάνω τον λόγο ως πρόεδρος της Επιτροπής Νομικών Θεμάτων και Εσωτερικής Αγοράς για να υπενθυμίσω, έπειτα από τα λόγια του κυρίου Haarder, ότι ο κ. Rothley, πρώτος αντιπρόεδρος της επιτροπής, δεν είναι εκπρόσωπος, αλλά εισηγητής, και πιστεύω πως μέχρι στιγμής έχει συμπεριφερθεί άψογα στο πλαίσιο αυτής της εντολής.
Κατά δεύτερον, λαμβάνω τον λόγο για να υποστηρίξω την πρόταση της κ. Morgantini.
Πιστεύω ότι βρισκόμαστε σε μια στιγμή της διαδικασίας στη Μέση Ανατολή όπου ο διάλογος μεταξύ παλαιστινίων και ισραηλινών γυναικών βουλευτών και ευρωπαίων γυναικών βουλευτών θα μπορούσε να συμβάλει στην επίλυση αυτής της σύγκρουσης.
(Χειροκροτήματα)
Κυρία Πρόεδρε, εάν κατάλαβα καλά, είμαστε στη διαδικασία καθορισμού της ημερησίας διατάξεως.
Λοιπόν, ο κανονισμός μας δεν προβλέπει καμία πρόταση επί της ημερησίας διατάξεως.
Ο κανονισμός μας προβλέπει, στο άρθρο 141, προτάσεις επί της διαδικασίας, στο άρθρο 142, ανάκληση στον κανονισμό, δεν προβλέπει προτάσεις επί της ημερησίας διατάξεως και ούτε, βεβαίως, τέτοιου είδους παροχές όπως αυτές που μόλις προ ολίγου είδαμε.
Εδώ, ο οποιοσδήποτε μπορεί να πει οτιδήποτε, όταν μιλάμε για την έγκριση της ημερησίας διατάξεως.
Πότε άραγε κυρία Πρόεδρε, θα εφαρμόσετε τον κανονισμό, και μόνο τον κανονισμό;
Κύριε Goebbels, θα σας απαντήσω.
Είναι ένα πρόβλημα με το οποίο κάθε πρόεδρος έχει βρεθεί αντιμέτωπος.
Το πρόβλημα είναι να ξέρουμε εάν πρόκειται πράγματι για μία διαδικαστική πρόταση ή όχι.
Νομίζω λοιπόν ότι εάν, κάθε φορά που ένας συνάδελφος παρεμβαίνει για να κάνει μία διαδικαστική πρόταση, συζητάμε για να διαπιστώσουμε εάν αυτή η πρόταση είναι πράγματι σύμφωνη με τον κανονισμό ή όχι, θα χάσουμε πολύ χρόνο.
Νομίζω ότι η εφαρμογή του κανόνα της στιγμής είναι τελικά η λιγότερο κακή λύση, όπως εξάλλου έχουμε διαπιστώσει στο παρελθόν.
Κυρία Πρόεδρε, θα θυμάστε ότι κατά την τελευταία σύνοδο έθεσα το θέμα της οικτρής κατάστασης στην οποία είχε περιέλθει ο Βρετανός ακτιβιστής για τη δημοκρατία, κ. James Mawdsley, ο οποίος κρατούνταν παράνομα από τις αρχές τις Βιρμανίας.
Υποσχεθήκατε να μεταφέρετε την ανησυχία σας και στη συνέχεια το Κοινοβούλιο ενέκρινε ψήφισμα που καταδίκαζε τη φυλάκισή του.
Το ψήφισμα αποτέλεσε μέρος μιας συντονισμένης διπλωματικής προσπάθειας και οι συνάδελφοί μου θα χαρούν να πληροφορηθούν ότι ο κ. Mawdsley αφέθηκε ελεύθερος από τις βιρμανικές αρχές την περασμένη εβδομάδα.
Θα ήθελα να εκμεταλλευτώ αυτή την ευκαιρία για να ευχαριστήσω εσάς και τα μέλη αυτού του Σώματος για το ρόλο που διαδραμάτισαν στην ευτυχή ευόδωση αυτής της διαδικασίας.
Ελπίζω να καταφέρουμε να επανέλθουμε σύντομα στο θέμα των χιλιάδων άλλων ανθρώπων που είναι πολιτικοί κρατούμενοι στη Βιρμανία, όπως επίσης και στο έλλειμμα δημοκρατίας που ταλανίζει αυτή τη χώρα.
(Χειροκροτήματα)
Κυρία Πρόεδρε, όταν ο Δανός συνάδερφός μου, Bertel Haarder, μίλησε πριν από λίγο, τα δανέζικά του ήταν τόσο αλλοιωμένα που ήταν εντελώς αδύνατο να καταλάβουμε τι έλεγε.
Θα σας ήταν εύκολο να φροντίσετε εφεξής να μπορούμε να ακούμε τι λέει;
Ήταν πραγματικά δύσκολο να καταλάβουμε τα δανέζικα που μίλησε.
(Γέλια )
Κυρία Πρόεδρε, την περασμένη Δευτέρα, στη Γεωργία, βρέθηκε νεκρός με το στήθος κατακρεουργημένο ο Antonio Russo, ανταποκριτής του Radio Radicale, ο οποίος υπήρξε και ο μοναδικός δυτικός δημοσιογράφος που παρέμεινε πέρυσι για αρκετές εβδομάδες στην Πρίστινα, στο Κοσσυφοπέδιο.
Η νεκροψία που διεξήχθη στην Γεωργία κατέδειξε ότι πρόκειται σαφώς για δολοφονία, της οποίας πιθανώς προηγήθηκε βασανισμός.
Ο Antonio Russo, θαρραλέος δημοσιογράφος, την περίοδο εκείνη διενεργούσε έρευνες για τα εγκλήματα που γίνονται στην Τσετσενία και πιστεύουμε ότι αυτή ήταν η αιτία του τραγικού του θανάτου.
Δεν πιστεύω ότι το Κοινοβούλιο μπορεί να τηρήσει πάλι ενός λεπτού σιγή - δεν τολμώ να το ζητήσω - αλλά ήθελα να είναι ενήμερο για το συμβάν, επειδή ο Antonio Russo ήταν ένας θαρραλέος δημοσιογράφος και άνθρωπος, που έδωσε τη ζωή του για την ελευθερία της πληροφόρησης όλων.
(Χειροκροτήματα)
Κυρία Πρόεδρε, σύμφωνα με το άρθρο 7, παράγραφος 4, εδάφιο 2 του κανονισμού μας, εναπόκειται στον Πρόεδρο να παραπέμψει το ζήτημα στην επιτροπή νομικών θεμάτων πριν να επικυρώσει την απόφαση της γαλλικής κυβερνήσεως.
Η απόφαση του Συμβουλίου της Επικρατείας την οποία θα επικαλεσθείτε ίσως σε λίγο, εξεδόθη από ένα αναρμόδιο όργανο , αφού ο γαλλικός νόμος προβλέπει ότι, όταν πρόκειται για το αξίωμα ενός ευρωβουλευτού, μόνο η Ολομέλεια έχει αρμοδιότητα.
Με τη διαδικασία που ακολουθήθηκε, κυρία Πρόεδρε, η κοινοβουλευτική ασυλία του συναδέλφου μας, κ. Ζαν Μαρί Λεπέν, παραβιάστηκε απ' άκρου εις άκρον.
Δεν αντιλαμβάνομαι πώς μπορείτε να αναφέρεσθε, όπως το κάνατε προηγουμένως, στο Χάρτη θεμελιωδών δικαιωμάτων χωρίς να τον εφαρμόζετε εσείς η ίδια, κατά την άσκηση των καθηκόντων σας.
Κυρία Πρόεδρε, κυρίες και κύριοι συνάδελφοι, η βία είναι ένα θέμα που απασχολεί σοβαρά το Κοινοβούλιο και αυτό θα πρέπει να συνεχισθεί.
Συμμεριζόμενοι την έκκληση αλλά και τα συλλυπητήρια προς τις οικογένειες των θυμάτων της βίας, θα θέλαμε να εκφράσουμε την αλληλεγγύη μας προς όλους εκείνους οι οποίοι διαδηλώνουν σήμερα σε πολλές περιοχές της χώρας των Βάσκων κατά της βίας της ΕΤΑ.
Γι' αυτό, μετά την έγκριση της ημερήσιας διάταξης, θέλουμε να βγούμε έξω με όλους τους συναδέλφους και όλα τα άτομα που παρευρίσκονται στο Σώμα και επιθυμούν να έρθουν μαζί μας, για να διαδηλώσουμε σιωπηρά για λίγα λεπτά μπροστά στην είσοδο του κτιρίου του Κοινοβουλίου.
Κυρία Πρόεδρε, δεν είναι δυνατόν να επιτρέπετε, χωρίς καμία αντίδραση, να αμφισβητείται η υψίστη γαλλική διοικητική δικαιοδοσία από τον κ. Gollnisch ο οποίος, εάν σεβόταν το κράτος δικαίου, θα σεβόταν και τις δικαιοδοσίες του.
Όσον αφορά τον κ. Λεπέν, είναι αναξιοπρεπές για το Ευρωπαϊκό Κοινοβούλιο και για κάθε δημοκράτη να ακούει τον κ. Λεπέν να χρησιμοποιεί τη λέξη "αξιοπρέπεια" .
Κυρία Πρόεδρε, εγώ θα αναφερθώ πραγματικά επί της διαδικασίας.
(Χειροκροτήματα) Αυτήν την εβδομάδα δεν έχουμε επείγοντα θέματα.
Αλλά συζητήθηκαν ήδη η Τσετσενία, η Αλβανία, η Βιρμανία και η Παλαιστίνη.
Η ερώτηση που απευθύνω σ' εσάς είναι η εξής: Δεν μπορούμε να αλλάξουμε τον Κανονισμό, ώστε να μην υπάρχει πλέον συζήτηση επί επειγόντων θεμάτων, αλλά να γίνεται αυτό στην αρχή των συνεδριάσεων;
(Χειροκροτήματα)
Bλέπετε κύριε Goebbels, πρόκειται τελικά για μια διαδικαστική πρόταση ή όχι;
Πιστέψτε με, θα μπορούσαμε να συζητάμε για ώρες.
Κυρία Πρόεδρε, από τις 3 Οκτωβρίου μέχρι χθες, επτά τουλάχιστον μνημεία στην Ομοσπονδιακή Δημοκρατία της Γερμανίας βεβηλώθηκαν, οκτώ άτομα έπεσαν θύματα ρατσιστικής επίθεσης, τέσσερα καταλύματα ατόμων που ζητούν άσυλο έγιναν στόχος επιθέσεων και βεβηλώθηκαν επτά συναγωγές, εβραϊκά νεκροταφεία και μνημεία!
Κυρία Πρόεδρε, αγαπητοί συνάδελφοι, το ότι βρισκόμαστε στη διαδικασία καθορισμού της ημερησίας διατάξεως δε σημαίνει ότι μπορούμε σήμερα να δεχόμαστε υποδείξεις.
Ορισμένοι συνάδελφοι - και τους καταλαβαίνω - έχουν ένα μεγάλο όνειρο.
Ονειρεύονται να χτίσουν ένα ομόσπονδο Κράτος με πρόεδρο τον Spinelli, παραδείγματος χάριν, δηλαδή να μετατρέψουν τις συνθήκες μας σε σύνταγμα.
Αλλά, αν δεχθούμε σήμερα ότι το Κοινοβούλιο αυτό έχει μια εξαρτημένη αρμοδιότητα και ότι θα πρέπει να υπακούει στις υποδείξεις ενός Κράτους, όποιο κι αν είναι αυτό, όσον αφορά την έκπτωση από το βουλευτικό αξίωμα ενός συναδέλφου μας, σημαίνει ότι αποδεχόμαστε ότι δεν είναι κυρίαρχο και ότι οφείλει να υποτάσσεται στις εθνικές δικαστικές ή διοικητικές αρχές.
Κυρία Πρόεδρε, αγαπητοί συνάδελφοι, έχουμε την ευκαιρία να κάνουμε ένα μεγάλο βήμα προς την πραγματοποίηση του ονείρου σας - που δεν είναι, ωστόσο και δικό μου.
Αναγνωρίστε ότι το Κοινοβούλιό σας έχει τη διακριτική εξουσία να αποφασίσει για το ζήτημα της έκπτωσης και θα έχετε κάνει ένα βήμα προς το όνειρο της ομοσπονδιοποίησης, αλλιώς, κυρία Πρόεδρε, υπαναχωρείτε αποδεχόμενη να υποταγείτε.
Κυρία Πρόεδρε, μου προκαλεί εντύπωση το γεγονός ότι το θέμα της έκπτωσης του κ. Λεπέν από το βουλευτικό αξίωμα δεν αντιμετωπίζεται, ή τουλάχιστον δεν θίγεται από την επιτροπή νομικών θεμάτων.
Πράγματι, για πρώτη φορά από την εποχή της τρίτης, τέταρτης, και πέμπτης Δημοκρατίας θα γίνουμε μάρτυρες της έκπτωσης από το βουλευτικό αξίωμα ενός Γάλλου βουλευτή για μία υπόθεση που αποτελεί απλή παράβαση.
Υπήρξε μια ολόκληρη σειρά παραβιάσεων του δικαίου - όχι μόνον του γαλλικού, αλλά και του ευρωπαϊκού δικαίου επίσης - και νομίζω ότι αποτελεί μεγάλο λάθος, το ό,τι η επιτροπή νομικών θεμάτων δεν επιλήφθηκε αυτή της υποθέσεως και ότι δεν δόθηκε η δυνατότητα στον κ. Λεπέν να ακουστεί.
Διάταξη τωv εργασιώv
Το τελικό σχέδιο της ημερησίας διάταξης, που κατάρτισε η Διάσκεψη των Προέδρων, κατά την συνεδρίαση της 19ης Οκτωβρίου, έχει διανεμηθεί.
Όσον αφορά τη Δευτέρα: Μου έχει υποβληθεί μία αίτηση από την Ομάδα των Πρασίνων/Ευρωπαϊκής Ελεύθερης Συμμαχίας ζητώντας την αναβολή, για μία επόμενη περίοδο συνόδου, της συζήτησης της εκθέσεως της κ. Klass εξ ονόματος της Επιτροπής Γεωργίας και Ανάπτυξης της Υπαίθρου, για τα υλικά αγενούς πολλαπλασιασμού της αμπέλου.
Ο κ. Lannoye επιθυμεί να παρέμβει, ως συντάκτης της αιτήσεως.
Κυρία Πρόεδρε, η συζήτηση της έκθεσης της κ. Klass έχει ήδη αναβληθεί δύο φορές.
Θα επιθυμούσαμε, ωστόσο, να αναβληθεί ακόμα μία φορά και ο λόγος είναι πολιτικός.
Στην πραγματικότητα, αυτή η φαινομενικά τεχνική έκθεση που δε φαίνεται να φέρνει κάποια σημαντική αλλαγή από πολιτική άποψη, είναι εξαιρετικά σημαντική στο βαθμό που εισάγει με ύπουλο τρόπο τη δυνατότητα να εφαρμόζεται η επιστήμη της γενετικής στην αμπελουργία, γεγονός που θα έχει σαν αποτέλεσμα μια γενετικά τροποποιημένη αμπελουργία.
Πιστεύουμε ότι, δεδομένου ότι βρισκόμαστε σε διαδικασία συνδιαλλαγής σχετικά με την οδηγία πλαίσιο που αφορά τους γενετικά τροποποιημένους οργανισμούς, θα ήταν καλύτερο να περιμένουμε να τελειώσει η συνδιαλλαγή και να προσεγγίσουμε το πρόβλημα αυτό όταν θα έχουμε ένα ξεκάθαρο πλαίσιο, δηλαδή γύρω στον Ιανουάριο.
Ζητάμε λοιπόν την αναβολή της συζήτησης της συγκεκριμένης έκθεσης.
Ο κ. Lannoye μόλις παρουσίασε λοιπόν της αίτηση της ομάδας του.
Υπάρχει κάποιος ο οποίος επιθυμεί να παρέμβει υπέρ της αιτήσεως αυτής;
.
(DE) Κυρία Πρόεδρε, όπως είπαμε επανειλημμένα στην εισηγήτρια και στο Σώμα, υπάρχει μια σημαντική νομοθεσία για την σκόπιμη ελευθέρωση στο περιβάλλον γενετικά μεταλλαγμένων ή τροποποιημένων μικροοργανισμών και συγκεκριμένα η έκθεση του συναδέλφου David Bowe, με την οποία επί του παρόντος βρισκόμαστε στη διαδικασία συνδιαλλαγής.
Αυτή είναι η βασική νομοθεσία και η βάση κάθε άλλης που αναφέρεται σε γενετικά τροποποιημένα φυτά.
Γι' αυτό και είναι λογικό, σωστό και σοβαρό να περιμένουμε μέχρι το τέλος της διαδικασίας συνδιαλλαγής, που θα διαρκέσει άλλες έξι εβδομάδες περίπου, και μετά να αποφασίσουμε για όλες τις υπόλοιπες νομοθεσίες.
Γι' αυτό και στηρίζω το αίτημα του κ. Lannoye.
Θα ακούσουμε τώρα την εισηγήτρια, κυρία Klaί, η οποία είναι κατά της αναβολής, νομίζω.
Κυρία Πρόεδρε, τάσσομαι κατά της αναβολής της εξέτασης της έκθεσης και αναρωτιέμαι πώς λειτουργεί το Σώμα.
Η έκθεση εγκρίθηκε στην Επιτροπή Γεωργίας και Ανάπτυξης της Υπαίθρου κατά πλειοψηφία, με δύο ψήφους κατά, τον Ιούλιο.
Υπεισέρχονται εδώ σε μια συζήτηση για την οδηγία 90/220 σχετικά με τη σκόπιμη ελευθέρωση στο περιβάλλον γενετικά τροποποιημένων οργανισμών, κι αυτό δεν είναι λογικό.
Θα αναφερθούμε απλά στην οδηγία και μετά τη διαδικασία συνδιαλλαγής θα ισχύουν ακριβώς τα ίδια και για το αμπελουργικό υλικό.
Δεν κάνουμε τίποτε άλλο απ' αυτό που κάναμε ήδη στον τομέα των δασών και των φυτών, να δεχθούμε δηλαδή την αναφορά στην οριζόντια οδηγία.
Αν δεν ψηφίσουμε για την έκθεση, θα προκύψουν καθυστερήσεις.
Αυτό θα δημιουργήσει εμπόδια στην εμπορία αμπελουργικού υλικού στην Ευρώπη και νομίζω πως θα πρέπει να ψηφίσουμε για την έκθεσή μας, στο πλαίσιο της εσωτερικής αγοράς, προς το συμφέρον όσων ασχολούνται με τον εμβολιασμό της αμπέλου.
(Το Σώμα απορρίπτει την αίτηση)
Όσον αφορά την Τρίτη:
Κυρία Πρόεδρε, θα ήθελα να ζητήσω εξ ονόματος της ομάδας μου να συμπεριληφθεί αύριο το πρωί στη συζήτηση για την άτυπη σύνοδο στο Biarritz ένα ακόμη θέμα και συγκεκριμένα μια δήλωση της Επιτροπής σχετικά με τη συνέντευξη που έδωσε ο Επίτροπος κ. Verheugen την περασμένη Παρασκευή 20 Οκτωβρίου στην εφημερίδα Frankfurter Allgemeine.
Ο κ. Verheugen έδωσε την εντύπωση ότι το 2005, σύμφωνα με τα σημερινά δεδομένα, θα προσχωρήσουν στην Ευρωπαϊκή Ένωση δέκα χώρες κι επιπλέον - και αυτό είναι το σημαντικότερο - αμφισβήτησε τη σημασία της πλειοψηφικής απόφασης στο Συμβούλιο Υπουργών, την οποία εμείς, ως γνωστόν, θεωρούμε ως το βασικό στοιχείο της μεταρρύθμισης στη Νίκαια.
Γι' αυτό του ασκήθηκε κριτική από την ίδια την πολιτική του ομάδα.
Παρακαλούμε την Επιτροπή να κάνει μια διευκρίνιση επί του θέματος αύριο στη γνωμοδότησή της.
Είναι, δυστυχώς, η δεύτερη φορά που ο Επίτροπος κ. Verheugen εκφράζει την άποψη ότι η προϋπόθεση αυτή είναι αμφισβητήσιμη.
Προφανώς κάνει τη μία γκάφα μετά την άλλη.
Παρακαλούμε την Επιτροπή να διευκρινίσει τη θέση της.
(Χειροκροτήματα)
Κύριε Poettering, κατά την αυριανή συζήτηση, ο κάθε ομιλητής θα είναι ελεύθερος να θίξει όλα τα θέματα και να υποβάλλει ερωτήσεις τόσο στο Συμβούλιο όσο και στην Επιτροπή.
Αvακoίvωση της γvωστoπoίησης της έκπτωσης τoυ κ. Le Pen από τo βoυλευτικό αξίωμα
Αγαπητοί συνάδελφοι, οφείλω να σας ενημερώσω ότι την Πέμπτη 19 Οκτωβρίου 2000, έλαβα την επίσημη κοινοποίηση εκ μέρους των αρμοδίων αρχών της Γαλλικής Δημοκρατίας μίας απόφασης, με ημερομηνία 6 Οκτωβρίου 2000, του Συμβουλίου Επικρατείας η οποία απορρίπτει την προσφυγή που υπέβαλε ο κ. Ζαν Μαρί Λεπέν κατά του διατάγματος του Γάλλου πρωθυπουργού, της 31ης Μαρτίου 2000, που ζητούσε να τεθεί τέρμα στη θητεία του ως εκπροσώπου στο Ευρωπαϊκό Κοινοβούλιο.
Σας πληροφορώ ότι στη συνέχεια έλαβα αντίγραφο της αίτησης χάριτος που υπέβαλαν οι κ.κ.
Charles de Gaulle, Carl Lang, Jean-Claude Martinez και Bruno Gollnisch υπέρ του κ. Λεπέν, προς τον κ. Ζακ Σιράκ, Πρόεδρο της Δημοκρατίας.
Δίνω το λόγο στην κ. Ana Palacio Vallelersundi, πρόεδρο της Επιτροπής Νομικών Θεμάτων και Εσωτερικής Αγοράς, για να μας πει την άποψη της.
.
(ES) Κυρία Πρόεδρε, η Επιτροπή Νομικών Θεμάτων και Εσωτερικής Αγοράς, αφού συσκέφθηκε στη συνεδρίαση της 15ης και 16ης Μαΐου, συμφώνησε να συστήσει την αναστολή της ανακοίνωσης στην Ολομέλεια της διαπίστωσης του Ευρωπαϊκού Κοινοβουλίου σχετικά με την παύση των καθηκόντων του κ. Jean-Marie Le Pen.
Επιμένω, η Επιτροπή Νομικών Θεμάτων συνέστησε την αναστολή αυτής της ανακοίνωσης έως την εκπνοή της προθεσμίας που είχε στη διάθεσή του ο κ. Le Pen για να προσφύγει ενώπιον του γαλλικού Συμβουλίου Επικρατείας ή έως την λήψη απόφασης του τελευταίου.
Και παραθέτω αυτολεξεί την επιστολή με ημερομηνία 17 Μαΐου που εσείς η ίδια κυρία Πρόεδρε διαβάσατε στην Ολομέλεια.
Όπως είπατε, το Συμβούλιο Επικρατείας απέρριψε αυτήν την και μας ενημέρωσε δεόντως σχετικά με την εν λόγω απόρριψη.
Συνεπώς, δεν υπάρχει πλέον καμία δικαιολογία για την καθυστέρηση αυτής της ανακοίνωσης στην Ολομέλεια, πράξη που επιβάλλεται από το πρωτογενές δίκαιο και συγκεκριμένα από την παράγραφο 2 του άρθρου 12 της πράξης της 20ης Σεπτεμβρίου 1976.
Η αίτηση χάριτος που αναφέρετε, κυρία Πρόεδρε, δεν αλλάζει την κατάσταση, αφού δεν πρόκειται για δικαστική προσφυγή.
Όπως υποδηλώνει και η ονομασία της (πράξη του Πρίγκιπα), πρόκειται για αυθαίρετη απόφαση που δεν επηρεάζει το διάταγμα της γαλλικής κυβέρνησης, το οποίο, σύμφωνα με τη σύσταση της Επιτροπής Νομικών Θεμάτων, πρέπει να ανακοινωθεί στην Ολομέλεια.
Σας ευχαριστώ κυρία Palacio.
Κατά συνέπεια, σύμφωνα με το άρθρο 12, παράγραφος 2, της πράξης της 20ης Σεπτεμβρίου 1976 σχετικά με την εκλογή των εκπροσώπων στο Ευρωπαϊκό Κοινοβούλιο με άμεση καθολική ψηφοφορία, το Ευρωπαϊκό Κοινοβούλιο λαμβάνει γνώση της κοινοποίησης της γαλλικής κυβέρνησης διαπιστώνοντας την έκπτωση από το βουλευτικό αξίωμα του κ. Ζαν Μαρί Λεπέν .
Κύριε Λεπέν σας καλώ να εγκαταλείψετε το ημικύκλιο και, για την αξιοπρέπεια τόσο του Σώματός μας , όσο και τη δική σας, διακόπτω τη συνεδρίαση για δέκα λεπτά.
(Η συνεδρίαση διακόπτεται στις 17.40 και επαναλαμβάνεται στις 17.50)
Αίτηση άρσης της ασυλίας του κ. Pacheco Pereira
Η ημερήσια διάταξη προβλέπει τη συζήτηση της έκθεσης (A5-0304/2000) του κ. MacCormick, εξ ονόματος της Επιτροπής Νομικών Θεμάτων και Εσωτερικής Αγοράς, σχετικά με την αίτηση άρσης της βουλευτικής ασυλίας του κ. Pacheco Pereira.
.
(EN) Κυρία Πρόεδρε, το θέμα ετέθη κατόπιν αίτησης (την οποία ανακοινώσατε εσείς η ίδια στο Σώμα στις 17 Φεβρουαρίου) από τις αρμόδιες πορτογαλικές αρχές για άρση της ασυλίας του κ. Pacheco Pereira, εξ αφορμής κάποιων σχολίων που έκανε ο κ. Pacheco Pereira σε μια τηλεοπτική εκπομπή πριν από μερικά χρόνια.
Η τηλεοπτική εκπομπή αφορούσε μια συζήτηση για το ρόλο των πολιτικών και των δημοσιογράφων.
Ο κ. Pacheco Pereira σε εκείνη τη συζήτηση προέβη σε σχόλια για ένα άτομο που δεν συμμετείχε στη συζήτηση, τα οποία ενόχλησαν αυτό το άτομο.
Αρχικώς ξεκίνησε δημόσια ποινική δίωξη, η οποία σταμάτησε και τώρα εκκρεμεί μια ιδιωτική μήνυση ενώπιον του Πρωτοβάθμιου Ποινικού Δικαστηρίου του Cascais.
Ως εκ τούτου, η εν λόγω υπόθεση αφορά την άσκηση της ελευθερίας του λόγου σε ένα πολιτικό ζήτημα.
Η ασυλία των βουλευτών του Ευρωπαϊκού Κοινοβουλίου βασίζεται στο άρθρο 10 του Πρωτοκόλλου περί προνομίων και ασυλιών των Ευρωπαϊκών Κοινοτήτων.
Η ουσία αυτού, για την προκειμένη περίπτωση, είναι ότι τα μέλη του Ευρωπαϊκού Κοινοβουλίου απολαμβάνουν την ίδια ασυλία στο κράτος μέλος που απολαμβάνουν οι βουλευτές του εθνικού κοινοβουλίου του εν λόγω κράτους.
Η Επιτροπή Νομικών Θεμάτων και Εσωτερικής Αγοράς διερεύνησε το ζήτημα και καταλήγει ότι σε ένα θέμα σαν αυτό που μας απασχολεί, ο κ. Pacheco Pereira αν ήταν μέλος του πορτογαλικού Κοινοβουλίου θα έχαιρε ασυλίας η οποία θα μπορούσε να αρθεί μόνο από το πορτογαλικό Κοινοβούλιο.
Ως εκ τούτου, σύμφωνα με τους κανόνες μας, ο κ. Pacheco Pereira χαίρει ασυλίας που μπορεί να αρθεί μόνο κατόπιν απόφασης του δικού μας Κοινοβουλίου.
Είναι σημαντικό να υπογραμμίσω ότι η ασυλία δεν νοείται ως προνόμιο προς ένα συγκεκριμένο βουλευτή, ο οποίος μπορεί να το απεμπολεί ή να το επικαλείται όπως επιθυμεί.
Αντιθέτως, πρόκειται για ασυλία που εκχωρείται στο Κοινοβούλιό μας εν συνόλω, με στόχο την προάσπιση των συνθηκών αποτελεσματικής και δημοκρατικής πολιτικής και τη δυνατότητα το Κοινοβούλιο, μέσω των μελών του, να εκτελεί σωστά το ρόλο του σε μια πανευρωπαϊκή δημοκρατία.
Ως εκ τούτου, εναπόκειται σε αυτό το Κοινοβούλιο να αποφασίσει εάν θα άρει την ασυλία ή όχι.
Αυτό δεν το αποφασίζουμε αυθαίρετα.
Το αποφασίζουμε σύμφωνα με τα δεδικασμένα και με την πρακτική που έχει καθιερωθεί συν τω χρόνω.
Η καταληκτική παράγραφος της έκθεσής μου πρέπει να αναγνωστεί αυτολεξεί: "Είναι αναμφισβήτητο ότι οι παρατηρήσεις του κ. Pacheco στα πλαίσια τηλεοπτικού προγράμματος σχετικά με τον Τύπο πρέπει να χαρακτηρισθούν ως μέρος πολιτικής συζήτησης και, κατά συνέπεια, έχει εφαρμογή το άρθρο 157, παρ.
1 του πορτογαλικού συντάγματος.
Δυνάμει αυτής της διάταξης θα έχαιρε ασυλίας σε περίπτωση που ήταν βουλευτής του πορτογαλικού κοινοβουλίου.
Κατά συνέπεια, απολαύει ασυλίας ως μέλος του Ευρωπαϊκού Κοινοβουλίου όσον αφορά δηλώσεις και απόψεις που εξέφρασε στο τηλεοπτικό πρόγραμμα στο οποίο αναφέρεται η υπόθεση."
Αποτελεί συνήθη πρακτική του Κοινοβουλίου μας να επιμένει για τη διατήρηση της ασυλίας σε όλες τις περιπτώσεις όπου τυχόν άρση θα παρεμπόδιζε την πολιτική δραστηριότητα έννομου και δημοκρατικού χαρακτήρα.
Βάσει αυτών, η Επιτροπή Νομικών Θεμάτων και Εσωτερικής Αγοράς κατέληξε ομόφωνα στο συμπέρασμα ότι, κατόπιν μελέτης των λόγων που συνηγορούν υπέρ ή κατά της άρσης της ασυλίας, συνιστά να μην αρθεί η ασυλία του κ. Pacheco Pereira από το Κοινοβούλιο.
Κυρία Πρόεδρε, η περίπτωση του βουλευτή Pacheco Pereira εξετάστηκε με μεγάλη προσοχή από την Επιτροπή Νομικών Θεμάτων : η γνωμοδότηση που εγκρίθηκε και υποβλήθηκε σήμερα στο Σώμα είναι κατά της άρσης της ασυλίας.
Η θέση αυτή αιτιολογείται και τεκμηριώνεται στην εξαίρετη έκθεση του κ. McCormick, τα βασικά επιχειρήματα της οποίας είναι τα εξής : δεν μπορούν και δεν πρέπει να υφίστανται επιρροές λόγω πολιτικής ή εθνικής προέλευσης· η νομική βάση πρέπει να είναι στέρεη και οριστική· η ασυλία δεν είναι προσωπικό προνόμιο, αλλά εγγύηση ανεξαρτησίας του Κοινοβουλίου μέσω των μελών του έναντι οιασδήποτε άλλης εξουσίας· δεν έχει αξία η ημερομηνία του αμφισβητούμενου γεγονότος, ούτε η προσωπική βούληση του ενδιαφερομένου να αποποιηθεί της ασυλίας του.
Η αναφορά του πρωτοκόλλου στην εθνική νομοθεσία δεν σημαίνει ότι παρακάμπτεται το Ευρωπαϊκό Κοινοβούλιο, αλλά σχετίζεται με τη διαδικασία, ενώ κάθε Κοινοβούλιο - στην προκειμένη περίπτωση το Ευρωπαϊκό - διατηρεί το δικαίωμα των αυτόνομων αποφάσεών του.
Τέλος, ο κ. Pacheco Pereira άσκησε πολιτική δραστηριότητα και κατά συνέπεια δεν μπορεί να θεωρηθεί υπεύθυνος για κανένα αδίκημα.
Αφού αποσαφήνισα τη θέση του ΡΡΕ, θέλω να τονίσω ότι αν ο συνάδελφος Pacheco Pereira ήταν Ιταλός, θα είχε δικαστεί χωρίς να μάθει τίποτα το Ευρωπαϊκό Κοινοβούλιο!
Η ιταλική δικαιοσύνη δεν ζητάει καμιά εξουσιοδότηση όταν ο ενδιαφερόμενος είναι ευρωβουλευτής και προχωρά καταπατώντας κάθε αρχή δέοντος σεβασμού προς αυτό το όργανο.
Ήδη κατά τη διάρκεια της τρέχουσας νομοθετικής περιόδου ορισμένοι βουλευτές δικάστηκαν χωρίς αίτηση άρσης της ασυλίας τους.
Προσωπικά δεν μπορούσα να παρέμβω και να καταγγείλω το γεγονός, καθόσον αφορούσε κομματικούς συναδέλφους που ανέκαθεν βάλλονταν για πολιτικούς λόγους και συνεπώς η παρέμβασή μου θα εθεωρείτο σκόπιμη.
Σήμερα όμως το γεγονός επαναλαμβάνεται και αφορά έναν συνάδελφο, ναι μεν του ΕΛΚ, αλλά όχι του πολιτικού μου χώρου στην Ιταλία.
Ο συνάδελφος Cocilovo παραπέμφθηκε στη δικαιοσύνη χωρίς να λάβει γνώση του θέματος το Ευρωπαϊκό Κοινοβούλιο, με περιφρόνηση του ίδιου του Κοινοβουλίου.
Πρόκειται για ένα σοβαρότατο συμβάν που εσείς, κυρία Πρόεδρε, δεν μπορείτε να μην το λάβετε υπόψη.
Διακυβεύεται η αυτονομία του Ευρωπαϊκού Κοινοβουλίου!
Κυρία Πρόεδρε, δεν πρόκειται να χρειαστώ τα δύο λεπτά, διότι κατόπιν της εισηγήσεως του κ. MacCormick και της συμπληρωματικής εισηγήσεως του κ. Zappalΰ, για τη Σοσιαλιστική Ομάδα του Ευρωπαϊκού Κοινοβουλίου δεν μένει καμία αμφιβολία ότι δεν πρέπει να αρθεί η ασυλία του κ. Pacheco Pereira.
Θα έλεγα ότι πρόκειται για ασήμαντο στην πραγματικότητα ζήτημα, ορισμένες δηλώσεις ενός πολιτικού σε μια τηλεοπτική εκπομπή, οι οποίες οδηγούν σε μια ποινική διαμάχη που στερείται βάσης και καλύπτονται από το πορτογαλικό Σύνταγμα και από την εφαρμογή των κοινοτικών κανόνων περί άρσης της βουλευτικής ασυλίας.
Σε τελική ανάλυση, βρίσκουμε εδώ όλα τα στοιχεία που συνηγορούν υπέρ της μη άρσης της βουλευτικής ασυλίας του κ. Pacheco Pereira και, συνεπώς, η Σοσιαλιστική Ομάδα συμφωνεί με την πρόταση του κ. MacCormick να μην επιτραπεί η άρση της βουλευτικής ασυλίας του κ, Pacheco Pereira.
Νέα Κοινωνική Ατζέντα
Η ημερήσια διάταξη προβλέπει τη συζήτηση της έκθεσης (A5-0291/2000) της κ. Van Lancker, εξ ονόματος της Επιτροπής Απασχόλησης και Κοινωνικών Υποθέσεων, σχετικά με την ανακοίνωση της Επιτροπής προς το Συμβούλιο, το Ευρωπαϊκό Κοινοβούλιο, την Οικονομική και Κοινωνική Επιτροπή και την Επιτροπή των Περιφερειών, σχετικά με τη νέα Κοινωνική Ατζέντα [COM (2000) 379 - C5-0508/2000 - 2000/2219(COS)].
Κύριε Πρόεδρε, κυρία Επίτροπε, κυρία Υπουργέ, κυρίες και κύριοι συνάδελφοι, επιτρέψτε μου καταρχάς να ευχαριστήσω τους συναδέλφους αλλά και την Επίτροπο και τις υπηρεσίες της για την άριστη συνεργασία που υπήρξε μεταξύ μας στα πλαίσια αυτής της έκθεσης.
Θα ήθελα επίσης να εκμεταλλευθώ την ευκαιρία για να εκδηλώσω τις ευχαριστίες μου για τη συμβολή που είχαν πολλές ΜΚΟ, οι κοινωνικοί εταίροι και οι εμπειρογνώμονες που μας βοήθησαν για να καταρτίσουμε εξ ονόματος του Κοινοβουλίου μια φιλόδοξη Κοινωνική Ατζέντα.
Έχει λεχθεί πολλές φορές ότι "η κοινωνική πολιτική είναι ένας παραγωγικός συντελεστής" και αυτό είναι ορθό, γιατί μια πιο αλληλέγγυα κοινωνία είναι μια κοινωνία που αποδίδει περισσότερο.
Ωστόσο, η κοινοτική πολιτική έχει και τους δικούς της λόγους ύπαρξης και πρέπει να φροντίσει για την κατάργηση των ανισοτήτων, για την προαγωγή της κοινωνικής συνοχής και για τη βελτίωση της ποιότητας της ανθρώπινης ζωής.
Για το λόγο αυτό, η Κοινωνική Ατζέντα πρέπει να καταλάβει περίοπτη θέση στα πλαίσια της ευρωπαϊκής πολιτικής.
Η Σύνοδος Κορυφής της Λισαβόνας μας έδωσε την ευκαιρία να δώσουμε περισσότερο βάρος στην κοινωνική πολιτική και εμείς πρέπει με τη σειρά μας να εκμεταλλευθούμε την ευκαιρία αυτή.
Διαπίστωσα με ιδιαίτερη ικανοποίηση ότι η Επιτροπή και η γαλλική Προεδρία θέλουν μια φιλόδοξη Κοινωνική Ατζέντα και, κυρία Επίτροπε, κυρία Υπουργέ, πιστεύω ότι συμμεριζόμαστε τους ίδιους στόχους.
Στη σημερινή μου ομιλία θα ήθελα να επιστήσω την προσοχή σε ορισμένα σημεία που έχουν σχέση με την επιθυμία του Σώματος να προσαρμόσει κάπως την ατζέντα.
Θα αναφερθώ καταρχάς στο θέμα της στρατηγικής.
Η Κοινωνική Ατζέντα πρέπει να προβάλει ιδιαίτερα στα μάτια των πολιτών την κοινωνική Ευρώπη και γι' αυτό ζητούμε να προβληθούν περισσότερο τα μέτρα, οι προτεραιότητες και τα μέσα που θα θεσπιστούν.
Πρέπει να μπορούμε να δούμε που σημειώνεται πρόοδος, να μπορούμε να μετρήσουμε την πρόοδο αυτή και η Κοινωνική Ατζέντα πρέπει να αποτελέσει ένα από τα επίκεντρα της πολιτικής συζήτησης του Ευρωπαϊκού Συμβουλίου.
Γι' αυτό και υποστηρίζουμε έντονα την καθιέρωση ενός κοινωνικού πίνακα επιδόσεων, όπως συνέβη και στην περίπτωση της εσωτερικής αγοράς, με σαφή μέτρα, με προθεσμίες και με χρονικά όρια.
Γι' αυτό και υποστηρίζουμε την ετήσια διεξαγωγή συζητήσεων για την Κοινωνική Ατζέντα στη Σύνοδο Κορυφής της άνοιξης.
Κατά δεύτερον, θα ήθελα να αναφερθώ στο θέμα των μέσων.
Η ανοιχτή μέθοδος συντονισμού, όπως αυτή που εφαρμόζεται από τη Σύνοδο Κορυφής του Λουξεμβούργου στην περίπτωση της απασχόλησης, δημιούργησε όντως νέες και φανταστικές δυνατότητες σε τομείς που στο παρελθόν ανήκαν στην αποκλειστική αρμοδιότητα των κρατών μελών.
Εμείς ζητούμε να ενισχυθεί η μέθοδος αυτή και να εφαρμοστεί και στην περίπτωση του αποκλεισμού και της φτώχειας, όπως αποφάσισε το Συμβούλιο Κοινωνικών Υποθέσεων.
Επίσης, θα θέλαμε να δούμε να χρησιμοποιείται αυτή η σημαντική νέα μέθοδος για την επιτυχία της στρατηγικής που αποσκοπεί στον εκσυγχρονισμό της κοινωνικής ασφάλισης.
Κατά τρίτον, θέλω να εκφράσω μια επιφύλαξη.
Όταν τονίζουμε τη σημασία που έχει η ανοικτή μέθοδος συντονισμού, αυτό δεν σημαίνει ότι πρέπει να υποκαταστήσει την κοινωνική νομοθεσία, επειδή πρέπει να καθορίσουμε κοινωνικά δικαιώματα και στην Ευρώπη, να έχουμε το θάρρος να ορίσουμε τα στοιχειώδη πρότυπα και να θεσπίσουμε μια κοινωνική νομοθεσία η οποία είναι απαραίτητη στα πλαίσια της λειτουργίας μιας ευρωπαϊκής εσωτερικής αγοράς.
Το Κοινοβούλιο είναι της άποψης ότι υπάρχουν μερικά σημεία στα οποία θα πρέπει να συνεισφέρει και η Επιτροπή, για παράδειγμα όσον αφορά τα ατομικά και συλλογικά δικαιώματα των εργαζομένων, το θέμα της ασφάλειας στις νέες μορφές απασχόλησης, την προστασία της ασφάλειας και της υγείας από νέους κινδύνους που εμφανίζονται στην εργασία.
Θεωρούμε επίσης ότι είναι ιδιαίτερα σημαντικό να αναλάβει η Επιτροπή μια πρωτοβουλία η οποία θα διασυνδέεται με τις συστάσεις του 1992 για την υποστήριξη των προσπαθειών που καταβάλλουν τα κράτη μέλη για να εξασφαλίσουν σε όλους το δικαίωμα ενός ικανοποιητικού εισοδήματος.
Μόνο τότε μπορεί να πετύχει ο αγώνας για την καταπολέμηση της φτώχειας.
Βεβαίως, για θέματα όπως η δια βίου εκπαίδευση, η οργάνωση του χρόνου εργασίας και οι νέες μορφές απασχόλησης, σημαντικός είναι ο ρόλος που διαδραματίζουν οι κοινωνικοί εταίροι και εμείς ελπίζουμε ότι θα είναι διατεθειμένοι να διεξαγάγουν διαπραγματεύσεις για όλους αυτούς τους τομείς.
Ζητάμε όμως και από την Επιτροπή, κυρία Επίτροπε, να χρησιμοποιήσει χωρίς άλλο το δικαίωμα πρωτοβουλίας που διαθέτει σε περίπτωση που οι διαβουλεύσεις αυτές δεν καρποφορήσουν.
Τελειώνοντας, θα ήθελα να κάνω άλλες δύο παρατηρήσεις: αυτό που έχει καθοριστική σημασία για την υλοποίηση της ευρωπαϊκής κοινωνικής ατζέντας είναι μια στενή εταιρική σχέση μεταξύ των θεσμικών οργάνων, με τα κράτη μέλη, με τους κοινωνικούς εταίρους αλλά και με πολλές κοινωνικές ΜΚΟ που πρέπει να διαδραματίσουν σημαντικό ρόλο στην υλοποίηση της ατζέντας.
Και σ' αυτή την περίπτωση έχουμε τη γνώμη ότι η Ευρώπη πρέπει να αναλάβει επειγόντως πρωτοβουλίες για την ενίσχυση του διαλόγου με τους πολίτες, του διαλόγου με τις κοινωνικές ΜΚΟ.
Τέλος, η κοινωνική πολιτική δεν πρέπει να θεωρηθεί ως ξεχωριστό κεφάλαιο, αλλά πρέπει να ενταχθεί σε όλες τις πολιτικές της Ευρωπαϊκής Ένωσης.
Είμαι πεπεισμένη ότι η Ευρώπη θα έχει κοινωνικό χαρακτήρα μόνο εφόσον οι κοινωνικές πτυχές συνεκτιμηθούν στην οικονομική πολιτική, στην πολιτική ανταγωνισμού, στην εξωτερική πολιτική και σε όλη τη συζήτηση για τη διεύρυνση.
Κυρία Υπουργέ, ελπίζω ότι οι προσδοκίες του Κοινοβουλίου θα δώσουν έμπνευση στο Συμβούλιο και ότι στη Σύνοδο Κορυφής της Νίκαιας θα καταφέρετε να ορίσετε φιλόδοξους στόχους στα πλαίσια μιας ευρωπαϊκής Κοινωνικής Ατζέντας για την υλοποίηση της οποίας θα μπορέσουμε να συνεργαστούμε τα επόμενα χρόνια.
Κύριε Πρόεδρε, η πρόταση της Κοινωνικής Ατζέντας άφησε ένα πολιτικό μήνυμα που δεν πέρασε απαρατήρητο.
Το θέμα προκάλεσε έντονο ενδιαφέρον στις ευρωπαϊκές κοινωνίες και μας υποβλήθηκαν από εκπροσώπους Μη Κυβερνητικών Οργανώσεων, της κοινωνίας των πολιτών γενικά, πολλές προτάσεις που η Επιτροπή για τα Δικαιώματα της Γυναίκας έλαβε υπόψη στη γνωμοδότησή της.
Ελπίζουμε ότι και η εφαρμογή της Κοινωνικής Ατζέντας θα δώσει την ευκαιρία στους πολίτες να αισθανθούν κοντά στην κοινωνική Ευρώπη και να συνειδητοποιήσουν ότι η Ευρωπαϊκή Ένωση θα αναλάβει θετικές δράσεις για τη συνεχή αύξηση των επιπέδων ζωής και όχι απλά για την εγγύηση των κατωτάτων ορίων.
Πρέπει επίσης να τους διευκρινίσουμε ότι η Κοινωνική Ατζέντα δεν σκοπεύει να επιβάλει μια ομοιόμορφη κοινωνική πολιτική, αλλά να συντονίσει, να υποστηρίξει και να παροτρύνει τις εθνικές πολιτικές μέσα σε ένα πλαίσιο σφαιρικής κοινωνικής ανάπτυξης.
Γιατί όλα τα κράτη σήμερα αντιμετωπίζουν κοινές προκλήσεις, με διαφορετικές βέβαια διαστάσεις, όπως είναι οι εργασιακές δομές, οι διακρίσεις εις βάρος πολιτών, οι ανισότητες των δύο φύλων.
Η Επιτροπή για τα Δικαιώματα της Γυναίκας υποστηρίζει ότι η Κοινωνική Ατζέντα πρέπει να θέσει στην καρδιά του προβληματισμού και των δράσεών της την ποιοτική και ποσοτική συμμετοχή των γυναικών στην αγορά εργασίας όλων των κατηγοριών ηλικίας και όλων των κοινωνικών ομάδων και γι' αυτό τον λόγο να δώσει προτεραιότητα σε όλα τα μέτρα που διευκολύνουν την πρόσβαση στην εργασία, όπως τα αναφέρουμε στη γνωμοδότησή μας, τη διευκόλυνση του συνδυασμού της επαγγελματικής ζωής με την οικογενειακή ζωή ή άλλες προσωπικές επιλογές.
Η Επιτροπή για τα Δικαιώματα της Γυναίκας προτείνει επίσης την πρόσβαση σε ένα σύστημα επαρκούς και αξιοπρεπούς κοινωνικής προστασίας που πρέπει να έχουν όλες οι γυναίκες, όλων των ηλικιών και όλων των κοινωνικών ομάδων.
Δεν πρέπει δε να ξεχνάμε ότι οι γυναίκες είναι πάντα τα πρώτα θύματα των οικονομικών κρίσεων και αποτελούν την πλειοψηφία των συμπολιτών μας που πλήττονται από τον κοινωνικό αποκλεισμό και τη φτώχεια.
Στη γνωμοδότησή μας υποστηρίζουμε επίσης τον διάλογο και τη συνεργασία με την κοινωνία των πολιτών, και κυρίως τις γυναικείες οργανώσεις από τις χώρες που προετοιμάζουν την ένταξή τους στην ευρωπαϊκή οικογένεια, διότι πρέπει και εκεί να προλάβουμε μια ομοιόμορφη ανάπτυξη που θα ακολουθεί τα βήματα και το σκεπτικό της υπόλοιπης Ευρώπης.
Πριν δώσω το λόγο στην κ. Pery που εκπροσωπεί το Συμβούλιο, θα ήθελα να κάνω μια παρατήρηση.
Η κ. Pery βρίσκεται σήμερα εδώ για τρίτη συνεχόμενη φορά κι αυτό μας χαροποιεί.
Αυτό είναι το πρώτο απ' όσα ήθελα να πω.
Το δεύτερο είναι το εξής: Μπορώ να εξηγήσω την παρουσία της με το ότι ο δολοφόνος επιστρέφει πάντα στον τόπο του εγκλήματος.
Η κ. Pery ήταν επί πολλά χρόνια αντιπρόεδρος, καθόταν σ' αυτήν εδώ την έδρα και σε δύσκολες ψηφοφορίες ήμασταν πάντα υπό ασφαλή καθοδήγηση.
Γι' αυτό και χαιρόμαστε ακόμη περισσότερο που σήμερα βρίσκεστε εδώ.
Παρακαλώ, κυρία υφυπουργέ.
Κύριε Πρόεδρε, κυρία Επίτροπε, κυρίες εισηγήτριες, κυρίες και κύριοι βουλευτές, καταρχάς, σας ευχαριστώ κύριε Πρόεδρε, επειδή στην εισαγωγή σας αναφερθήκατε σε μένα προσωπικά.
Είμαι πολύ ευτυχής που μπόρεσα να είμαι ανάμεσά σας και να παραστώ σε αυτήν την σημαντική συζήτηση για την Κοινωνική Ατζέντα.
Θα ήθελα καταρχάς να πω ότι η Elisabeth Guigou, σήμερα Υπουργός Απασχόλησης και Κοινωνικών Υποθέσεων, θα επιθυμούσε να είναι εδώ, σε αυτόν τον χώρο, στον οποίο ανήκε και εκείνη, και από τον οποίο έχει μια θαυμάσια ανάμνηση.
Τα νέα της καθήκοντα όμως την υποχρεώνουν να βρίσκεται σήμερα στο Παρίσι, μου ζήτησε δε να σας εκφράσω τη λύπη της για την απουσία της.
Θα ήθελα πρώτα από όλα να συγχαρώ την κ. Van Lancker, να συγχαρώ επίσης την Επιτροπή Απασχόλησης και Κοινωνικών Υποθέσεων και τον πρόεδρο της, για την έκθεση την οποία συζητάμε και που εκφράζει το δυναμισμό και το βαθμό δέσμευσης του Ευρωπαϊκού Κοινοβουλίου όσον αφορά την Κοινωνική Ατζέντα.
Μετά το άτυπο Συμβούλιο "Απασχόληση και Κοινωνική Πολιτική" που πραγματοποιήθηκε στις 8 Ιουλίου στο Παρίσι, η Προεδρία είχε ζητήσει από το σύνολο των εμπλεκομένων φορέων, το Ευρωπαϊκό Κοινοβούλιο, βεβαίως, την Οικονομική και Κοινωνική Επιτροπή, την Επιτροπή των Περιφερειών, τους κοινωνικούς εταίρους, τις ΜΚΟ, τις ομάδες και επιτροπές του Συμβουλίου, να της γνωστοποιήσουν τις προτάσεις τους.
Η απόφαση του Ευρωπαϊκού Κοινοβουλίου για την Κοινωνική Ατζέντα, την οποία ετοιμάζεστε να υιοθετήσετε, αποτελεί πολύτιμη συμβολή στο κοινό μας έργο.
Η γαλλική Προεδρία σας συγχαίρει και δεσμεύεται να τη λάβει σοβαρά υπόψη της κατά τη διάρκεια των εργασιών της.
Το άτυπο Συμβούλιο της 8ης Ιουλίου, το συνέδριο του περασμένου Σεπτεμβρίου που οργανώσατε από κοινού με την Ευρωπαϊκή Επιτροπή, η επίσκεψη που πραγματοποίησε ο κ. Briet στις ευρωπαϊκές πρωτεύουσες, μας επιτρέπουν να εκφράσουμε ορισμένες παρατηρήσεις.
Θα κάνω καταρχάς ορισμένες γενικές παρατηρήσεις πάνω στην Κοινωνική Ατζέντα, πριν επανέλθω στους επιμέρους τομείς, με ένα συνθετικό πνεύμα, για να σεβαστώ το χρόνο της ομιλίας μου.
Θεωρώ τον εαυτό μου ευτυχή επειδή μπορώ να ισχυρισθώ ότι το σύνολο αυτών τους οποίους αφορά η κοινωνική πολιτική, εκφράστηκε θετικά υπέρ της εκπόνησης μιας Ατζέντας.
Προορισμός της Ατζέντας είναι να κάνει πιο απτή και αποτελεσματική την ευρωπαϊκή κοινωνική πολιτική προετοιμάζοντας την Ένωση για τις μεγάλες κοινές προκλήσεις.
Η Ατζέντα ευθυγραμμίζεται βεβαίως με τα συμπεράσματα του Ευρωπαϊκού Συμβουλίου της Λισαβόνας και με τον μελλοντικό Χάρτη των θεμελιωδών δικαιωμάτων, προκειμένου να διασφαλισθεί η αποτελεσματική εφαρμογή τους.
Οι τομείς δράσης που απαριθμούνται στην ανακοίνωση της Επιτροπής έγιναν επίσης γενικώς αποδεκτοί.
Εάν γίνεται συζήτηση, δεν είναι τόσο για το είδος της δράσης που πρέπει να αναλάβουμε όσο για την μέθοδο που πρέπει να ακολουθήσουμε για την επίτευξη των στόχων που έχουμε επιλέξει.
Νομίζω ότι πρέπει να υιοθετήσουμε μια ρεαλιστική προσέγγιση και να ξεπεράσουμε τους τυχόν διαχωρισμούς εφόσον αυτοί είναι ψευδοιδεολογικοί.
Όπως πολύ ορθά προτείνετε στην απόφασή σας, ενισχύοντας έτσι την προσέγγιση που έχει προταθεί από την Ευρωπαϊκή Επιτροπή, θα συνεχίσουμε να εκμεταλλευόμαστε όλη την γκάμα των κοινοτικών εργαλείων που έχουμε στη διάθεσή μας: τον κοινωνικό διάλογο, τη νομοθεσία, το συντονισμό, τη σύγκλιση, την ανταλλαγή πληροφοριών και τις χρηματοδοτήσεις στο πλαίσιο των ευρωπαϊκών ταμείων και προγραμμάτων.
Εναπόκειται σε μας να προσδιορίσουμε, για κάθε τομέα, για κάθε ενέργεια, ποιο είναι το κατάλληλο εργαλείο για τον επιδιωκόμενο στόχο.
Έρχομαι τώρα σε πιο συγκεκριμένες παρατηρήσεις και πρώτα απ' όλα σε ό,τι αφορά την απασχόληση.
Η απασχόληση παραμένει για μας το θέμα στο οποίο δίνουμε προτεραιότητα, ακόμα κι αν ο τρόπος που το προσεγγίζουμε αλλάζει.
Και στο σημείο αυτό διαπιστώνω ότι υπάρχει ομοφωνία για τη συνέχιση και την ενίσχυση της διαδικασίας του Λουξεμβούργου στο πλαίσιο των στόχων που καθορίστηκαν στο Ευρωπαϊκό Συμβούλιο της Λισαβόνας.
Δίνουμε ιδιαίτερη σημασία στο στόχο της πλήρους απασχόλησης.
Η αντιπαράθεση του ποσοτικού με το ποιοτικό είναι ένα ψευδές δίλημμα και το Συμβούλιο της Λισαβόνας έθεσε με σαφήνεια ένα διπλό στόχο: περισσότερες θέσεις εργασίας και θέσεις εργασίας καλύτερης ποιότητας.
Έγκειται σε μας αφενός να προσδιορίσουμε τις βασικές συνιστώσες που χαρακτηρίζουν την ποιότητα της εργασίας και αφετέρου, στην συνέχεια, να μπορέσουμε να τη μετρήσουμε.
Καταλαβαίνετε, ότι δεδομένων των αρμοδιοτήτων μου στη γαλλική κυβέρνηση, είμαι ιδιαίτερα ευτυχής που διαπιστώνω ότι η ισότητα μεταξύ ανδρών και γυναικών αφενός, και η δια βίου κατάρτιση αφετέρου, είναι δύο θέματα που τυγχάνουν ευρύτατης συμφωνίας.
Το θέμα της δια βίου κατάρτισης έχει γίνει ομόφωνα αποδεκτό ως τομέας δράσης προτεραιότητας.
Εξάλλου και οι κοινωνικοί εταίροι δεσμεύτηκαν να εργαστούν για αυτό το θέμα.
Πρέπει να τους ενθαρρύνουμε ούτως ώστε να αναλάβουν συμβατικές πρωτοβουλίες όσον αφορά την δια βίου επιμόρφωση και αυτό αρκετά σύντομα.
Στο σημείο αυτό της παρέμβασής μου σας υπενθυμίζω, τη διεξαγωγή ενός ευρωπαϊκού σεμιναρίου στο Μπιαρρίτς, στις 4 και 5 Δεκεμβρίου, σχετικά με το θέμα που συζητάμε, σεμινάριο στο οποίο θα προεδρεύσω.
Όσον αφορά το θέμα της ισότητας μεταξύ ανδρών και γυναικών, πολλά κράτη μέλη επέμεναν στην αναγκαιότητα μιας καλύτερης διάρθρωσης μεταξύ επαγγελματικής και οικογενειακής ζωής, ιδίως όσον αφορά το θέμα της φύλαξης των παιδιών.
Είναι πράγματι μία σημαντική πρόκληση, τόσο για να επιτύχουμε υψηλά επίπεδα απασχόλησης όσο και για να προχωρήσουμε στο θέμα της ισότητας μεταξύ ανδρών και γυναικών.
Για να παραμείνουμε στο ίδιο θέμα, η απόφασή σας προβλέπει μία σειρά μέτρων υπέρ των γυναικών και περιλαμβάνει ένα γενικό στόχο, αυτόν της ένταξης της έννοιας της ισότητας μεταξύ ανδρών και γυναικών σε όλους τους τομείς που αναφέρονται στην Ατζέντα.
Συμφωνώ με αυτήν την μέθοδο.
Γνωρίζετε ίσως ότι, στις 27 Οκτωβρίου, οργανώνω μια συνάντηση σε υπουργικό επίπεδο σχετικά με αυτό το θέμα.
Έχω ήδη μιλήσει εν εκτάσει στις 5 Οκτωβρίου, στην ολομέλεια.
Δεν θα υπενθυμίσω λοιπόν τα τρία θέματα που θα συζητήσουμε σε αυτήν την συνάντηση.
Θα συζητήσετε σε λίγο για το πέμπτο πρόγραμμα που αφορά την ισότητα μεταξύ ανδρών και γυναικών για την περίοδο 2001-2006.
Θα ήθελα να σας ευχαριστήσω θερμά που ανταποκριθήκατε στην έκκληση της προεδρίας και εργαστήκατε με ταχύτητα και πολύ σωστά, πράγμα που θα μας επιτρέψει να υιοθετήσουμε εγκαίρως αυτό το τόσο σημαντικό πρόγραμμα, που προτείνει μία ολοκληρωμένη προσέγγιση και παράλληλα εξειδικευμένες ενέργειες.
Μπορείτε να υπολογίζετε σε όλη μου την ενεργητικότητα για να το φέρω εις πέρας και να υποστηρίξω τη χρηματοδοτική δέσμευση ύψους 50 εκ. ευρώ.
Τέλος, η Προεδρία, προκειμένου να ενισχυθεί η ολοκληρωμένη προσέγγιση στην ισότητα εξέφρασε την ευχή τα διάφορα υπουργικά συμβούλια να λάβουν υπόψη τους αυτή την έννοια.
Αυτό θα γίνει κατά τη διάρκεια της γαλλικής Προεδρίας.
Η Κοινωνική Ατζέντα περιλαμβάνει και πολλούς άλλους στόχους.
Θα πω μία λέξη για την κινητικότητα των εργαζομένων.
Πρέπει να ενθαρρύνουμε την κινητικότητα, εξασφαλίζοντας συγχρόνως την ασφάλεια της επαγγελματικής σταδιοδρομίας.
Θα ήθελα επίσης να πω δυο λόγια για τον αγώνα μας κατά της μη μονιμότητας, εννοώ τη μη μονιμότητα των θέσεων εργασίας που πρέπει να την εξετάσουμε καλύτερα.
Οι κοινωνικοί εταίροι υπενθύμισαν την ανάγκη ύπαρξης κοινών όρων.
Αναφέρομαι κυρίως στην άτυπη εργασία.
Προφανώς ένας ορισμένος αριθμός κοινοτικών οδηγιών που αφορούν τις ευρωπαϊκές επιτροπές επιχειρήσεων, τις μεταφορές επιχειρήσεων, τις ομαδικές απολύσεις, παραδείγματος χάριν, χρειάζονται εκσυγχρονισμό.
Διαπίστωσα επίσης ότι έχει διατυπωθεί έντονα το αίτημα του προσδιορισμού μιας πραγματικής κοινοτικής στρατηγικής στον τομέα του περιβάλλοντος της εργασίας, και μάλιστα όσον αφορά συγκεκριμένα την υγεία και την ασφάλεια.
Οι υπάρχουσες οδηγίες πρέπει να απλοποιηθούν και να προσαρμοστούν στην τεχνολογική πρόοδο, πρέπει όμως να γίνουν και συγκεκριμένες προτάσεις για τους κινδύνους που αναφύονται και για τις επικίνδυνες εργασίες.
Μία λέξη για την κοινωνική προστασία.
Όλοι συμφωνούμε ότι πρέπει να συνεχίσουμε την στρατηγική της συνεργασίας στο θέμα της κοινωνικής προστασίας, ευνοώντας το θέμα των συντάξεων, όπως υπαγορεύουν τα συμπεράσματα του Συμβουλίου της Λισαβόνας.
Όσον αφορά την καταπολέμηση του αποκλεισμού, κάναμε μία σημαντική πρόοδο καθορίζοντας, στις 17 Οκτωβρίου, στο Συμβούλιο "Απασχόληση και κοινωνική πολιτική" , τους κατάλληλους στόχους του αγώνα κατά της φτώχειας και του κοινωνικού αποκλεισμού, στόχοι που θα χρησιμεύσουν ως βάση σε κυβερνητικά σχέδια δράσης.
Θα μπορούσε επίσης να διατυπωθεί στην Ατζέντα η συνέχεια που πρέπει να δοθεί στην σύσταση του 1992, που αναφέρεται στα ελάχιστα εισοδήματα.
Η Προεδρία, μέσα στις επόμενες εβδομάδες και εν όψει όλων των προτάσεων που θα μας υποβληθούν, θα επεξεργαστεί όλα αυτά τα θέματα και θα καταλήξει σε μία σύνθεση.
Στο Συμβούλιο "Απασχόληση" της 28ης Νοεμβρίου θα μπορούσαμε να καταλήξουμε, σε ένα κείμενο που θα αποσταλεί στους αρχηγούς κρατών και τους πρωθυπουργούς και θα εκφράζει τις φιλοδοξίες μας για τα πέντε επόμενα χρόνια.
Προφανώς, η συνεισφορά του Ευρωπαϊκού Κοινοβούλιο θα είναι σημαντική και σας ευχαριστώ.
(Χειροκροτήματα)
Κύριε Πρόεδρε, σήμερα εξετάζεται η ατζέντα για την κοινωνική πολιτική.
Θα ήθελα να ευχαριστήσω θερμά την κ. Van Lancker και την κ. Κράτσα για την πολλή δουλειά που έκαναν για να καταγράψουν εξ ονόματος του Κοινοβουλίου ορισμένες πτυχές του θέματος αυτού.
Γι' αυτό θα ήθελα να πω δύο πράγματα.
Καταρχάς, παλαιότερα είχαμε μια συζήτηση για το κοινωνικό πρόγραμμα δράσης και η έννοια πρόγραμμα δράσης σημαίνει ότι κάτι γίνεται.
Τώρα συζητάμε για την Κοινωνική Ατζέντα και αυτό μπορεί να σημαίνει ότι θα συμβεί κάτι, αυτό όμως δεν είναι απαραίτητο, πράγμα που σημαίνει ότι πρέπει να το έχουμε συνέχεια υπόψη μας.
Έχουμε να κάνουμε με ένα Συμβούλιο που διαπνέεται από σοσιαλιστικά ιδεώδη, συνεπώς, υπάρχουν πολλές πιθανότητες να λεχθούν πολλά λόγια αλλά να ακολουθήσουν λίγες δράσεις.
Ελπίζω όμως ότι δεν θα επαληθευθεί αυτή η ερμηνεία.
Το ζητούμενο είναι να συμπεριληφθούν πράγματι κάποια σημεία στην ατζέντα και να αναληφθεί δράση.
Αυτό ακριβώς επιχειρείται στην έκθεση και εμείς προσπαθήσαμε να το υπογραμμίσουμε περισσότερο υποβάλλοντας ορισμένες τροπολογίες.
Όπως είπε και η εισηγήτρια, το θέμα μας σήμερα είναι η κοινωνική πολιτική.
Η πολιτική μας ομάδα ενδιαφερόταν πάντοτε όλως ιδιαιτέρως για την κοινωνική οικονομία της αγοράς ως βάση όλων αυτών με τα οποία ασχολούμεθα και στα πλαίσια της Ευρωπαϊκής Ένωσης.
Ευτυχώς, κατορθώσαμε κατά μεγάλο μέρος να υλοποιήσουμε την κοινή αγορά.
Επίσης, μπορέσαμε να κάνουμε μερικά πράγματα στον τομέα της κοινωνικής πολιτικής, όχι όμως όλα όσα θέλαμε και αυτό σχετιζόταν με το γεγονός ότι δεν είχε τεθεί ακόμη σε ισχύ η Συνθήκη του Αμστερνταμ.
Συνεπώς, από την άποψη αυτή, το σημερινό κοινωνικό πρόγραμμα δράσης ή αυτή η Κοινωνική Ατζέντα έχουν ιδιαίτερη σημασία.
Πρέπει να προσπαθήσουμε να εντοπίσουμε συστηματικά τα κενά που υπάρχουν στο σύστημα και να τα κατονομάσουμε και να τα συμπεριλάβουμε οπωσδήποτε στην ατζέντα.
Η σημασία που έχει η κατάρτιση μιας ημερήσιας διάταξης είναι ότι συμπεριλαμβάνονται σ' αυτή σημεία τα οποία ελπίζουμε ότι η Επιτροπή θα επεξεργαστεί περαιτέρω.
Έχουν λοιπόν συμπεριληφθεί μερικά από αυτά τα σημεία.
Θα ήταν μεγάλο λάθος εκ μέρους του Κοινοβουλίου να μην κατονομάσει καν τα σημεία αυτά, γνωρίζω όμως ότι έτσι δεν πρόκειται να λύσουμε όλα τα προβλήματα που υπάρχουν στο χώρο αυτό.
Πρόκειται λοιπόν για κάτι το οποίο θα πρέπει να εξεταστεί και από την Επιτροπή.
Έρχομαι τώρα στον ανοιχτό συντονισμό.
Πιστεύω ότι το θέμα αυτό είναι πάρα πολύ σημαντικό.
Παρεμπιπτόντως, θα ήθελα να παραπέμψω στη γνωμοδότηση του κ. Cocilovo, η οποία μπορεί μεν να μην αποτελεί τώρα αντικείμενο συζήτησης αλλά θα ψηφίσουμε γι' αυτήν αργότερα.
Η γνωμοδότηση αυτή δίνει μια απάντηση στις παρατηρήσεις που έγιναν εκ μέρους του Κοινοβουλίου στον τομέα της απασχόλησης.
Αυτός είναι και ο λόγος για τον οποίο στην παρούσα έκθεση δεν γίνεται ιδιαίτερη αναφορά στο θέμα αυτό.
Για να ολοκληρωθεί όμως η εικόνα θα πρέπει να δούμε τις δύο γνωμοδοτήσεις ως μία ενιαία.
Κύριε Πρόεδρε, νομίζω ότι υπάρχουν ακόμη μερικά προβλήματα τα οποία θα πρέπει να λύσουμε με τις ψηφοφορίες επί των τροπολογιών που έχουν κατατεθεί.
Θα ήθελα να συγχαρώ την κ. Van Lancker για την κατάρτιση αυτής της έξοχης έκθεσης.
Ακουσα από κάποιες πηγές που διάβασαν την έκθεση ότι συμφωνούν με τη διάγνωση αλλά όχι με τη συνταγογραφημένη αγωγή.
Εγώ είμαι της άποψης ότι αν δεν ακολουθήσουμε την αγωγή, τότε η πρόγνωση δεν είναι καλή για το δηλωμένο στόχο της Κοινωνικής Ατζέντας, ο οποίος είναι να διασφαλίσει ότι η κοινωνική πολιτική θα έχει πλήρη και ισότιμη θέση πλάι στην πολιτική για την απασχόληση και την οικονομική πολιτική.
Αυτή είναι η αγωγή που πρέπει να ακολουθήσουμε.
Όσον αφορά την Ομάδα των Σοσιαλιστών, νομίζουμε ότι υπάρχουν πολλά σημαντικά σημεία σε αυτή την έκθεση.
Για εμάς, η μέθοδος ανοιχτού συντονισμού είναι πολύ σημαντική.
Θέλουμε να υπάρξει ενίσχυσή της όσον αφορά την απασχόληση.
Θέλουμε επίσης να εφαρμοστεί στον κοινωνικό αποκλεισμό και στην κοινωνική προστασία.
Χάρηκα όταν άκουσα αυτά που είπε η κ. Nicole Perry σχετικά με αυτό το θέμα.
Ο ανοιχτός συντονισμός θεωρείται από πολλούς ήπια λύση και δεν έχω καμία αμφιβολία ότι είναι ακριβώς για αυτόν το λόγο που έχει τη στήριξη ορισμένων ομάδων.
Δεν είναι όμως ήπια λύση.
Σε κάθε δυνατή ευκαιρία θα τονίζουμε ότι πρέπει να εμπεριέχει δείκτες και σημεία αναφοράς και κατάλληλες αναθεωρήσεις από ομάδες ομοτίμων, καθώς και ότι πρέπει να υπάρχει ρόλος και για το Κοινοβούλιο σε αυτή τη διαδικασία.
Επίσης υποστηρίζουμε τον κοινωνικό διάλογο, αλλά επιμένουμε στο ότι η Επιτροπή πρέπει να διαχειριστεί αυτή τη διαδικασία σωστά, και σε περίπτωση που αποτύχουν οι διαπραγματεύσεις πρέπει να υπάρξει ταχεία θέσπιση νομοθεσίας όπου κριθεί αναγκαίο.
Η παράγραφος 14 περιέχει ορισμένα σημεία που θεωρούμε σημαντικά.
Δεν θα υπεισέλθω σε όλα στον χρόνο που έχω στη διάθεσή μου, αλλά επιτρέψτε μου να τονίσω τη σημασία των παραγράφων που αφορούν την ανάγκη εκσυγχρονισμού του νομοθετικού πλαισίου που αφορά την αναδιάρθρωση.
Και πάλι χάρηκα όταν άκουσα τα όσα είπε η κ. Nicole Perry.
Δεν έχω ακούσει μέχρι τώρα εξίσου ενθαρρυντικές κουβέντες από την Επιτροπή όσον αφορά, για παράδειγμα, την ανάγκη ενημέρωσης της οδηγίας για την ευρωπαϊκή επιτροπή επιχείρησης ή όσον αφορά τις συλλογικές απολύσεις και τη μεταφορά επιχειρήσεων.
Φυσικά δίνουμε μεγάλη έμφαση στο γενικό πλαίσιο που αφορά την ενημέρωση και τη διαβούλευση, ώστε να διασφαλίσουμε ότι οι βιομηχανικές μεταβολές θα συνοδεύονται από κοινωνική υπευθυνότητα.
Κύριε Πρόεδρε, για την Ομάδα ΦΙΛ είναι αποφασιστικής σημασίας η Ευρώπη του μέλλοντος να είναι επίσης και κοινωνική Ευρώπη.
Το πολιτικό καθήκον μας είναι λοιπόν να βρούμε τον καλύτερο τρόπο για να πετύχουμε αυτόν τον στόχο.
Για εμάς που ανήκουμε στην Ομάδα των Φιλελευθέρων, είναι σημαντικό οι αποφάσεις να λαμβάνονται όσο το δυνατόν σε στενότερη συνεργασία με τους πολίτες.
Αυτό ισχύει ειδικά για την πολιτική της αγοράς εργασίας και την κοινωνική πολιτική.
Στη Σύνοδο Κορυφής της Λισαβόνας το φθινόπωρο, οι ηγέτες κυβερνήσεων της ΕΕ ενέκριναν ένα εμπνευσμένο όραμα για την ανάπτυξη της κοινωνικής Ευρώπης.
Δόθηκε έμφαση στην προώθηση της θέσης της Ευρώπης στην κοινωνία της γνώσης, όπως επίσης δόθηκε έμφαση στον ανοιχτό συντονισμό με κοινούς στόχους αλλά με ευελιξία και ελευθερία ως προς την επιλογή των μέσων.
Αυτό καθορίστηκε ως θεμελιώδης αρχή.
Η Επιτροπή στην ανακοίνωσή της καθόρισε ένα πλαίσιο για την Κοινωνική Ατζέντα, το οποίο προσωπικά θεωρώ ότι αντανακλά σωστά το πνεύμα της Συνόδου Κορυφής της Λισαβόνας.
Ο ανοιχτός συντονισμός κατά τη γνώμη μας είναι ο σωστός δρόμος και αυτόν πρέπει να επιλέξουμε, εάν θέλουμε να εξασφαλίσουμε μια κοινωνική Ευρώπη.
Ίσως υπάρξει ανάγκη για θέσπιση νομοθεσίας σε ορισμένους τομείς, αλλά δεν έχουμε ανάγκη για πάρα πολλούς γραφειοκρατικούς και περιοριστικούς κανόνες που δίνουν κακό όνομα στην ευρωπαϊκή συνεργασία χωρίς να επιφέρουν πραγματικά αποτελέσματα.
Θα ήθελα επίσης να εκφράσω την εκτίμησή μου για τη μεγάλη προσπάθεια που έκανε η κ. Van Lancker κατά την κατάρτιση της έκθεσης.
Η προσπάθειά της ήταν πάρα πολύ εποικοδομητική.
Το γεγονός ότι η Ομάδα μου είναι επιφυλακτική απέναντι σε ορισμένα βασικά στοιχεία της έκθεσής της οφείλεται στο ότι πολιτικά διαφωνούμε, πράγμα φυσικά θεμιτό.
Ως εκ τούτου δεν συμμεριζόμαστε την προτίμηση της έκθεσης για νομοθεσία σε κοινοτικό επίπεδο.
Υπάρχουν ορισμένοι τομείς όπου κατά τη γνώμη μας η έκθεση υπεισέρχεται σε υπερβολικά πολλές λεπτομέρειες.
Θέλω να υπογραμμίσω ότι στις χώρες της ΕΕ έχουμε διαφορετικές παραδόσεις και διαφορετικά προβλήματα στον τομέα της αγοράς εργασίας και στον κοινωνικό τομέα, πράγμα που αναγνωρίστηκε και με τις αποφάσεις της Συνόδου Κορυφής της Λισαβόνας.
Στην πρόταση της Επιτροπής επιτεύχθηκε μια καλή ισορροπία.
Η τεχνολογική ανάπτυξη και οι νέες οργανωτικές μέθοδοι απαιτούν εξάλλου μια ευέλικτη συνεργασία, μέσα από την οποία θα δίνουμε περισσότερο βάρος στους στόχους και στην επίτευξη αποτελεσμάτων και λιγότερο στην άκαμπτη διοίκηση μέσω κανόνων.
Ένας τέτοιος ανοιχτός συντονισμός δεν σημαίνει απαραίτητα ότι δεν θα είναι δεσμευτικός.
Φυσικά και πρέπει να είναι δεσμευτικός, αλλά πρέπει να δημιουργηθεί από τη βάση και όχι να αναπτυχθεί μέσω του κεντρικού καθορισμού ένα σωρό κανόνων και ποσοστώσεων.
Ο ανοιχτός συντονισμός πρέπει ακριβώς να είναι ανοιχτός τόσο ως προς την επιλογή των μέσων όσο και ως προς τη συμμετοχή όλων όσων εμπλέκονται.
Για τον λόγο αυτό, είναι σημαντικό να διεγείρουμε το ενδιαφέρον του λαού για να εστιαστεί περισσότερο η προσοχή στον ανοιχτό συντονισμό, είτε πρόκειται για την πολιτική απασχόλησης είτε για το θέμα του κοινωνικού αποκλεισμού, με το οποίο ασχολούμαστε τώρα, αλλά και με το πώς μπορεί να βρει εφαρμογή ο ανοιχτός συντονισμός.
Δεν πρέπει να είναι κρυφά αυτά τα πράγματα.
Πρέπει να γίνουν πολύ πιο γνωστά και επ' αυτού θεωρώ ότι το Κοινοβούλιο έχει κάτι να προσφέρει.
Μπορεί να συντελέσει στη δημοσιοποίηση αυτών των θεμάτων και στην έλξη περισσότερου δημόσιου ενδιαφέροντος στη διαδικασία.
Kύριε Πρόεδρε, εκ μέρους της Ομάδας των Πρασίνων/Ευρωπαϊκής Ελεύθερης Συμμαχίας, επιθυμώ καταρχάς να συγχαρώ και να ευχαριστήσω την Αnne Van Lancker για την ποιότητα της έκθεσης της, τόσο για το περιεχόμενο της, όσο και για τον τρόπο που την επεξεργάστηκε, τον οποίο προσπάθησε να καταστήσει πολύ συμμετοχικό.
Ο όρος Κοινωνική Ατζέντα, που κατά τα φαινόμενα είναι ένας τεχνικός όρος, καλύπτει στην πράξη καθημερινές πραγματικότητες, τις οποίες βιώνουν οι συμπολίτες μας.
Πρέπει, πράγματι, αφενός να δώσει μια απάντηση στα επείγοντα θέματα, και συγχρόνως, να καταστήσει πιο συγκεκριμένο αυτό που αποκαλούμε περίφημο ευρωπαϊκό "κοινωνικό μοντέλο».
Δεν έχουμε το δικαίωμα να χάσουμε αυτήν την ευκαιρία, διαφορετικά θα διαψεύσουμε τις προσδοκίες όλων των πολιτών και των συλλογικών κινημάτων, αυτών που κινητοποιούνται περισσότερο για τη δημιουργία μιας Ευρωπαϊκής Ένωσης ως κοινότητα των πολιτών.
Ο κατάλογος των θεμάτων με τα οποία θα ασχοληθούμε καταρτίζεται ανάλογα με τη σοβαρότητα του και την ανάγκη για δράση, έτσι ώστε να προσαρμόσουμε τις πράξεις μας με τους λόγους που εκφωνήθηκαν στη Σύνοδο Κορυφής της Λισαβόνας.
Πρέπει να δώσουμε στους Ευρωπαίους πολίτες τα εργαλεία και την πολιτική που χρειάζονται για να οικοδομήσουν τη θέση τους στην Ευρώπη, για να λάβουν τα μέτρα τους ούτως ώστε τα θεμελιώδη δικαιώματά τους - συμπεριλαμβανομένων και των κοινωνικών δικαιωμάτων, να διασφαλισθούν.
Tα επείγοντα κοινωνικά προβλήματα και η ανάγκη για τη διαφύλαξη του ευρωπαϊκού κοινωνικού μοντέλου, απαιτούν πρωτοβουλίες για να διασφαλισθεί το δικαίωμα για ένα εισόδημα, ένα μισθό, και αξιοπρεπείς συντάξεις για όλους, εντός των ορίων της Ευρωπαϊκής Ένωσης.
Για να υλοποιηθούν οι κοινωνικές φιλοδοξίες που εκφράστηκαν στη Λισαβόνα απαιτείται μια κοινοτική προσπάθεια, ένα σχέδιο δράσης για τη δημιουργία θέσεων εργασίας στον τομέα των υπηρεσιών ιδίως σε αυτές που συνδέονται με την κοινωνία της πληροφορικής.
Για το λόγο αυτό, θεωρούμε ότι η οδηγία που προτείνει η έκθεση είναι απαραίτητη προκειμένου να διασφαλισθεί η κοινωνική προστασία των νέων μορφών εργασίας.
Πρέπει επίσης να διασφαλίσουμε καλή υγεία, πλούσια κοινωνική ζωή, βελτιωμένο περιβάλλον για όλους - το τρίτο σύστημα - καθώς και τα απαραίτητα νομοθετικά και φορολογικά μέτρα που θα εξασφαλίζουν τόσο την οικονομική συνέχεια όσο και την εμφάνιση αυτής της αναδυόμενης οικονομίας της αλληλεγγύης.
Συμφωνούμε με την Anne Van Lancker και την κ. Pery που προτείνουν την επίσπευση της υιοθέτησης της οδηγίας του 1998 που αφορά την ενημέρωση και τη διαβούλευση των εργαζομένων, καθώς και την αναθεώρηση της οδηγίας που αφορά τις ευρωπαϊκές επιτροπές επιχείρησης.
Το στοιχειώδες ενδιαφέρον για το κοινό συμφέρον θα έπρεπε να μας παροτρύνει ώστε να εγκρίνουμε την πρόταση ένταξης των αιτιολογικών εκθέσεων που αφορούν την απασχόληση μέσα στους κανονισμούς και τις αποφάσεις συγχώνευσης, που υπαγορεύονται σήμερα από τον ανταγωνισμό.
Τα τρία αυτά παραδείγματα που έχουν ως στόχο την καταπολέμηση της φτώχειας, την υποστήριξη της ανάπτυξης δραστηριοτήτων που δημιουργούν θέσεις εργασίας, κοινωνικούς δεσμούς και ποιότητα ζωής και τη βελτίωση των δικαιωμάτων των μισθωτών, θα έπρεπε να κινητοποιούν ένα Σώμα που ενδιαφέρεται να δημιουργήσει το όραμα της Ευρώπης των πολιτών, οι οποίοι, σήμερα, πολύ συχνά την αισθάνονται σαν μία μηχανή που εμπορευματοποιεί όλες τις ανθρώπινες δραστηριότητες.
Οι πολλές τροπολογίες εκφράζουν τον τρόμο ορισμένων συναδέλφων μας που βγάζουν την γόμα τους για να διαγράψουν, μόλις διαβάσουν τη λέξη "νομοθεσία" .
Πώς θα πάνε να εξηγήσουν στους πολίτες ότι το Ευρωπαϊκό Κοινοβούλιο θεωρεί απαραίτητο να ψηφίσει οδηγίες για να προστατεύσει τις επενδύσεις, να απελευθερώσει τις υπηρεσίες κοινής ωφελείας, αλλά όχι για να προσδιορίσει και να ρυθμίσει αυτό που εδώ αποκαλείται αγορά εργασίας;
Αυτή η άρνηση νομοθέτησης οδηγεί στην άρνηση απλά και μόνο της διαπραγμάτευσης, αφού μία τροπολογία μπορεί να φτάσει μέχρι την πρόταση εξάλειψης του στόχου που αποσκοπεί στην σύναψη ευρωπαϊκών συλλογικών συμφωνιών μεταξύ των κοινωνικών εταίρων.
Προς αυτήν την κατεύθυνση θα πρέπει να αναζητήσουμε, κατά τη γνώμη μας, την οπισθοδρομικότητα την οποία καταλογίζουν σε αυτούς που δεν περιμένουν τον καλύτερο δυνατό κόσμο από μία αγορά χωρίς καμία τροχοπέδη.
Χρειάζεται πραγματικά μια Κοινωνική Ατζέντα στην Ευρώπη μετά από τόσα χρόνια φιλελεύθερης οικονομικής πολιτικής η οποία είχε σαν αποτέλεσμα ανεργία και κοινωνικό αποκλεισμό σε όλες τις χώρες, ακόμα και στην πατρίδα μου, την πλούσια Σουηδία.
Στις μεγαλουπόλεις μας επέστρεψε η επαιτεία η οποία είχε εξαφανιστεί μετά από τα πρώτα μεταπολεμικά χρόνια.
Ακόμα και οι ιδιωτικές φιλανθρωπικές οργανώσεις και τα συσσίτια που διοργάνωναν φαίνεται ότι χρειάζονται ξανά.
Γι' αυτό καλωσορίζω τους στόχους στους οποίους αποσκοπεί το έργο της Επιτροπής και η έκθεση της συναδέλφου Van Lancker.
Πολλές από τις προτάσεις της είναι πολύ καλές και αξίζουν κάθε υποστήριξης.
Πολλά από τα κοινωνικά μέτρα είναι δαπανηρά, κάτι που δεν φαίνεται να τονίζεται επαρκώς στην έκθεση.
Οι πόροι για τη χρηματοδότηση αυτών των μέτρων θα πρέπει να προέλθουν κυρίως από τα κράτη μέλη.
Γι' αυτό θα πρέπει να αναλάβουν τις ευθύνες τους πρώτα απ' όλα οι κοινωνικές αρχές σε κάθε κράτος μέλος.
Οι κυβερνήσεις οφείλουν να διαθέσουν περισσότερους πόρους, να προσλάβουν περισσότερους κοινωνικούς λειτουργούς και να χορηγήσουν περισσότερες ενισχύσεις τις κοινωνικές, εθελοντικές οργανώσεις, ειδάλλως το αποτέλεσμα θα είναι απλώς ωραία λόγια χωρίς πρακτικό περιεχόμενο.
Στην έκθεση Van Lancker παρουσιάζεται η Ευρωπαϊκή Επιτροπή και η νομοθεσία που αυτή προτείνει ως ο κύριος μοχλός του κοινωνικού έργου.
Πιστεύω ότι η ώθηση θα πρέπει να δοθεί από κάτω προς τα πάνω και ότι οι ενισχύσεις θα πρέπει να δοθούν στο επίπεδο όπου εμφανίζονται τα προβλήματα.
Η Επιτροπή μπορεί φυσικά να διαδραματίσει ένα σημαντικό ρόλο, όμως τα κοινωνικά προβλήματα εντοπίζονται σε τοπικό επίπεδο και θα πρέπει να αντιμετωπιστούν με ιδιαίτερη ευαισθησία για τις συγκεκριμένες καταστάσεις.
Η Επιτροπή μπορεί να συμβάλει θέτοντας ψηλά τον πήχη, ωστόσο, οφείλουμε να εναποθέσουμε τις ελπίδες μας στους κοινωνικούς λειτουργούς, τα συνδικάτα και τις εθελοντικές οργανώσεις και όχι στους υπαλλήλους των Βρυξελλών.
Θα ήθελα, τέλος, να προσθέσω ότι δεν ανήκω σε αυτούς που υπέβαλαν την τροπολογία 35 όπως εμφανίζεται στο έγγραφο όπου δημοσιεύονται οι τροπολογίες.
Αντίθετα, βλέπω ιδιαίτερα κριτικά την τροπολογία αυτή.
Αντί για το δικό μου όνομα θα πρέπει να αναγράφεται το όνομα του συναδέλφου Figueiredo.
Μάλλον πρόκειται περί λάθους της γραμματείας και παρακαλώ αυτό να διορθωθεί.
Κύριε Πρόεδρε, εκφράζω την ικανοποίησή μου για τη φετινή δημοσίευση της νέας ατζέντας για την κοινωνική πολιτική της Ευρωπαϊκής Ένωσης για τα έτη 2000-2005.
Η ατζέντα έλαβε νέα ώθηση από τη Σύνοδο του Ευρωπαϊκού Συμβουλίου της Λισαβόνας όπου συναντήθηκαν οι ηγέτες της Ευρωπαϊκής Ένωσης πριν από λίγους μήνες.
Οι βασικές προτεραιότητες της ατζέντας περιλαμβάνουν τα εξής: Θα αναγνωριστεί αυξημένος ρόλος στους κοινωνικούς εταίρους κατά την κατάρτιση κοινοτικών οδηγιών και κανονισμών.
Θα βελτιωθούν οι εργασιακές σχέσεις.
Θα υπάρξει συνεχιζόμενη υποστήριξη εκ μέρους της Ευρωπαϊκής Ένωσης για τα τοπικά προγράμματα δημιουργίας θέσεων εργασίας.
Θα δημιουργηθεί ένας κοινοτικός χάρτης για τις μικρομεσαίες επιχειρήσεις.
Θα υπάρξει βελτιωμένος συντονισμός των προγραμμάτων πολιτικής στον τομέα της κοινωνίας της πληροφορικής.
Τέλος, θα υπάρξει εκσυγχρονισμός των τηλεπικοινωνιακών υπηρεσιών και των δραστηριοτήτων που αφορούν το Διαδίκτυο.
Από τη σκοπιά της Ιρλανδίας, θα ήθελα να πω στους βουλευτές ότι ένας από τους λόγους που η χώρα μας έχει σημειώσει τόσο μεγάλη οικονομική πρόοδο είναι επειδή από το 1987 ισχύει ένα σύστημα κοινωνικών εταιρικών σχέσεων.
Αυτό συνεπάγεται ότι η κυβέρνηση συνεργάζεται στενά με τα εργατικά συνδικάτα και τις ενώσεις εργαζομένων σε πολλές οικονομικές και κοινωνικές δραστηριότητες, σε μια προσπάθεια να εξασφαλιστεί ευρεία συναίνεση σε θέματα όπως οι μισθοί και οι συνθήκες εργασίας για τους εργαζομένους στην Ιρλανδία.
Αυτό έχει αναμφίβολα συμβάλει στη μείωση της βιομηχανικής αναστάτωσης στη χώρα μας και έχει συντελέσει στην αύξηση των ξένων επενδυτικών προγραμμάτων που πραγματοποιούνται στη χώρα.
Θα ήθελα επίσης να εκφράσω την ικανοποίησή μου για τη δέσμευση που εκφράζεται μέσω της Ατζέντας σχετικά με τον εκσυγχρονισμό των τηλεπικοινωνιακών υπηρεσιών.
Η Ευρωπαϊκή Ένωση πρέπει να εκμεταλλευτεί τις νέες και εξελισσόμενες τεχνολογίες που αρχίζουν να χρησιμοποιούνται ευρέως στην εποχή μας.
Εκφράζω την ικανοποίησή μου για τη δημοσίευση του νέου προγράμματος - πλαισίου για τους κανονισμούς και τις οδηγίες που αφορούν τις τηλεπικοινωνίες, η οποία έγινε τον Ιούλιο που μας πέρασε από την Επιτροπή.
Το Κοινοβούλιο αυτή την περίοδο συζητά επτά διαφορετικούς κανονισμούς για τις τηλεπικοινωνίες, και θα εκφέρει γνωμοδότηση επ' αυτών των θεμάτων πριν από τα Χριστούγεννα.
Όσον αφορά το ηλεκτρονικό εμπόριο, είναι δίκαιο να πούμε ότι οι Ηνωμένες Πολιτείες είχαν στην αρχή το προβάδισμα έναντι της Ευρωπαϊκής Ένωσης.
Ωστόσο, η Ευρωπαϊκή Ένωση κοντεύει να φτάσει τις ΗΠΑ με γρήγορους ρυθμούς, οπότε η εφαρμογή πολλαπλών οδηγιών και κανονισμών για τις τηλεπικοινωνίες θα συμβάλει αναμφισβήτητα σε αυτή τη διαδικασία.
Τέλος, θα ήθελα να συγχαρώ τον αρμόδιο για την προστασία του καταναλωτή Επίτροπο, τον κ. Byrne, για τις προσπάθειές του να εξασφαλίσει μια συμφωνία για το πώς μπορούμε να σημειώσουμε πρόοδο στη ρύθμιση της τεράστιας δομής των ηλεκτρονικών εμπορικών συναλλαγών, τώρα και στο μέλλον.
Κύριε Πρόεδρε, η ευρωπαϊκή οικοδόμηση, για μισό περίπου αιώνα, βασιζόταν στην οικονομία.
Εξάλλου, τότε μιλούσαμε για Ευρωπαϊκή Οικονομική Κοινότητα.
Είχε δοθεί προτεραιότητα στην δημιουργία της κοινής αγοράς: αρχή της ελεύθερης διακίνησης των αγαθών, των εμπορευμάτων και των κεφαλαίων, καθιέρωση κανόνων που διέπουν τον ανταγωνισμό μεταξύ των επιχειρήσεων, και τις κρατικές βοήθειες.
Η κοινωνική πολιτική επιδρούσε ως διορθωτικός παράγοντας των αρνητικών επιπτώσεων της οικονομικής πολιτικής.
Οι διατάξεις της Συνθήκης της Ρώμης περιορίζονταν στην αρχή των ίσων αμοιβών μεταξύ ανδρών και γυναικών (άρθρο 141) και την ελεύθερη κυκλοφορία των εργαζομένων.
Η ανακοίνωση της Επιτροπής και η έκθεση της κυρίας Van Lancker έχουν το πλεονέκτημα ότι διορθώνουν αυτήν την ανισορροπία, αναγνωρίζοντας την αλληλεπίδραση μεταξύ της κοινωνικής και οικονομικής πολιτικής και της πολιτικής για την απασχόληση.
Η έκθεση της κυρίας Van Lancker είναι φιλόδοξη.
Πράγματι η εισηγήτρια ζητεί από την Επιτροπή να ενισχύσει την Ατζέντα, κυρίως στους ακόλουθους τομείς: την απασχόληση, με την επεξεργασία ενός ευρωπαϊκού συμφώνου για την απασχόληση και την κοινωνική συνοχή, τη δια βίου κατάρτιση, και την εισαγωγή ενός προκαταρκτικού διασυνοριακού ελέγχου στον τομέα της κοινωνικής και φορολογικής νομοθεσίας.
Ακολούθως, όσον αφορά τον κοινωνικό διάλογο, η ενίσχυση της Ατζέντας θα πρέπει να συγκεκριμενοποιηθεί με την υιοθέτηση μιας οδηγίας για την ενημέρωση - διαβούλευση, όσον αφορά την ευρωπαϊκή επιτροπή επιχείρησης και την αναθεώρηση των οδηγιών που αφορούν τις απολύσεις.
Στον τομέα της κοινωνικής προστασίας, τέλος, με τη συνέχιση της στρατηγικής της σύγκλισης στα θέματα της κοινωνικής προστασίας.
Πρόκειται λοιπόν περί ενός αληθινού καταλόγου που αποτελεί περισσότερο μία δήλωση προθέσεων παρά ένα πρόγραμμα που μπορεί να υλοποιηθεί μεσοπρόθεσμα.
Εν κατακλείδι, ο στόχος που αποσκοπεί στο να δώσει μία ώθηση στην ευρωπαϊκή κοινωνική πολιτική έναντι της παγκοσμιοποίησης, της αύξησης και της γήρανσης του πληθυσμού, είναι αξιέπαινος.
Δείχνει ότι μπορούμε να συνδέσουμε την οικονομική ανταγωνιστικότητα και την κοινωνική συνοχή.
Αντίθετα, η χρησιμοποιούμενη μέθοδος φαίνεται πιο αμφισβητήσιμη.
Όσον αφορά τη χρηματοδότηση και τη συμμετοχή των ΜΚΟ στην επεξεργασία της κοινοτικής πολιτικής, δεν υπάρχει πάντα νομική βάση μέσα στη συνθήκη, παράγραφος 13.
Επίσης, με τη νέα Κοινωνική Ατζέντα, δηλώνεται η πρόθεση να νομοθετούμε σε κοινοτικό επίπεδο, με τον κίνδυνο της ομογενοποίησης και της βραχυκύκλωσης των κοινωνικών σχέσεων στο εσωτερικό των κρατών μελών.
Πριν προχωρήσουμε στην ημερήσια διάταξη, θα ήθελα να κάνω μια παρατήρηση.
Επειδή και σήμερα σπαταλήσαμε 40 λεπτά της ώρας για συζήτηση διαδικαστικών θεμάτων, έχουμε καθυστερήσει απελπιστικά.
Γι' αυτό και πρέπει να σας παρακαλέσω να τηρήσετε αυστηρά τους χρόνους ομιλίας σας, χάριν μιας ομαλής ροής των εργασιών στη συνέχεια.
Συζητείστε, παρακαλώ, κάποτε με τις ομάδες σας κατά πόσον είναι λογικό να έχουμε κάθε φορά στην αρχή της συνεδρίασης επί σαράντα λεπτά ένα "Τείχος των Δακρύων" , πριν προχωρήσουμε στην ουσία.
Αυτό δημιουργεί μόνον εμπόδια σε ανθρώπους σαν κι εσάς, που θέλουν να συζητήσουν πολιτικά.
Κύριε Πρόεδρε, αν μου επιτρέψει η εισηγήτρια, θα ξεκινήσω λέγοντας ότι συμφωνώ μαζί της - και αν η εισηγήτρια με συγχωρέσει - δεν θα χρειαστώ πολύ χρόνο.
Φυσικά οι συνάδελφοι και εγώ συμμεριζόμαστε τα ιδανικά της για υψηλότερο βιοτικό επίπεδο για όλους τους λαούς της Ευρώπης, για καλύτερη ποιότητα ζωής και για την προώθηση της κοινωνικής ένταξης.
Το σημείο όπου διίστανται οι απόψεις μας είναι οι προτάσεις της ή - όπως είπε ο κ. Stephen Hughes - η αγωγή που συνταγογραφεί για την επίτευξη αυτών των στόχων, διότι οι προτάσεις της μας απομακρύνουν περισσότερο από αυτά τα ιδανικά αντί να μας ωθούν προς την επίτευξή τους.
Διάφοροι ομιλητές αναφέρθηκαν σήμερα στη Σύνοδο της Λισαβόνας.
Πριν από έξι μήνες η εν λόγω σύνοδος χαιρετίστηκε ως άκρως σημαντική.
Εκεί έγινε αναφορά σε μια νέα κατεύθυνση για την Ευρώπη: μια μετακίνηση από την ατζέντα κοινωνικής ρύθμισης της δεκαετίας του 80 προς την επιχειρηματικότητα, την καινοτομία, τον ανταγωνισμό και την απασχόληση.
Ωστόσο, η έκθεση λέει κάτι ελαφρώς διαφορετικό: ενώ η Σύνοδος της Λισαβόνας ζητεί τη μεταρρύθμιση του κοινωνικού μοντέλου, η έκθεση ζητεί την ενίσχυση·ενώ η Σύνοδος της Λισαβόνας υπαγορεύει την απελευθέρωση των επιχειρήσεων και περισσότερη ευελιξία, η έκθεση προτείνει τέσσερις νέες ή τροποποιημένες οδηγίες και έναν αριθμό νομοθετικών πρωτοβουλιών.
Η έκθεση βασίζεται στην κλασσική σοσιαλιστική λύση όλων των εποχών: νομοθεσία, νομοθεσία και πάλι νομοθεσία.
Αυτό που χρειαζόμαστε για να πετύχουμε τους κοινούς μας στόχους δεν είναι περισσότεροι κανονισμοί αλλά λιγότεροι.
Δεν θέλουμε οι επιχειρήσεις να επωμιστούν περισσότερα βάρη αλλά λιγότερα.
Δεν θέλουμε περισσότερη ανεργία, θέλουμε λιγότερη.
Η αρχική πρόταση της Επιτροπής ήταν πολύ καλύτερη χωρίς τις τροποποιήσεις - συγχαρητήρια κύριε Επίτροπε.
Προτείνω να την αφήσουμε χωρίς τροποποιήσεις και να απορρίψουμε την έκθεση, ειδάλλως θα στείλουμε το σαφέστατο μήνυμα ότι το Κοινοβούλιο συνεχίζει να ασπάζεται την παλιά ατζέντα.
Σίγουρα έχει έρθει η ώρα να προχωρήσουμε.
Κύριε Πρόεδρε, η Επιτροπή κατέθεσε μια ιδιαίτερα φιλόδοξη πρόταση και θα ήθελα να εκμεταλλευτώ την ευκαιρία για να ευχαριστήσω την Επίτροπο επειδή συνδύασε μια βαθιά κατανόηση για τις εθνικές διαφορές με πολύ μεγάλη αποφασιστικότητα.
Χωρίς αυτό το χαρακτηριστικό αυτό που έχουμε στα χέρια μας δεν θα ήταν τίποτα περισσότερο από ένα όμορφο χαρτί.
Ευχαριστώ επίσης την άλλη Αννα για το μεγάλο έργο της σε αυτή την υπόθεση - δεν θα μπορούσαμε να κάναμε χωρίς τη δουλειά της.
Η συζήτηση σήμερα και στην επιτροπή δείχνει ότι υπάρχουν μεγάλες πολιτικές διαφορές και μεγάλες διαφορές ως προς τις φιλοδοξίες στον συγκεκριμένο τομέα, και πιστεύω ότι είναι καλό οι διαφορές αυτές να καταγραφούν ξεκάθαρα, διότι με αυτόν τον τρόπο οι πολίτες θα έχουν ξεκάθαρη επιλογή την επόμενη φορά που θα συνθέσουν το νέο Κοινοβούλιο.
Επιλογή ανάμεσα σε αυτούς που επιθυμούν μια κοινωνική Ευρώπη και σε αυτούς που επιθυμούν αποκλειστικά την ΕΕ να ρυθμίζει την εσωτερική αγορά.
Επιλογή ανάμεσα στη δεξιά και την αριστερά.
Οι Φιλελεύθεροι συνάδερφοί μας και σε ιδιαίτερο βαθμό οι Βρετανοί Συντηρητικοί συνάδερφοι υπέβαλαν εκ νέου προτάσεις που πραγματικά αποδυναμώνουν τις φιλοδοξίες αυτού του κοινωνικού προγράμματος δράσης.
Κάθε φορά που στοχεύουμε να δημιουργήσουμε νομοθεσία, αυτοί οι φιλελεύθεροι θιασώτες της Θάτσερ ξεκινούν μια ιδεολογική σταυροφορία.
Όμως η Ευρώπη δεν έχει ανάγκη από δογματισμούς.
Η Ευρώπη χρειάζεται να εκτιμήσουμε με ρεαλισμό ποια ρυθμιστικά μέσα είναι τα πλέον αποτελεσματικά στην πολύ συγκεκριμένη κατάσταση.
Σε ορισμένες περιπτώσεις χρειαζόμαστε τη μέθοδο του ανοιχτού συντονισμού.
Αλλες φορές πάλι είναι καλύτερο οι εταίροι της αγοράς εργασίας να διαπραγματευτούν μεταξύ τους και να καταλήξουν σε συμφωνία.
Δεν μπορούμε όμως να φοβόμαστε να χρησιμοποιήσουμε τη νομοθεσία εάν αυτό ακριβώς απαιτείται προκειμένου να πετύχουμε τους σκοπούς μας.
Θέλω επίσης να εγείρω ένα άλλο συγκεκριμένο θέμα, στο οποίο εστιάζεται αυτή η στρατηγική.
Πρόκειται για την ανάγκη να δημιουργήσουμε μια αναμφισβήτητη στρατηγική για το εργασιακό περιβάλλον που θα προσφέρει τη δυνατότητα για μια συνεκτική πολιτική στον εν λόγω τομέα.
Και στον τομέα του εργασιακού περιβάλλοντος πρέπει να εκτιμήσουμε με ρεαλισμό ποια μέσα είναι τα ενδεδειγμένα για την επίλυση των διάφορων προβλημάτων.
Και εδώ ο δογματισμός δεν είναι η κατάλληλη μέθοδος, αλλά οι πραγματιστικές λύσεις για τα διάφορα προβλήματα.
Κύριε Πρόεδρε, συνάδελφοι, πιστεύω ότι με τη Σύνοδο Κορυφής της Λισαβόνας είχαμε μια προαπεικόνιση μίας Ευρώπης που δεν μπορεί ούτε και πρέπει πλέον να είναι μόνο μια Ευρώπη οικονομική, αλλά πρέπει να καταστεί πραγματικά ένα πολιτικό υποκείμενο.
Για να μπορέσει να καταστεί πολιτικό υποκείμενο, η Ευρώπη πρέπει να έχει μια πολιτιστική και μια κοινωνική φυσιογνωμία, παράλληλα με την οικονομική.
Πιστεύω, συνεπώς, ότι η πρόταση που παρουσίασε η Επιτροπή σχετικά με την Κοινωνική Ατζέντα είναι απόλυτα θετική.
Συμμερίζομαι, ωστόσο, επίσης μεγάλο μέρος - και ευχαριστώ τη συνάδελφο γι' αυτό - της έκθεσης που κατήρτισε η αξιότιμη κ. Van Lancker, διότι δεν πιστεύω πως όταν η κ. Van Lancker κάνει συγκεκριμένη αναφορά σε σαφείς και συγκεκριμένους στόχους, σε συγκεκριμένα μέσα και προπαντός σε ακριβή χρονοδιαγράμματα, επαναλαμβάνει μια παλιά σοσιαλιστική λογική, όπως κάποιος εδώ θέλησε να υπονοήσει.
Μάλλον αναφέρεται απλώς σε μία αναγκαιότητα, που είναι η αναγκαιότητα της συνοχής σε μια πραγματικότητα που από αυτή την άποψη καθίσταται ολοένα και πιο δύσκολη η διαχείρισή της, γιατί στερείται απόλυτα εναρμόνισης.
Αν συζητούμε για έναν Χάρτη των Δικαιωμάτων και αν προσβλέπουμε ευνοϊκά σε ένα ευρωπαϊκό Σύνταγμα δεν μπορούμε να αλληθωρίζουμε, αλλά οφείλουμε να πούμε ότι πρέπει να γίνουν όλα τα αναγκαία βήματα, έστω και αν αυτό απαιτεί πιο ακριβή νομοθεσία.
Δεν πιστεύω πως η κ. Van Lancker είχε την πρόθεση να δημιουργήσει νόμους για να ρυθμίσει πλήρως τα πάντα.
Πιστεύω μάλλον ότι θεωρεί αναγκαίο, όταν οι δράσεις συντονισμού δεν αποδίδουν τους επιθυμητούς καρπούς, όταν οι πολίτες συνάντησαν και εξακολουθούν να συναντούν ανισότητες μεταξύ των κρατών και όταν δεν υπάρχει κοινωνική εναρμόνιση, να λάβουμε μέτρα για να πραγματοποιηθεί αυτή η εναρμόνιση.
Το πρόβλημα του ανοιχτού συντονισμού θα πρέπει συνεπώς να συνοδευτεί από μια ολόκληρη δράση που θα θέσει τις νομικές και κοινωνικές βάσεις, χωρίς τις οποίες δύσκολα θα καταφέρουμε να πείσουμε τα κράτη να εναρμονίσουν μια κοινωνική πολιτική προς την κατεύθυνση της ισότητας και των ίσων ευκαιριών.
Κύριε Πρόεδρε, την ώρα της επιστροφής της ανάπτυξης, η αναζήτηση μέσων για να ανταποκριθούμε στις κοινωνικές προσδοκίες αποτελεί ένα κρίσιμο παιχνίδι για την Ευρωπαϊκή Ένωση.
Η ανακοίνωση της Επιτροπής υπογραμμίζει μία σειρά φιλόδοξων στόχων, όπως η πλήρης απασχόληση, η ισότητα ευκαιριών, η επιμόρφωση, κτλ., όμως οι αντιφάσεις μεταξύ των δεδηλωμένων φιλοδοξιών και των πολιτικών αποφάσεων της Ένωσης είναι πολλαπλές.
Αναφέρω μεταξύ άλλων την προσπάθεια για αύξηση της παραγωγικότητας που έχει άμεση προτεραιότητα και επιτυγχάνεται μέσω της μείωσης των μισθών.
Για αυτόν τον λόγο επιθυμώ, μετά τους συναδέλφους μου, να συγχαρώ και εγώ την Anne Van Lancker για την έκθεσή της που ανοίγει καινούργιες προοπτικές με ένα διάβημα δια του οποίου επιζητεί περισσότερη ακρίβεια και περισσότερη λογική συνέπεια.
Η έκθεση της ενισχύει αισθητά τις προτάσεις της Επιτροπής υποδεικνύοντας την ανάγκη εναρμόνισης των κοινωνικών κανόνων και συντονισμού των εθνικών κοινωνικών δικαιωμάτων.
Επιδιώκει την επεξεργασία ενός αληθινού ευρωπαϊκού συμφώνου για την απασχόληση και την κοινωνική συνοχή και προτείνει πρωτοβουλίες για την προοδευτική σύνταξη, την καθιέρωση ελάχιστου μισθού, το διασυνοριακό έλεγχο όσον αφορά την κοινωνική και φορολογική νομοθεσία.
Όλα αυτά απαιτούν ακριβώς να προχωρήσουμε πέρα από τις αξιέπαινες προθέσεις για να περάσουμε σε πιο συγκεκριμένες πράξεις.
Έτσι, τη στιγμή όπου ένας μεγάλος αριθμός μισθωτών των μεγάλων ευρωπαϊκών μονάδων βρίσκονται αντιμέτωποι με σχέδια απολύσεων που πραγματοποιούνται στα πλαίσια των συγχωνεύσεων- αναδιαρθρώσεων, μου φαίνεται σημαντικό το ότι η έκθεση για την Κοινωνική Ατζέντα αποφαίνεται υπέρ του να ληφθούν υπόψη οι κοινωνικές ρήτρες στην πολιτική ανταγωνισμού, υπέρ της ύπαρξης οδηγιών για αυτόν τον σκοπό, όπως και υπέρ της αναθεώρησης της οδηγίας για τις ευρωπαϊκές επιτροπές επιχειρήσεων και για την αναθεώρηση της οδηγίας για τις απολύσεις.
Αυτό αποτελεί μέρος, μου φαίνεται, της συνεκτικότητας που μας λείπει.
Είμαι εξάλλου ευτυχής επειδή η κ. Van Lancker ενέταξε στην έκθεσή της ένα ορισμένο αριθμό τροπολογιών που έχουν προταθεί από την ομάδα μου, ιδίως το να ληφθεί υπόψη η κοινωνική διάσταση της διεύρυνσης και η εγγραφή του δικαιώματος της απεργίας στην κοινοτική νομοθεσία.
Εγώ και η πολιτική μου ομάδα καταθέσαμε ορισμένες τροπολογίες, ασκώντας κριτική στη στάση της Επιτροπής που επιζητεί την συνέχιση των μισθολογικών περικοπών.
Υποστηρίζω τη μείωση του χρόνου εργασίας χωρίς τη μείωση του μισθού.
Θα τελειώσω λέγοντας ότι, υποστηρίζω την έκθεση της Anne Van Lancker που έχει το προσόν ότι ακολουθεί μία κοινωνική φιλοδοξία που συνοδεύεται από συγκεκριμένους στόχους οι οποίοι είναι πέρα από τις συνήθεις τυπικές ανακοινώσεις.
Κύριε Πρόεδρε, επιτρέψτε μου να συγχαρώ την αξιότιμη κ. Van Lancker, η οποία στην ήδη έξοχη έκθεση της Επιτροπής έκρινε σκόπιμο να συμπεριλάβει ορισμένες τροπολογίες που είχα καταθέσει, πράγμα που φυσικά με χαροποίησε ιδιαιτέρως.
Κρίμα μόνο που οι σημαντικότερες κατ' εμέ έμειναν εκτός.
Παρακολούθησα με πολλή συμπάθεια και επιδοκιμασία τη σύντομη νύξη στην κοινωνική πολιτική του Συμβουλίου που έκανε η κ. Pιry.
Γνωρίζω ήδη πολύ καλά και επικροτώ τις μέχρι στιγμής ενέργειες της Επιτρόπου Αννας Διαμαντοπούλου, η οποία θα θυμάται ότι μια μέρα τη ρώτησα αν είναι για τους συνταξιούχους - τους οποίους έχω την τιμή να εκπροσωπώ εδώ ως εκπρόσωπος του Κόμματος των Συνταξιούχων - είναι Χιονάτη ή κακή μάγισσα.
Μέχρι στιγμής νομίζω ότι μπορώ να πω πως είναι Χιονάτη, ακριβώς διότι είδα πως πριν από δύο εβδομάδες προανήγγειλε μια ιδιαίτερη δέσμευση της Επιτροπής να επιλύσει τα προβλήματα των συνταξιούχων μέσω της διεύρυνσης της οδηγίας για τα συνταξιοδοτικά ταμεία και της πρότασης να ρυθμιστούν αυτά τα ευρωπαϊκά συνταξιοδοτικά ταμεία έτσι ώστε να χρησιμοποιούνται επα ωφελεία των εργαζομένων, οι οποίοι έχουν καταβάλει μέχρι σήμερα μέγα μέρος του μισθού τους στο κράτος, στα διάφορα κράτη, και θα ήθελαν - και αυτό είναι που προτείνω - να τυγχάνουν σωστής διαχείρισης, όπως ασφαλώς η κ. Διαμαντοπούλου διαχειρίζεται τους πόρους της οικογένειας της και όπως κάθε τράπεζα, ιδίως κάθε αγγλική τράπεζα - εγκρίνω επί του προκειμένου τα όσα είπε ο αξιότιμος κ. Bushill-Matthews - έχει πράξει μέχρι τώρα.
Κύριε Πρόεδρε, κυρίες και κύριοι συνάδελφοι, θα ήθελα να συγχαρώ ιδιαίτερα δύο παρευρισκομένους, αφενός, τη συνάδελφό μας Anna van Lancker για την εξαιρετική της έκθεση και, αφετέρου, την Επίτροπο κ. Αννα Διαμαντοπούλου για το εξαιρετικό της νομοσχέδιο.
Είναι μια φιλόδοξη Ατζέντα και θυμάμαι πολύ καλά με πόση δυσκολία προχωρήσαμε στον τομέα της κοινωνικής προστασίας την τελευταία κοινοβουλευτική περίοδο.
Τότε, ως γνωστόν, το Συμβούλιο δεν ήθελε να συζητήσει καν το θέμα.
Είναι ασφαλώς καινούργιο που συμπεριλάβαμε την πολιτική για την απασχόληση, βασιζόμενοι στις αποφάσεις της Λισαβόνας, και συγκεκριμένα την πολιτική για την απασχόληση η οποία οφείλει να είναι ποιοτική.
Δε θέλουμε, κύριε συνάδελφε από τη Μεγάλη Βρετανία, υπερβολική ρύθμιση, αλλά η ποικιλία των σημερινών συμβάσεων εργασίας απαιτεί νέες μορφές κοινωνικής προστασίας και όχι τους κανόνες του 19ου αιώνα.
Μας ενδιαφέρουν επίσης μια λογική και αποτελεσματική ανάμειξη της οικονομικής και της δημοσιονομικής πολιτικής, καθώς επίσης η οικοδόμηση μιας κοινωνικής οικονομίας και ο τομέας παροχής υπηρεσιών.
Όχι τόσο καινούργιο αίτημα που έχει υποβληθεί επανειλημμένα είναι αυτό της δια βίου μάθησης όπου σ' ελάχιστα κράτη μέλη σημειώθηκε πρόοδος, το αίτημα των αναγκαίων εδώ και πολύ καιρό μεταρρυθμίσεων στη νομοθεσία που αφορά τη θέσπιση ενός ευρωπαϊκού συμβουλίου επιχείρησης, την προστασία των μητέρων και την ελεύθερη κυκλοφορία.
Θα ήθελα να σημειώσω με επικριτική διάθεση τις απουσιάζουσες πρωτοβουλίες για τις νέες προκλήσεις στον τομέα της προστασίας της εργασίας, της συμμετοχής των εργαζομένων και των εργασιακών σχέσεων.
Χάρηκα φυσικά που η γαλλική Προεδρία φάνηκε να δραστηριοποιείται αρκετά στα θέματα φύλαξης των παιδιών και της πολιτικής για την οικογένεια και τις γυναίκες.
Ίσως αυτό να οφείλεται στο ότι και οι τρεις υπεύθυνοι - στην Επιτροπή, στο Κοινοβούλιο και το Συμβούλιο- είναι γυναίκες.
Παράλληλα, όμως, χρειαζόμαστε και μέτρα που θα λαμβάνουν υπόψη και τους πατέρες.
Αυτή θα ήταν μια νέα προσέγγιση.
Εκτός τούτου, η ατζέντα αυτή θα αποτελέσει και μήνυμα προς τις υποψήφιες για ένταξη χώρες και γι' αυτό εύχομαι να επιτύχει.
Κύριε Πρόεδρε, κυρία Επίτροπε, κυρία Υπουργέ, αγαπητοί συνάδελφοι, οι πολίτες της Ευρωπαϊκής Ένωσης αναμένουν κάτι περισσότερο από απλές δηλώσεις αόριστων δεσμεύσεων που λησμονούνται στη συνέχεια και σπανίως μετατρέπονται σε δεσμευτικά μέσα ή αποφάσεις που επιτρέπουν πραγματικά να βελτιωθεί η ποιότητας ζωής και εργασίας.
Όμως, για να μην συνεχίζονται οι αμφιβολίες, είναι απαραίτητο η Κοινωνική Ατζέντα να βοηθήσει να υλοποιηθούν στόχοι και πολιτικές που αναβάλλονται εδώ και πολύ καιρό.
Πρέπει το Συμβούλιο να μην κρατά σε εκκρεμότητα διάφορες συγκεκριμένες προτάσεις που αναβάλλονται από χρόνο σε χρόνο όσον αφορά ουσιαστικές αποφάσεις σχετικά με την ενίσχυση των δικαιωμάτων των εγκύων και θηλαζουσών εργαζομένων, των συλλογικών και ατομικών δικαιωμάτων των εργαζομένων, συμπεριλαμβανομένου του δικαιώματος στην ενημέρωση, διαβούλευση και συμμετοχή, κυρίως στο πλαίσιο του καταστατικού των ευρωπαϊκών εταιριών και της ευρωπαϊκής επιτροπής επιχείρησης , ώστε να διασφαλιστούν τα δικαιώματα των εργαζομένων και να αποτραπούν οι απολύσεις που προκαλούν σε διάφορες χώρες της Ευρώπης οι διαδοχικές συγχωνεύσεις και μετεγκαταστάσεις πολυεθνικών.
Όπως υπογραμμίζει η εισηγήτρια, η συνάδελφος μας Anne Van Lancker, αν και ο κοινωνικός διάλογος είναι σημαντικός, πρέπει ωστόσο να οδηγήσει σε κάτι το συγκεκριμένο.
Εάν δεν συμβεί αυτό, η Επιτροπή πρέπει να προτείνει νομοθετικά μέσα και το Συμβούλιο πρέπει να εγκρίνει τα μέτρα που επιβάλλονται, ιδίως τροποποιώντας μακροοικονομικές πολιτικές και το σύμφωνο σταθερότητας ώστε να διασφαλιστεί η αξιοπιστία όσον αφορά την καταπολέμηση της φτώχειας και του κοινωνικού αποκλεισμού, καθώς επίσης και την προστασία της εργασίας ποιότητας με αξιοπρεπείς μισθούς και μεταρρυθμίσεις που εξυψώνουν το άτομο.
Κύριε Πρόεδρε, πιστεύω πως η Κοινωνική Ατζέντα είναι κάτι θετικό για όλους μας.
Πιστεύω πως η εναρμόνιση της κοινωνικής πολιτικής των διάφορων κρατών μελών δεν μπορεί να έχει παρά μόνο οφέλη για όλους τους Ευρωπαίους.
Θα είναι δε ιδιαίτερα επωφελής σε όλα τα θέματα που σχετίζονται με την απασχόληση, η οποία, όπως γνωρίζουμε, από το Συμβούλιο της Λισαβόνας και μετά αποτελεί προτεραιότητα για το σύνολο της Ένωσης.
Θέλω να επιμείνω ιδιαίτερα στο όφελος που θα έχουν οι γυναίκες, όσον αφορά την απασχόληση, με την ενίσχυση της πρόσβασής τους στην απασχόληση με εγγυήσεις όσον αφορά το ωράριο εργασίας και τον μισθό.
Πιστεύω ότι έχει επίσης μεγάλο όφελος, αν επιτύχουμε να εφαρμοσθεί, τροποποιημένη και ενημερωμένη, η οδηγία που αφορά την άδεια μητρότητας: να παρέχεται βοήθεια στις γυναίκες κατά τη φάση της μητρότητας και να προστατεύεται η μητρότητα όταν οι γυναίκες πρέπει να συνεχίζουν να εργάζονται κατά τη διάρκεια αυτής της περιόδου.
Πιστεύω πως θα είναι επίσης πολύ θετικό ως βοήθεια στον συμβιβασμό του επαγγελματικού και του οικογενειακού βίου των γυναικών.
Θα επιτρέψει στις γυναίκες να συνεχίζουν να εργάζονται χωρίς να παραμελούν τις οικογενειακές τους υποχρεώσεις.
Δεν μπορούμε να λησμονήσουμε, εξάλλου, τη σημασία που έχει το σχέδιο δράσης της πρωτοβουλίας e-Europe για τις νέες θέσεις εργασίας, τις νέες τεχνολογίες και την κοινωνία της γνώσης, όπου πιστεύω ότι οι γυναίκες έχουν να διαδραματίσουν σημαντικό ρόλο.
Πρόκειται για νέες θέσεις απασχόλησης, στις οποίες θα είναι δυνατή η εργασία στο σπίτι με ρυθμίσεις που θα διευκολύνουν τον συμβιβασμό επαγγελματικού και οικογενειακού βίου.
Όλες αυτές οι συντονισμένες δράσεις κοινωνικής πολιτικής θα βοηθήσουν επίσης στην καταπολέμηση της φτώχειας και του κοινωνικού αποκλεισμού.
Πιστεύω πως η άφιξη της εν λόγω Κοινωνικής Ατζέντας θα πρέπει να μας χαροποιήσει όλους.
Κύριε Πρόεδρε, θέλω να συγχαρώ και εγώ την εισηγήτρια, την κυρία Επίτροπο και την Υπουργό, κ. Pιry, για αυτή την παρουσίαση της Κοινωνικής Ατζέντας.
Πιστεύω ότι η ατζέντα για την κοινωνική πολιτική είναι ένα σημαντικότατο πολιτικό κείμενο που επισημαίνει τα μέσα, τους τομείς παρέμβασης, τους χρόνους υλοποίησης και θέλει να εγγυηθεί μια θετική και δυναμική αλληλεπίδραση των οικονομικών και κοινωνικών πολιτικών και της πολιτικής για την απασχόληση.
Με τα μέσα αυτά επιδιώκεται να καταστεί το ευρωπαϊκό κοινωνικό πρότυπο καλύτερα προσαρμοσμένο στη μεταβληθείσα πραγματικότητα.
Συμμερίζομαι πλήρως την έκθεση της κ. Van Lancker και θα ήθελα να υπογραμμίσω ιδιαίτερα ένα σημείο, που άλλωστε το ανέφεραν ήδη τόσο η εισηγήτρια όσο και η υπουργός Pιry στις παρεμβάσεις τους, και συγκεκριμένα την ανάγκη να ενεργοποιηθούν πράγματι σε ευρωπαϊκό επίπεδο όλα τα μέσα και συνεπώς να συνοδευτεί η μεθοδολογία του ανοιχτού συντονισμού με την ενίσχυση της νομικής διάστασης.
Αυτό συμβαίνεί σε πολλές χώρες.
Τελειώνοντας θα ήθελα να πω ότι στη χώρα μου, για παράδειγμα, την προηγούμενη εβδομάδα το Κοινοβούλιο ψήφισε ένα νέο νόμο για την κοινωνική ασφάλιση, ο οποίος προτάθηκε από Υπουργό γυναίκα, σαν τις τρεις εκπροσώπους των τριών οργάνων, και ο οποίος αποτελεί επανάσταση, μετά από εκατό και πλέον έτη ισχύος ενός παλιού νόμου για την ασφάλιση.
Κύριε Πρόεδρε, το σχέδιο της Επιτροπής για τη νέα Κοινωνική Ατζέντα περιέχει πολλές θετικές έννοιες, όπως της πλήρους απασχόλησης, της ποιότητας της εργασίας, της κοινωνικής ποιότητας και του εκσυγχρονισμού της κοινωνικής προστασίας.
Αλλά λείπει, εν μέρει, το συγκεκριμένο περιεχόμενο.
Η εξαιρετική έκθεση της κ. van Lancker κάλυψε τις ελλείψεις περιεχομένου του σχεδίου της Επιτροπής.
Υποστηρίζουμε ένα σύμφωνο για την απασχόληση και την κοινωνική συνοχή, ένα ευρωπαϊκό σχέδιο δράσης για την απασχόληση, ώστε να ενισχυθούν η κοινωνική οικονομία και οι τοπικές πρωτοβουλίες απασχόλησης, για τις κοινωνικές διατάξεις για τις νέες μορφές εργασίας, όπως η τηλεργασία και η νέα αυτοαπασχόληση, για την ελάχιστη αμοιβή και το εγγυημένο εισόδημα.
Η Ευρωπαϊκή Ένωση παρακολούθησε άπρακτη εδώ και πολύ καιρό την εδραίωση της φτώχειας και του κοινωνικού αποκλεισμού στα κράτη μέλη.
Αλλά και οι προτάσεις της κ. van Lancker για βελτίωση της ενημέρωσης και της συμμετοχής των εργαζομένων γυναικών, για τις κοινωνικές ρήτρες, στο πλαίσιο των δημοσίων συμβάσεων, συγχωνεύσεων και διεθνών συμφωνιών, έχουν ξεπεραστεί εδώ και πολύ καιρό.
Επικρίνουμε το γεγονός ότι η Επιτροπή και το Συμβούλιο δε θέλουν να διαθέσουν πρόσθετους πόρους για τη νέα Κοινωνική Ατζέντα.
Η κοινωνική ποιότητα δεν αποκτάται δωρεάν.
Μερικές φορές έχω την εντύπωση ότι με την έννοια του εκσυγχρονισμού εννοείται συχνά η υπονόμευση της κοινωνικής προστασίας.
Η επιμήκυνση του ωραρίου απασχόλησης των εργαζομένων έχει ελάχιστη σχέση με τον εκσυγχρονισμό, όπως και η διασφάλιση της καταβολής των συντάξεων με το πάγωμά τους ή με την περικοπή τους μέσω νομοθετικών ρυθμίσεων και παραπέμποντας τους ανθρώπους στις δυνατότητες επενδύσεων στις κεφαλαιαγορές.
Χρειαζόμαστε μια σύγχρονη, ευρωπαϊκή, κοινωνική εναρμόνιση αντί της απελευθέρωσης.
Κύριε Πρόεδρε, σε ένα λεπτό θα θίξω τρία σημεία: καταρχάς, θέλω να ευχαριστήσω την κ. Van Lancker για την εργασία που εκπόνησε και για αυτήν την άριστη έκθεση.
Δεύτερον, να διατυπώσω εκ νέου τις πεποιθήσεις της πολιτικής μου ομάδας.
Τα πεδία που ανοίγονται από την Κοινωνική Ατζέντα πρέπει να πλαισιωθούν από ένα νομικό πλαίσιο συμβιβαστικό και βεβαίως με συνοχή.
Η πολιτική σύγκλισης και η πολιτική ανοιχτού συντονισμού, οι οποίες στηρίζονται επίσης σε νομοθετικά μέτρα, όταν κρίνεται αναγκαίο, πρέπει με την σειρά τους να συμπληρωθούν με απολύτως απαιτητικές μεθόδους τήρησης.
Τρίτο σημείο, ορισμένα δικαιώματα δεν έχουν επαρκώς ληφθεί υπόψη μέσα στην οπτική μιας κοινωνικής Ευρώπης: το δικαίωμα σε ένα ελάχιστο εισόδημα, η ενημέρωση και διαβούλευση των εργαζομένων, η ευρωπαϊκή συλλογική συμφωνία.
Αυτά τα θέματα, το γνωρίζουμε, τα έχουν πολεμήσει οι συντηρητικοί στην Ευρώπη.
Εγώ και η πολιτική μου ομάδα δίνουμε μεγάλη βαρύτητα σε αυτά.
Πρέπει, κυρία Υπουργέ, κυρία Επίτροπε, να εξακολουθήσετε να έχετε φιλοδοξίες όσον αφορά αυτά τα θέματα.
Η γαλλική Προεδρία, θα μπορέσει, το ελπίζω, κυρία Υπουργέ, να υιοθετήσει στην Νίκαια μια φιλόδοξη Κοινωνική Ατζέντα, επειδή η δρομολόγηση της Κοινωνικής Ευρώπης παραμένει η μεγάλη ελπίδα για το σύνολο των συμπολιτών μας.
. -Κύριε Πρόεδρε, θα ήθελα να ευχαριστήσω ιδιαίτερα την εισηγήτρια κ. Van Lancker αλλά και την γαλλική Προεδρία για την εξαίρετη συνεργασία που είχαμε μέχρι σήμερα.
Θα προσπαθήσω να κάνω πολύ σύντομα μερικές πολιτικές επισημάνσεις που αφορούν τις 4 ενότητες που θίχθηκαν λιγότερο ή περισσότερο από το σύνολο των ομιλητών, δηλαδή την νέα πολιτική προσέγγιση της Κοινωνικής Ατζέντας, δεύτερον το περιεχόμενο, τρίτον τα μέσα και τέταρτον τις διαδικασίες.
Όσον αφορά την πολιτική προσέγγιση, νομίζω πρέπει να υπογραμμίσουμε δύο καινούργια στοιχεία.
Το πρώτο ότι μετά την Λισαβόνα υπάρχει πια μία νέα προσέγγιση για την κοινωνική πολιτική, που δεν αντιμετωπίζεται σαν προϊόν ή υποπροϊόν της οικονομικής πολιτικής, αλλά σαν ισοδύναμη πολιτική, η οποία πρέπει να ασκείται ταυτόχρονα με την οικονομική πολιτική και τη στρατηγική για την απασχόληση.
Αυτό σημαίνει ότι είναι ο μόνος τρόπος να αντιμετωπίσουμε τον στόχο της Ευρώπης για ανταγωνιστικότητα, μια και η ανησυχία μας για τις επιχειρήσεις και την οικονομία είναι συνεχής, αλλά και για κοινωνική συνοχή, μια και η ανησυχία μας για τους πολίτες και την ευημερία τους είναι επίσης συνεχής.
Το δεύτερο στοιχείο της νέας προσέγγισης είναι η ποιότητα.
Η ποιότητα σαν μια νέα πολιτική έννοια που αντιμετωπίζει το θέμα των συνθηκών εργασίας, των εργασιακών σχέσεων, των υπηρεσιών του κοινωνικού κράτους.
Οι δύο αυτές πολιτικές προσεγγίσεις διατρέχουν όλο το περιεχόμενο.
Ποια είναι τα βασικά στοιχεία του περιεχομένου;
Είναι τρία.
Ένα σύνολο δράσεων και προτάσεων που αφορούν την απασχόληση.
Θα έλεγα ότι η προσπάθειά μας μέσα από την στρατηγική για την απασχόληση, την ενδυνάμωσή της και τον εμπλουτισμό της στην πορεία ­ γιατί όλη η Κοινωνική Ατζέντα έχει μια δυναμική αλλαγών ­ είναι να υποστηρίξουμε την ανταγωνιστικότητα και την επιχειρηματικότητα στην Ευρωπαϊκή Ένωση, την ευελιξία στην αγορά εργασίας, ταυτόχρονα με την ασφάλεια, την κινητικότητα, με την υποστήριξη των νέων μοντέλων εργασίας, καθώς και την υποστήριξη και ανάλυση των νέων μοντέλων σχέσεων επιχείρησης και εργαζομένων, αλλά και τις επιπτώσεις του ανταγωνισμού και των μεγάλων αναδιαρθρώσεων στην απασχόληση και στο κοινωνικό κράτος.
Το δεύτερο στοιχείο της Κοινωνικής Ατζέντας είναι ένα σύνολο δράσεων που αφορούν την κοινωνική πολιτική.
Εδώ θα αναφερθώ στην πρόταση για την αντιμετώπιση της φτώχειας και του αποκλεισμού, τη νέα δουλειά που έχουμε αναλάβει στο θέμα των συντάξεων και της κοινωνικής προστασίας, τις πολιτικές για τα άτομα με ειδικές ανάγκες, αλλά ιδιαίτερα θα ήθελα πολιτικά να επισημάνω την ανάγκη νέας προσέγγισης της κοινωνικής πολιτικής.
Δεν έχει σημασία μόνον να υπολογίζουμε το κόστος της κοινωνικής πολιτικής, όπου πολλές φορές από ορισμένες πολιτικές οπτικές γωνίες θεωρείται σαν εμπόδιο για την οικονομική ανάπτυξη, αλλά θα πρέπει να υπολογίσουμε το κόστος της μη άσκησης κοινωνικής πολιτικής.
Νομίζω ότι αυτή η ανάλυση θα μας οδηγήσει σε νέα ενδιαφέροντα αποτελέσματα και προσεγγίσεις.
Το τρίτο θέμα του περιεχομένου είναι η διεύρυνση.
Μόνο με μια σύντομη αναφορά η κοινωνική πολιτική, τα νέα κοινωνικά πρότυπα, η εναρμόνιση της κοινωνικής νομοθεσίας των υποψηφίων προς ένταξη κρατών με τα κράτη μέλη, αποτελεί ένα από τα πιο σημαντικά στοιχεία της διαδικασίας της διεύρυνσης και αυτό δεν πρέπει να μας διαφεύγει.
Έρχομαι τώρα στο τρίτο θέμα που μας απασχόλησε σήμερα αλλά και σε όλη τη διάρκεια της συνεργασίας μας: τα μέσα.
Νομίζω ότι είναι παλαιάς μόδας η συζήτηση για την απορύθμιση, την νομοθεσία, αν χρειάζεται ή δεν χρειάζεται η νομοθεσία.
Είναι σαφές ότι στην Ευρώπη έχουμε ένα αρκετά πλήρες νομοθετικό σύστημα, αλλά οι αλλαγές στην αγορά εργασίας, οι αλλαγές στην οικονομία, οι αλλαγές στο περιβάλλον λόγω της παγκοσμιοποίησης και της κοινωνίας της πληροφορίας δημιουργούν νέες ανάγκες.
Όταν είναι απαραίτητο οι νέες αυτές ανάγκες να αντιμετωπιστούν με νομοθεσία, φυσικά δεν πρέπει να διστάσουμε.
Εάν μπορούν να αντιμετωπιστούν με άλλους τρόπους και άλλες μεθόδους, θα τις χρησιμοποιήσουμε.
Η πρόταση για ένα score board, για έναν συγκεκριμένο τρόπο παρακολούθησης της Κοινωνικής Ατζέντας, είναι μια μεγάλη πρόκληση.
Η δυσκολία είναι ότι η Κοινωνική Ατζέντα, λόγω της νομικής βάσης που έχει στη Συνθήκη, δεν αποτελεί ένα σύνολο νομοθεσίας, ένα σύνολο οδηγιών με συγκεκριμένα βήματα για τα κράτη μέλη.
Είναι ακόμη δύσκολο να ορίσουμε και ευρωπαϊκούς στόχους που θα έχουν την ίδια ισχύ για όλα τα κράτη μέλη, μια και υπάρχει διαφορετική πραγματικότητα.
Πιστεύουμε λοιπόν ότι, πρώτον, οι κοινοί ευρωπαϊκοί δείκτες, μια δουλειά που είναι αυτή την στιγμή στην πορεία ολοκλήρωσής της, αλλά και οι εθνικοί στόχοι, η ανάγκη δηλαδή κάθε χώρα να κάνει ένα score board για τον ίδιο τον εαυτό της και να υπάρχει μια παρακολούθηση, είναι ένα πρώτο βήμα που μπορεί να μας δώσει συγκεκριμένα αποτελέσματα.
Τέλος, όσον αφορά τις διαδικασίες, θα πρέπει να συγχαρώ το Κοινοβούλιο για τις πρωτοβουλίες του όσον αφορά τον διάλογο που είχε με την κοινωνία των πολιτών και την σημαντική συνεισφορά που είχε αυτός ο διάλογος στην Ατζέντα, αλλά και να τονίσω ότι υπήρξε μια συζήτηση με το Κοινοβούλιο, με τα κράτη μέλη, με τους κοινωνικούς εταίρους, σε ευρωπαϊκό και εθνικό επίπεδο, για αυτό και πιστεύω ότι υπήρξε η δυνατότητα συνδυασμού των εθνικών ιδιαιτεροτήτων, ώστε η Ατζέντα πάνω από όλα να είναι όχι απλά φιλόδοξη, αλλά εφικτή και αποτελεσματική.
Τελευταία παρατήρηση: το θέμα της ισότητας των δύο φύλων διατρέχει όλη την Κοινωνική Ατζέντα, και ως προς την πολιτική προσέγγιση, και ως προς το περιεχόμενο και ως προς τα μέσα.
Σας ευχαριστώ, κυρία Επίτροπε, για την ενδιαφέρουσα παρέμβασή σας.
Η συζήτηση έληξε.
Η ψηφοφορία θα διεξαχθεί την Τετάρτη, στις 12.30.
Κοινοτική στρατηγική όσον αφορά την ισότητα μεταξύ ανδρών και γυναικών (2001-2005)
Η ημερήσια διάταξη προβλέπει τη συζήτηση της έκθεσης (Α5-0294/2000) της κ. Eriksson, εξ ονόματος της Eπιτροπής για τα Δικαιώματα της Γυναίκας και τις Ίσες Ευκαιρίες, σχετικά με την πρόταση απόφασης του Συμβουλίου περί του προγράμματος που αναφέρεται στην στρατηγική-πλαίσιο για την ισότητα μεταξύ ανδρών και γυναικών (2001-2005) [COM(2000) 335 - C5-0386/2000 - 2000/0143 (CNS)].
GUE/NGL), εισηγήτρια.
(SV) Κύριε Πρόεδρε, κυρία Επίτροπε, κυρία Υπουργέ, συνάδελφοι, χαίρομαι ιδιαίτερα που σας βλέπω όλους εδώ.
Η Επιτροπή διαπιστώνει στην ανακοίνωσή της ότι η δημοκρατία αποτελεί μία από τις θεμελιώδεις αξίες στα κράτη μέλη της ΕΕ, του ΕΟΧ και στις υποψήφιες χώρες, ένα συστατικό-κλειδί στις εξωτερικές σχέσεις της Ένωσης και στη συνεργασία για την ανάπτυξη.
Διαπιστώνει επίσης ότι η πραγματική δημοκρατία προϋποθέτει τη συμμετοχή και την αντιπροσώπευση όλων των πολιτών, ανδρών και γυναικών, ισότιμα και στον ίδιο βαθμό στην οικονομία, στις λήψεις των αποφάσεων, στην κοινωνία, στον πολιτισμό και στην κοινωνία των πολιτών.
Υπάρχουν σημαντικές ελλείψεις σε όλους αυτούς τους τομείς.
Η Επιτροπή θέλει να αντιμετωπίσει τα προβλήματα αυτά με ένα συνδυασμό μέτρων.
Παράλληλα με την ενσωμάτωση της προοπτικής της ισότητας σε όλους τους πολιτικούς τομείς, το γνωστό gender mainstreaming, θα εφαρμοστούν επίσης συγκεκριμένα μέτρα υπέρ των γυναικών.
Πρόκειται για μία στρατηγική και μία προσέγγιση με την οποία συμφωνώ απολύτως.
Και αυτό διότι θεωρώ ότι οι προσπάθειες για την ισότητα δεν αποτελούν ένα μακρόπνοο έργο εφόσον δεν ενισχύονται συγχρόνως τα δικαιώματα των γυναικών.
Οι σχετικές εργασίες προχώρησαν ιδιαίτερα γρήγορα, παρόλο που άργησαν κάπως να ξεκινήσουν.
Έχουν υποβληθεί 49 τροπολογίες από την Επιτροπή.
Αρχικά είχαμε 126, γεγονός που δείχνει το εξαιρετικό ενδιαφέρον που υπάρχει για το θέμα, κάτι που με χαροποιεί ιδιαίτερα.
Θεωρούμε ότι είναι ιδιαίτερα σημαντικό να εγγυηθεί η Ευρωπαϊκή Επιτροπή όσο το δυνατόν περισσότερη διαφάνεια σχετικά με το πρόγραμμα που συζητούμε, έτσι ώστε να μπορέσουν να συμμετέχουν όλοι οι ενδιαφερόμενοι φορείς σε όλες τις φάσεις της εφαρμογής του προγράμματος.
Είναι επίσης εξαιρετικά σημαντικό, για να μην πω θεμελιώδους σημασίας, να αλληλοσυμπληρώνονται και να μην αλληλοαντικρούονται τα διάφορα κοινοτικά μέτρα, η στρατηγική πλαίσιο καθώς και οι προσπάθειες των κρατών μελών.
Αυτός είναι εξάλλου και ο δεδηλωμένος στόχος της Επιτροπής και του Συμβουλίου.
Η Επιτροπή εντόπισε πέντε συγκεκριμένους τομείς τους οποίους θεωρεί στρατηγικής σημασίας.
Ούτε εγώ ούτε η επιτροπή έχουμε την παραμικρή αντίρρηση στο σημείο αυτό.
Κάναμε μία νέα, εντυπωσιακή πρόταση, η οποία ωστόσο στην ουσία αποτελεί επανάληψη αυτών που είχαμε προτείνει για τον προϋπολογισμό.
Θεωρούμε ότι το 40% των πόρων των Διαρθρωτικών Ταμείων θα πρέπει να διατεθεί για τις ανάγκες των γυναικών και να επικεντρωθεί στη βελτίωση των συνθηκών της ζωής τους.
Τα μέρα της Επιτροπής οφείλουν να συμπληρωθούν για να περιλάβουν μία επισκόπηση ζητημάτων όπως η ατομική πρόσβαση στην υγειονομική περίθαλψη, στα συστήματα κοινωνικών ασφαλίσεων και συντάξεων, στις ελλείψεις που παρουσιάζει η οργάνωση της εργασίας, ακόμα ίσως και μία γενική μείωση του χρόνου εργασίας.
Μόλις πρόσφατα συζητήσαμε εδώ τα κοινωνικά ζητήματα και θα ήθελα για μία ακόμη φορά να υπογραμμίσω ότι διαρκώς διαπιστώνουμε ότι περισσότερα από 50 εκατομμύρια πολιτών της ΕΕ ζουν κάτω από το κατώφλι της φτώχειας, ενώ το μεγαλύτερο ποσοστό αυτών των πολιτών είναι γυναίκες.
Δεν πρέπει απλώς να παρατηρούμε τέτοια στοιχεία, αλλά να λαμβάνουμε και μέτρα για την αντιμετώπιση τους, και μάλιστα με μεγάλη αποφασιστικότητα.
Συζητήσαμε επί μακρόν διάφορες διαδικασίες αξιολόγησης.
Δεν θα τις σχολιάσω λεπτομερώς εδώ, θα ήθελα απλώς να αναφέρω το εξής: συζητήσαμε πώς θα αυξήσουμε την πρόσβαση των γυναικών στη δημόσια ζωή και θα εξασφαλίσουμε την πλήρη συμμετοχή των μη κυβερνητικών οργανώσεων στη διαδικασία αυτή.
Συζητήσαμε για το πώς θα ενταχθούν με τρόπο φυσικό οι υποψήφιες χώρες στο πρόγραμμα.
Συζητήσαμε επίσης τι θα πρέπει να κάνουμε προκειμένου να μην αναφέρουμε απλώς τις γυναίκες στις υποψήφιες χώρες, αλλά να κάνουμε και κάτι συγκεκριμένο για να βελτιώσουμε τη θέση τους.
Κατά την τελευταία φάση είχα συχνές επαφές με την Επιτροπή και το Συμβούλιο, καθώς θέλουμε να περιληφθεί η στρατηγική και σε απόφαση του Συμβουλίου.
Λέγοντας "στρατηγική" δεν εννοούμε βέβαια στην επιτροπή την πρώτη παρουσίαση της Ευρωπαϊκής Επιτροπής, αλλά τη στρατηγική που αρχίζει με το σημείο 2 ( "Στρατηγική" ).
Το διευκρινίζω αυτό προκειμένου να μην υπάρξουν παρανοήσεις εξαιτίας κάποιων μυστήριων τεχνικών διαδικασιών.
Και αυτό διότι έχουν υποβληθεί ούτε λίγο ούτε πολύ επτά διαφορετικές τροπολογίες με το ίδιο περιεχόμενο, δηλαδή ότι και το Συμβούλιο οφείλει να υιοθετήσει την στρατηγική της Επιτροπής.
Είναι λοιπόν σημαντικό να δοθούν εγγυήσεις ότι θα μπορέσουν να διαδραματίσουν ένα σημαντικό ρόλο οι μη κυβερνητικές οργανώσεις στην εφαρμογή του προγράμματος.
Μία τροπολογία ζητά να πραγματοποιείται κάθε χρόνο μία συζήτηση στο Κοινοβούλιο από κοινού με την Επιτροπή.
Αυτό αφορά ίσως μόνο την Επιτροπή και το Κοινοβούλιο, ωστόσο θα ήθελα να σας ευχαριστήσω πάρα, μα πάρα πολύ για την παρουσία σας εδώ, τόσο εσάς Επίτροπε Διαμαντοπούλου όσο και την υπουργό Pιry, και προσβλέπω με ενδιαφέρον στα σχόλια που θα κάνετε για τις τροπολογίες που έχουν υποβληθεί.
Κυρία Επίτροπε, περιμέναμε με ιδιαίτερο ενδιαφέρον την ανακοίνωση της Επιτροπής αναφορικά με τη στρατηγική που προτίθεται να ακολουθήσει για την ισότητα μεταξύ ανδρών και γυναικών για την επόμενη πενταετία.
Δυστυχώς, ο χρόνος που είχαμε στη διάθεσή μας στην επιτροπή του Κοινοβουλίου δεν μας έδωσε την ευκαιρία να επεξεργασθούμε όχι μόνο την ανακοίνωση, αλλά και την έκθεση της κ. Eriksson.
Εν πάση περιπτώσει, καταβάλαμε κάθε δυνατή προσπάθεια για να ανταποκριθούμε στους στόχους που έθεσε η Ευρωπαϊκή Επιτροπή.
Συμφωνούμε, φυσικά, με την τεκμηρίωση της Επιτροπής για την ανάγκη ένταξης του θέματος της ισότητας σε όλες τις πτυχές της ευρωπαϊκής πολιτικής, αλλά και την υιοθέτηση ειδικών μέτρων και, συμφωνώντας εδώ με την εισηγήτρια, επιθυμούμε η Επιτροπή να παρουσιάσει έναν αναλυτικό προϋπολογισμό για το πρόγραμμα, ιδίως όσον αφορά την κατανομή ανάμεσα στους πέντε τομείς υψηλής προτεραιότητας.
Τονίζουμε παράλληλα την ανάγκη να αλληλοσυμπληρώνονται τα μέτρα και οι άξονες σ' αυτούς τους τομείς της οικονομικής ζωής, της ίσης συμμετοχής και εκπροσώπησης, των κοινωνικών δικαιωμάτων, της κοινωνίας των πολιτών, των ρόλων και στερεοτύπων των δύο φύλων.
Επιθυμούμε το πρόγραμμα να είναι ανοικτό στην κοινωνία ολόκληρη.
Να γίνει γνωστό όσο το δυνατόν γίνεται βαθύτερα και πλατύτερα, ιδιαίτερα στις γυναικείες οργανώσεις.
Να αποτελέσει επίσης μια ευκαιρία διαλόγου και ευαισθητοποίησης όλων των κέντρων αποφάσεως σε όλα τα κράτη μέλη και να δοθεί η ευκαιρία σε πολλούς φορείς να το αξιοποιήσουν.
Έτσι, οι γυναίκες θα αισθανθούν την Ευρώπη κοντά τους, αλλά και η Ευρώπη θα κερδίσει από τις ενδιαφέρουσες και καινοτόμες ιδέες που θα αποτυπωθούν μέσω της σχέσης με αυτό το πρόγραμμα.
Αποδίδουμε ιδιαίτερη σημασία στην προαγωγή της θετικής εικόνας των γυναικών και της ορατότητας του έργου και της σημασίας τους.
Νομίζουμε ότι οι γυναίκες έχουν ανάγκη, μέσω αυτών των δράσεων, να αποκτήσουν αυτοπεποίθηση και για τον δικό τους ρόλο.
Τέλος, θα επιθυμούσαμε, όπως ειπώθηκε στην προηγούμενη Ολομέλεια με αφορμή την εξέταση παλαιοτέρων εκθέσεων του Κοινοβουλίου, να έχουμε μια διαδικασία αξιολόγησης που θα έχει ουσία και συνέχεια.
Κύριε Πρόεδρε, κυρία Επίτροπε, στη συνέχεια του τετάρτου προγράμματος πλαισίου συζητάμε σήμερα το πέμπτο.
Οι παρούσες εκθέσεις της Επιτροπής και του Κοινοβουλίου δείχνουν ότι ο κατάλογος των εκκρεμών θεμάτων και των θεμάτων που παρουσιάζουν ελλείμματα εξακολουθεί να είναι πολύ μεγάλος, παρά τις κάποιες επιτυχίες κατά τα τελευταία χρόνια.
Γι' αυτό και στόχος μας για τα επόμενα πέντε χρόνια εξακολουθεί να είναι η ποιοτική και ουσιαστική εδραίωση της θέσης των γυναικών στις πολιτικές όλων των κρατών μελών.
Συγκεκριμένη διατύπωση των μέτρων, στρατηγικοί στόχοι και εφαρμογές, όπως η ισότιμη θέση στον οικονομικό τομέα και στην κοινωνική ζωή, τα κοινωνικά δικαιώματα των γυναικών, λαμβάνοντας υπόψη τις προσωπικές τους καταστάσεις, η φύλαξη των παιδιών και η μέριμνά τους, η καθυστερημένη είσοδος στο επάγγελμα, οι επανεντασσόμενες στην επαγγελματική ζωή γυναίκες κλπ., οι ρόλοι των φύλων και τα στερεότυπα, η ισόρροπη συμμετοχή και εκπροσώπηση.
Όσον αφορά τους στρατηγικούς στόχους, για παράδειγμα στον τομέα "Γυναίκες στον επαγγελματικό βίο" , δεν μπορούν τα οικονομικά και εργασιακά θέματα να εξετασθούν χωριστά από τα θέματα κοινωνικής ευθύνης και δίκαιης κατανομής καθηκόντων φύλαξης και κοινωνικής ασφάλισης.
Κατά την έννοια αυτή πρέπει να εξατομικεύονται τα προβλήματα της πρόσβασης στην κοινωνική ασφάλιση.
Ένα άλλο θέμα είναι η αυξημένη υποστήριξη της Κοινότητας στην εκτίμηση της ανάγκης ανάληψης πρόσθετων πρωτοβουλιών, συμπεριλαμβανομένης της εφαρμογής νομοθετικών διατάξεων για την ισότιμη μεταχείριση και την καταπολέμηση των διακρίσεων, σε περίπτωση που κριθεί αναγκαία.
Γι' αυτό και θα πρέπει να συνεργασθούν καλύτερα στο θέμα αυτό το Ευρωπαϊκό Κοινοβούλιο, τα εθνικά κοινοβούλια και τα διάφορα δίκτυα.
Τα οικονομικά μέσα είναι επιτακτικά αναγκαία εδώ, όπως και παντού, αν θέλουμε να πετύχουμε στόχους και να καλύψουμε το χαμένο έδαφος.
Γι' αυτό και η διάθεση πιστώσεων ύψους 50 εκατ. ευρώ στο εν λόγω πρόγραμμα, για την περίοδο 2001 έως 2005, αποτελεί προϋπόθεση.
Απαιτείται να καταβάλουμε εντονότερες προσπάθειες για μια ενιαία πολιτική για τις γυναίκες, εφαρμοζόμενη σ' όλα τα θεσμικά όργανα και τις πολιτικές, καθώς και για μια καλύτερη πρακτική εφαρμογή των ζητουμένων στρατηγικών όσον αφορά την ισότιμη μεταχείριση.
Η ενέργεια του έργου μας πρέπει να επενδυθεί στο να πάρουν μορφή και να εφαρμοσθούν τα σχεδιαζόμενα προγράμματα, ενώ παράλληλα πρέπει να γίνει έγκαιρη αποτίμηση και συντονισμός με άλλα προγράμματα.
Προσδοκούμε μια ετήσια έκθεση από τον Πρόεδρο της Επιτροπής, στο πλαίσιο μιας συζήτησης στο Ευρωπαϊκό Κοινοβούλιο που θα γίνεται κάθε χρόνο.
Επιπλέον, είναι ανάγκη να θεσπιστεί ένα Συμβούλιο Υπουργών, τόσο για την ουσιαστική δουλειά, όσο και για την αναγνώριση της πολιτικής για τις γυναίκες.
Δεν μπορεί να υπογραμμίζεται η σοβαρότητα της υπόθεσης, αν η πολιτική για τις γυναίκες εμφανίζεται ως παράρτημα άλλων πολιτικών θεμάτων.
Η πολιτική για τις γυναίκες θα πρέπει να αποτελεί κριτήριο προσχώρησης και για τις υποψήφιες χώρες.
Το Ευρωπαϊκό Κοινοβούλιο θα μπορούσε να προηγηθεί κι εδώ, δίνοντας καλύτερο παράδειγμα.
Ελπίζω ότι το έκτο πρόγραμμα πλαίσιο δε θα έχει τόση έκταση όση το σημερινό.
Αυτό προϋποθέτει ότι η πολιτική για τις γυναίκες θα αντιμετωπιστεί με μεγαλύτερη σοβαρότητα τα επόμενα πέντε χρόνια και όχι μόνο θα συμπεριληφθεί σ' όλα τα πολιτικά, οικονομικά και κοινωνικά προγράμματα, αλλά και θα υλοποιηθεί.
Η πολιτική για τις γυναίκες δεν πρέπει να ενταχθεί - όπως συχνά γίνεται στην πράξη - σε προγράμματα μειονοτήτων.
Το 52% του πληθυσμού δεν είναι μειονότητα.
(Χειροκροτήματα)
Θα ήθελα να συγχαρώ την κ. Eriksson για την εξαιρετική της έκθεση και την Επιτροπή για την εξαιρετική στρατηγική για την ισότητα των φύλων.
Ασχολείται με όλους τους τομείς όπου απαιτείται δράση, και στο βαθμό που θα υπάρξει επιτυχής συντονισμός θα αλλάξουν σημαντικά τα πράγματα για τις γυναίκες σε όλες τις πτυχές της καθημερινής ζωής τους.
Κάτι τέτοιο θα πετύχαινε εάν η στρατηγική ήταν ολοκληρωμένο τμήμα του προγράμματος, ως παράρτημα του.
Αυτό θα εξασφάλιζε την εφαρμογή του προγράμματος, και για τον λόγο αυτό υποστηρίζω τα σχόλια που έκανε προηγουμένως η εισηγήτρια.
Στο παρελθόν δε μας έλειπαν οι καλές ιδέες και τα καλά σχέδια για την επίτευξη της ισότητας, αλλά συνήθως η εφαρμογή τους αποτύγχανε.
Αυτή τη φορά η Επιτροπή προωθεί μια νέα προσέγγιση.
Εκφράζουμε την ικανοποίησή μας για τη νέα αυτή προσέγγιση, ωστόσο θα έχει αξία μόνο αν τελικά πετύχει στην πράξη.
Αυτό προϋποθέτει να υπάρξει πρόσβαση στις γυναίκες στις δικές τους κοινότητες.
Η συμμετοχή των τοπικών και περιφερειακών αρχών σε αυτή τη διαδικασία είναι ανεκτίμητη.
Είναι οι μεγαλύτεροι εργοδότες σε όλα τα κράτη μέλη και οι βασικοί φορείς παροχής εκπαίδευσης, κατάρτισης και οικονομικής ανάπτυξης, οπότε παίζουν ρόλο κλειδί στην επίτευξη της ισότητας.
Ελπίζω ότι θα δοθεί η δέουσα σημασία στις τοπικές και περιφερειακές αρχές στο τελικό πρόγραμμα.
Kύριε Πρόεδρε, αγαπητοί συνάδελφοι, κανείς δεν αμφισβητεί ότι πρέπει να τείνουμε προς μία μεγαλύτερη ισοτιμία μεταξύ ανδρών και γυναικών.
Για μεγάλο χρονικό διάστημα, ο ρόλος των γυναικών αντιμετωπιζόταν με περιφρόνηση.
Για το θέμα αυτό, ο Ναπολεόντειος κώδικας, που συνετάχθη στην Γαλλία στις αρχές του 19ου αιώνα και εξήχθη στην Ευρώπη φέρει μία σημαντική ευθύνη.
Πρέπει να αποδοθεί στη γυναίκα μία θέση ανάλογη με την αποστολή της που είναι ζωτικής σημασίας, και δεν είμαι σίγουρη ότι η έκθεση της κ. Eriksson συμβάλλει σε αυτό.
Εν τούτοις τα κείμενα που μας υποβλήθηκαν δεν στερούνται ποιότητας.
Έτσι, η τροπολογία 2 που πρότεινε η επιτροπή μας, αναγνωρίζει στους άγαμους πατέρες δικαιώματα ανάλογα με αυτά που απολαμβάνουν οι άγαμες μητέρες, η ισότητα και η ισοτιμία πρέπει να νοούνται και προς τις δύο κατευθύνσεις, εντάξει.
Χαίρομαι επίσης επειδή προβλέπεται καλύτερη διευθέτηση το θέματος της φύλαξης των παιδιών για να υπάρξει ισορροπία μεταξύ επαγγελματικής και οικογενειακής ζωής.
Παρόλα αυτά, αυτή η έκθεση δημιουργεί ανησυχίες.
Έτσι, η τροπολογία 18 που εύχεται την ενθάρρυνση των υποψήφιων χωρών για να προβούν σε ενέργειες κατά των διακρίσεων, δεν θα πρέπει να γίνει αφορμή να τους επιβληθούν κοινωνικές επιλογές που είναι ξένες προς την κουλτούρα τους.
Όσον αφορά αυτό το θέμα, στην Νέα Υόρκη φάνηκαν οι σαφείς διαφορές που υπάρχουν ανάμεσα στην Ευρωπαϊκή Ένωση και την Πολωνία.
Εάν η Ένωση δε σεβαστεί τις κοινωνικές επιλογές στην Πολωνία, θα επιδείξει μία πολύ περίεργη και ανησυχητική αντίληψη του πλουραλισμού.
Επί πλέον, η τροπολογία 19 σχετικά με την καθιέρωση ενός ελέγχου για την ισότητα των ευκαιριών στο πλαίσιο του κρατικού προϋπολογισμού είναι πολύ αμφισβητήσιμη.
Από την άλλη πλευρά, η χρήση της έννοιας των διακρίσεων γίνεται, από πολλές απόψεις, φόρμουλα εξορκισμού την οποία χρησιμοποιεί μια ομάδα μαθητευόμενων μάγων για να επιτύχει τους ιδεολογικούς της στόχους.
Είναι καιρός να εγκαταλείψουμε την ιδεολογική άποψη για τη θέση της γυναίκας μέσα στην κοινωνία.
Σε αυτόν τον τομέα, όπως και σε πολλούς άλλους, είναι αναγκαίο οι δημόσιες αρχές να επιδείξουν έναν αυθεντικό πλουραλισμό στην επιλογή των κοινωνικών συνομιλητών τους.
Δεν είναι φυσιολογικό, η φωνή των γυναικών να μονοπωλείται από μια μικρή ομάδα επαγγελματιών της διεκδίκησης που ζουν χάρη στις μεταγγίσεις του δημόσιου χρήματος.
Όσον αφορά αυτό το θέμα, δεν μπορώ παρά να εγκρίνω την απόφαση της επιτροπής προϋπολογισμών να σπάσει το μονοπώλιο που έχει παραχωρηθεί στο ευρωπαϊκό λόμπι των γυναικών.
Εύχομαι το Σώμα μας να εγκρίνει αυτήν την θαρραλέα αλλαγή.
Μια τέτοια επιλογή θα έφερνε λίγο καθαρό αέρα στις παράξενες φιλίες που συνδέουν πολύ στενά ορισμένες ομάδες πίεσης με την Ευρωπαϊκή Επιτροπή και με κάποιες πολιτικές ομάδες του Κοινοβουλίου.
Μια παρόμοια απόφαση δεν μπορεί παρά να ενισχύσει το γυναικείο ζήτημα.
Θα έλεγα μάλιστα και κάτι παραπάνω: θα το εξευγενίσει.
Η ομάδα μου θα τη λάβει υπόψη της στην τελική ψηφοφορία.
(Χειροκροτήματα της ομάδας UEN)
Κύριε Πρόεδρε, γνωρίζουμε τις προόδους που έχουν επιτευχθεί τα τελευταία χρόνια στην κατάσταση των γυναικών, ιδίως στο νομοθετικό επίπεδο, αλλά εξακολουθούν να υπάρχουν καταστάσεις πραγματικής ανισότητας στην καθημερινή ζωή.
Το χαμηλό ποσοστό εκπροσώπησης των γυναικών στον πολιτικό και τον οικονομικό τομέα και η βία ενάντια των γυναικών αποτελούν σαφείς αποδείξεις ότι συνεχίζει να υφίσταται διαρθρωτική διάκριση εναντίον των γυναικών.
Το πρόγραμμα αυτό αναμφίβολα θα βοηθήσει στο να λαμβάνονται υπόψη σε όλες τις πολιτικές οι ανησυχίες, οι ανάγκες και οι προσδοκίες των γυναικών.
Η τρέχουσα κατάσταση απαιτεί την εφαρμογή μέτρων θετικής δράσης υπέρ των γυναικών.
Οι στόχοι που θέτει το πρόγραμμα σε πέντε επιμέρους τομείς θα διευκολύνουν τη συσχέτιση των δράσεων που θα αναληφθούν με έναν τουλάχιστον από αυτούς τους τομείς.
Ο οικονομικός βίος, όπου οι γυναίκες πρέπει να συμμετέχουν επί ίσοις όροις με τους άντρες, η απασχόληση, βάση κάθε ισότητας και ένταξης, και η επίτευξη του στόχου του 60% που προτάθηκε στο Συμβούλιο της Λισαβόνας θα αποτελέσουν επίσης τη λύση άλλων προβλημάτων.
Η συμπερίληψη αυτού του στόχου σε όλα τα κοινοτικά προγράμματα, στο πλαίσιο των διαρθρωτικών ταμείων, θα πρέπει να γίνει σύμφωνα με την κοινοτική νομοθεσία.
Η ισότητα στη συμμετοχή και στην εκπροσώπηση, η ισορροπία στη διαδικασία λήψης αποφάσεων, η αύξηση της συμμετοχής στον πολιτικό βίο, χωρίς να εξετάζεται ποια διαδικασία χρησιμοποιείται για να αυξηθεί η συμμετοχή των γυναικών μέχρι να επιτευχθεί το 40% που προτείνει η Επιτροπή.
Η ισότητα πρόσβασης και η πλήρης απολαβή των κοινωνικών δικαιωμάτων για τις γυναίκες και τους άντρες, η οποία προϋποθέτει παρακολούθηση της εφαρμογής της νομοθεσίας για κοινωνικά θέματα όπως οι άδειες τοκετού, η προστασία της μητρότητας, τα ωράρια εργασίας, οι συμβάσεις εργασίας κλπ.
Η ισότητα μεταξύ γυναικών και αντρών στον πολιτικό βίο, που επιτρέπει στις γυναίκες την πλήρη απολαβή των ανθρωπίνων δικαιωμάτων και των θεμελιωδών ελευθεριών.
Η κακομεταχείριση των γυναικών και η βία στο σπίτι θα πρέπει να παρακολουθούνται εκ του σύνεγγυς και θα πρέπει να εξαλειφθούν.
Θα πρέπει να προωθηθεί η αλλαγή ρόλων και στερεότυπων που συνδέονται με το φύλο, πράγμα που θα επιτρέψει επίσης την επίλυση άλλων προγενέστερων προβλημάτων.
Σχετικά με αυτόν τον στόχο θα υποστηρίξουμε τη διεξαγωγή εκστρατειών ευαισθητοποίησης καθώς και τη διοργάνωση μιας Ευρωπαϊκής Εβδομάδας σε συνεργασία με τα κράτη μέλη, όπως προτείνει η Επιτροπή.
Εξετάζουμε τη δημιουργία μιας θέσης στο Internet, όχι μόνο για την αυξανόμενη χρήση των μέσων της πληροφορικής, αλλά επειδή θα συμβάλει στην ολοένα μεγαλύτερη εξοικείωση των γυναικών με τον νέο αυτόν κόσμο από τον οποίον δεν μπορούν να αποκλειστούν.
Κατά τη γνώμη μας είναι επίσης ιδιαίτερης σημασίας η αξιολόγηση του προγράμματος ...
(Ο Πρόεδρος διακόπτει την ομιλήτρια)
Κύριε Πρόεδρε, κυρίες και κύριοι συνάδελφοι, νομίζω πως εξετάζουμε το δεύτερο φιλόδοξο νομοσχέδιο της Επιτρόπου κ. Διαμαντοπούλου.
Η Επιτροπή για τα Δικαιώματα της Γυναίκας και τις Ίσες Ευκαιρίες επέφερε στη γενική στρατηγική και στο νέο πρόγραμμα δράσης 60 τροπολογίες, με πολλή καλή θέληση, κάτω από μεγάλη πίεση χρόνου και περιοριζόμενη σε λίγες μόνο επίσημες γλώσσες.
Ελπίζω η Πρόεδρος του Συμβουλίου, κ. Nicole Pery, να περάσει το πρόγραμμα από το Συμβούλιο το Νοέμβριο και να μην υπάρξει καμιά ομοιότητα με το τέταρτο πρόγραμμα δράσης, όπου η τότε Ομοσπονδιακή Κυβέρνηση, υπό τον Helmut Kohl, είχε πετύχει τη μείωση του προϋπολογισμού στο ήμισυ.
Ο χρόνος πιέζει.
Οι γυναίκες εξακολουθούν να εκπροσωπούνται σε πολύ μικρό βαθμό στην πολιτική και στις διαδικασίες λήψης οικονομικών αποφάσεων.
Σύμφωνα με στοιχεία του EUROSTAT, το 77% των χαμηλόμισθων είναι γυναίκες.
Οι γυναίκες, αναλόγως χώρας και κλάδου, κερδίζουν μέχρι και 30% λιγότερα από τους άνδρες συναδέλφους τους.
Κι εδώ πρέπει να επέμβει η στρατηγική πλαίσιο.
Όλες οι πρωτοβουλίες για την ισότιμη μεταχείριση πρέπει να συντονισθούν υπό μία κοινή στέγη και να υλοποιηθούν στους πέντε ειδικούς στρατηγικούς στόχους.
Οι κυρίες συνάδελφοι τα ανέφεραν αυτά αναλυτικά.
Αυτή είναι μια συνεπής εφαρμογή της έννοιας gender mainstreaming.
Προσδοκώ ότι και οι άνδρες θα επικεντρώσουν επιτέλους την προσοχή τους στο θέμα και θα καταπολεμήσουν τους ρόλους των φύλων και τα στερεότυπα που παραλαμβάνονται και μεταβιβάζονται ανά τους αιώνες.
Θέλουμε να δούμε στο πλευρό μας και τους κορυφαίους πολιτικούς και καλούμε τον Πρόεδρο της Επιτροπής κ. Πρόντι, το Συμβούλιο και τους Υπουργούς να λάβουν υπόψη τους, για παράδειγμα, την πτυχή του gender στις εξωτερικές σχέσεις της Ευρωπαϊκής Ένωσης - και ιδιαίτερα στη διαδικασία διεύρυνσης.
Όπως είχα ζητήσει και τότε ως εισηγήτρια της προσωρινής έκθεσης για το τέταρτο πρόγραμμα δράσης, πρέπει να τονιστεί ιδιαίτερα η δικτύωση των γυναικείων οργανώσεων.
Ως κοινοβουλευτική επιτροπή θα διοργανώσουμε με τις κοινοβουλευτικές επιτροπές των κρατών μελών μας ειδική διάσκεψη το Νοέμβριο στο Βερολίνο.
Προσδοκώ ότι απ' αυτήν θα πηγάσει νέα ώθηση για την υλοποίηση του προγράμματος και για τη στρατηγική πλαίσιο.
Η Ευρώπη αναδεικνύεται εδώ επανειλημμένα κύριος υπέρμαχος των δικαιωμάτων των γυναικών.
Κύριε Πρόεδρε, θεωρώ πολύ καλό το ότι η Επιτροπή καινοτόμησε, προτείνοντας, μετά τα τέσσερα πρώτα προγράμματα δράσης για την ισότητα μεταξύ ανδρών και γυναικών, μια κοινοτική στρατηγική-πλαίσιο για το θέμα της ισότητας, και ένα πρόγραμμα για να εφαρμόσει αυτή τη στρατηγική και να προωθήσει πραγματικά αυτή την ισότητα.
Τα χρειαζόταν πραγματικά πάντα η Κοινότητα αυτά, ακόμα και εάν έχει περάσει ένα τέταρτο του αιώνα από την πρώτη κοινοτική οδηγία για την ίση μεταχείριση ανδρών και γυναικών όσον αφορά τις αμοιβές.
Θεωρώ τη νέα προσέγγιση της Επιτροπής πολύ θετική, και την πρόταση απόφασης για το πρόγραμμα 2001-2005 πολύ συνετή.
Δυστυχώς η έκθεση της Επιτροπής για τα δικαιώματα των γυναικών δε βελτιώνει το κείμενο που έχει προτείνει η Επιτροπή.
Υπερφορτώνει το θέμα, περιέχει απερίσκεπτες προτάσεις, μη εύληπτες, που η διατύπωσή τους θα κάνει να ορθωθούν τα μαλλιά ενός πρωτοετή φοιτητή της νομικής.
Είχα προτείνει μια σειρά τροπολογιών στην επιτροπή για να εξαλειφθούν τα μεγαλύτερα ατοπήματα, ιδίως αυτό που εκφράζει μια μνημειώδη σύγχυση μεταξύ στρατηγικής και προγράμματος.
Το κείμενο της Επιτροπής είναι καλό.
Στην πολιτική, είναι πολύ σοβαρό να συγχέεται η στρατηγική με την τακτική, η στρατηγική με το πρόγραμμα.
Όπως συμβαίνει συχνά με τις εκθέσεις της επιτροπής για τα δικαιώματα των γυναικών, ξαναβρίσκουμε στο κείμενο ιδεολογικές διεκδικήσεις της αριστεράς του Κοινοβουλίου, όπως αυτή που συμπεριλαμβάνει, στα μέτρα που μπορούν να τύχουν βοήθειας από το πρόγραμμα σε διακρατικό πλαίσιο, την ανάλυση και εκτίμηση της, παραθέτω επί λέξει, "σημασίας μιας γενικευμένης μείωσης του χρόνου εργασίας" .
Πρέπει πράγματι να σπαταλήσουμε ένα μέρος από τις πενιχρές πενταετείς πιστώσεις των 53,45 εκ. ευρώ, για μια τέτοια ανάλυση;
Δεν το νομίζω.
Είμαι επίσης της γνώμης ότι η πίστωση για το ευρωπαϊκό lobby των γυναικών, η θέση του προϋπολογισμού Α 3037, δεν πρέπει να περιλαμβάνεται στις πιστώσεις δέσμευσης για το πρόγραμμα, και ελπίζω ότι η κ. Επίτροπος θα υποστηρίξει τις τροπολογίες που υπέβαλλα εγώ μαζί με άλλους συναδέλφους από την πολιτική μου ομάδα, και όχι τις αλλόκοτες τροπολογίες της εισηγήτριας.
GUE/NGL), εισηγήτρια.
(SV) Κύριε Πρόεδρε, θα ήταν κρίμα, πιστεύω, να μην δώσουμε την ευκαιρία στη Nicole Pιry, η οποία σήμερα βρίσκεται εδώ, να μας παρουσιάσει και αυτή τις απόψεις της.
Αξιότιμε κύριε, η κ. Pιry δεν μου έχει ζητήσει τον λόγο και εγώ δεν μπορώ να την υποχρεώσω, δεν μπορώ να διατάξω την Προεδρία του Συμβουλίου να παρέμβει.
Πιστεύω ότι οφείλουμε ωστόσο να την ευχαριστήσουμε γιατί παρακολούθησε τη συζήτηση, δεδομένου ότι δεν προβλεπόταν η παρουσία της κατά τη διάρκεια και αυτής της συζήτησης.
Βλέπω όμως τώρα ότι πρέπει να αποχωρήσει.
.
Κύριε Πρόεδρε, θα ήθελα να ευχαριστήσω και να συγχαρώ την κ. Eriksson, η οποία πράγματι, με πίεση χρόνου, προσπάθησε να ανταποκριθεί στην ανάγκη να καταλήξουμε όσο γίνεται πιο γρήγορα στην αποδοχή του προγράμματος, ώστε να μην υπάρξει κενό ανάμεσα στο τέταρτο και πέμπτο πρόγραμμα και να μπορέσει από τον Ιανουάριο να αρχίσει η υλοποίησή του.
Το πρόγραμμα αυτό είναι ένα σημαντικό ντοκουμέντο για την Επιτροπή Γυναικών, για αυτό και υπήρξε μεγάλο ενδιαφέρον και, βεβαίως, είναι τμήμα μιας συνολικότερης στρατηγικής την οποία συζητήσαμε με την Επιτροπή Γυναικών και με την Επιτροπή Κοινωνικών Υποθέσεων και η οποία συζητήθηκε και στο Συμβούλιο.
Είναι η γνωστή στρατηγική που περιλαμβάνει τους 5 άξονες, δηλαδή την συμμετοχή της γυναίκας στην οικονομική ζωή, στα κέντρα λήψης αποφάσεων, στην κοινωνική πολιτική, στην κοινωνία των πολιτών και στα ανθρώπινα δικαιώματα και το νέο μοντέλο της ισότητας των φύλων στα μέσα μαζικής ενημέρωσης και στην εκπαίδευση.
Η συνεργασία μας με την Επιτροπή υπήρξε εξαιρετική και για αυτό το αποτέλεσμα είναι ότι δεχόμαστε ένα πολύ μεγάλο αριθμό τροπολογιών, είτε ως προς το ακριβές περιεχόμενό τους, είτε ως προς το πνεύμα τους.
Ιδιαίτερα, γίνονται αποδεκτές οι τροπολογίες 2, 4, 5, 13, 15, 16, 17, 18, 23, 28, 32, 43, 46, 48, 49, 51, 55, 56, και 59.
Επίσης, μπορούμε να αποδεχθούμε τμήματα των τροπολογιών 3, 7, 8, 11, 14, 15, 20, 27, 35, 37, 45, 50, 53, 57 και 58.
Νομίζω ότι ο μεγάλος αριθμός τροπολογιών που γίνονται δεκτές δείχνει και το κοινό πνεύμα που υπάρχει ανάμεσα στην Επιτροπή και την Επιτροπή Γυναικών.
Θα ήθελα να κάνω δύο σχόλια για τις τροπολογίες οι οποίες δεν είναι δυνατόν να γίνουν αποδεκτές, πράγμα που οφείλεται κατ' εξοχήν σε τεχνικούς και νομικούς λόγους και όχι σε διαφορά προσεγγίσεων.
Πρώτον, όσον αφορά την στρατηγική.
Δεν είναι δυνατόν το σύνολο της στρατηγικής να αποτελέσει τμήμα της απόφασης του Συμβουλίου, αλλά συμφωνώ ότι θα μπορούσαν να υπάρξουν κάποιες τροπολογίες στην διατύπωση των άρθρων, ώστε να γίνεται απολύτως σαφές ότι η στρατηγική αυτή λαμβάνεται υπόψη, ότι είναι η βάση της υλοποίησης αυτού του προγράμματος.
Δεύτερον, όσον αφορά το συγκεκριμένο ποσοστό που θα πρέπει να διατεθεί από τα διαρθρωτικά ταμεία.
Θα πρέπει και εδώ να υπενθυμίσω ότι υπάρχει ένας κανονισμός ο οποίος ψηφίστηκε πέρυσι και ο οποίος κάνει πολύ σαφή τον τρόπο με τον οποίο γίνεται η κατανομή των κονδυλίων και δεν είναι δυνατόν να αλλάξουμε μέσα από ένα πρόγραμμα τον ήδη υπάρχοντα κανονισμό.
Θα πρέπει να τονίσω ότι γίνεται απόλυτα αποδεκτή η επικέντρωση της προσοχής μας στη συμπληρωματικότητα των υφιστάμενων δράσεων και προγραμμάτων και, βέβαια, στον σημαντικό ρόλο που πρέπει να παίξουν οι μη κυβερνητικές οργανώσεις στον σχεδιασμό και την υλοποίηση αυτών των προγραμμάτων.
Και εδώ θέλω να τονίσω, με αφορμή κάποιες παρατηρήσεις, ότι το λόμπι των γυναικών παίζει πραγματικά έναν σημαντικό συντονιστικό ρόλο σε ευρωπαϊκό επίπεδο, δεν υπάρχουν διαμαρτυρίες ή παράπονα στην Επιτροπή για την εξαίρεση κάποιων οργανώσεων, αλλά βεβαίως το σύνολο των ευρωπαϊκών οργανώσεων μπορούν να συμμετέχουν σε όλα τα προγράμματα, όπως είναι αυτό, όπως είναι το EQUAL, το πρόγραμμα κατά των διακρίσεων, το πρόγραμμα κατά του αποκλεισμού, το DAPHNE ή το STOP.
Επομένως, υπάρχει σαφώς πρόσβαση των μεγάλων γυναικείων ευρωπαϊκών οργανώσεων σε όλα αυτά τα προγράμματα.
Κύριε Πρόεδρε, πιστεύω πράγματι πως η στρατηγική αυτού του προγράμματος, με κύριο στόχο την υλοποίηση του mainstreaming σε όλες τις πολιτικές, είναι μια μεγάλη πρόκληση για όλους μας, και σε επίπεδο Επιτροπής, με την απαραίτητη συνεργασία μεταξύ των επιμέρους Επιτρόπων ώστε να έχουμε ένα τελικό αποτέλεσμα, αλλά και σε εθνικό επίπεδο, με την ανάγκη οριζόντιας δράσης σε όλα τα υπουργεία ώστε η πολιτική για τις γυναίκες να γίνει μια οριζόντια πολιτική.
Σας ευχαριστώ, κυρία Επίτροπε.
Η συζήτηση έληξε.
Η ψηφοφορία θα διεξαχθεί αύριο, στις 12.30.
Πολιτική ανταγωνισμού
Η ημερήσια διάταξη προβλέπει την κοινή συζήτηση δύο εκθέσεων εξ ονόματος της Eπιτροπής Oικονομικής και Νομισματικής Πολιτικής:
(Α5-0290/2000) της κ. Riis- Jψrgensen, σχετικά με την 29η έκθεση της Επιτροπής επί της πολιτικής ανταγωνισμού 1999, [SEC(2000) 720 - C5-0302/2000 - 2000/2153 (COS)]
(A5-0281/200) του κ. Jonathan Evans, σχετικά με την ογδόη επισκόπηση της Επιτροπής για τις κρατικές ενισχύσεις στην Ευρωπαϊκή αΈνωση [COM(2000) 205 - C5-0430/2000 - 2000/2211(COS)].
.
(DA) Κύριε Πρόεδρε, εκφράζω την ικανοποίησή μου για την έκθεση της Επιτροπής.
Η δουλειά που έκανε τη χρονιά που πέρασε ο κ. Monti και το προσωπικό του είναι έξοχη.
Στην έκθεσή μου για την 29η έκθεση της Επιτροπής επί της Πολιτικής Ανταγωνισμού επικέντρωσα σε ιδιαίτερο βαθμό τις δυνάμεις μου στα προβλήματα που αφορούν τις συγχωνεύσεις και την επιστροφή κρατικών ενισχύσεων.
Αυτό το έπραξα για διάφορους λόγους.
Αφενός τα τελευταία χρόνια έχω λάβει πολλές ερωτήσεις από επιχειρήσεις που ένιωθαν κάποια αμηχανία ως προς τις αποφάσεις συγχώνευσης, ειδικά σε σχέση με τις περιπτώσεις που χρειάστηκε να εφεσιβάλουν την απόφαση της Επιτροπής στο Πρωτοδικείο.
Αφετέρου όσον αφορά τις κρατικές ενισχύσεις, απ' ό,τι φαίνεται συνεχίζουν να υπάρχουν προβλήματα στην εξασφάλιση της επιστροφής στα κρατικά ταμεία των παράνομα καταβληθεισών κρατικών ενισχύσεων.
Ας ξεκινήσουμε με τις συγχωνεύσεις πρώτα: Μια συνέπεια της ΟΝΕ είναι φυσικά ότι παρατηρούμε όλο και περισσότερες συγχωνεύσεις.
Εννοώ ότι ο καιρός έχει έρθει να επαναξιολογήσουμε εάν οι κανόνες και οι διαδικασίες που έχουμε σήμερα είναι οι βέλτιστοι.
Η ζωή δεν είναι πάντα εύκολη για όσους πρέπει να τηρήσουν τους κανόνες και τις διαδικασίες που τώρα διαμορφώνουμε.
Θεωρώ απαραίτητο να διαμορφώσουμε σαφείς κανόνες για αυτό που αποκαλούμε αγορά αναφοράς.
Είναι σημαντικό να γίνει διάκριση ανάμεσα σε αυτό που αποκαλούμε περιφέρεια της Ευρώπης και σε αυτό που αποκαλούμε πυρήνα της Ευρώπης.
Είναι ιδίως σημαντικό να το εφαρμόσουμε αυτό πριν από τη διεύρυνση, διότι τα μικρότερα κράτη στην περιφέρεια έχουν δυσκολίες όταν οι επιχειρήσεις επιθυμούν να συγχωνευτούν, αφού γρήγορα καθίστανται μεγάλες για τη δική τους αγορά.
Δεν είναι ιδιαίτερα σκόπιμο να εμποδίσουμε τη συγχώνευση μεγαλύτερων επιχειρήσεων σε μικρά κράτη, διότι έτσι μειώνουμε τις δυνατότητές τους να είναι ανταγωνιστικές παγκοσμίως.
Για τον λόγο αυτό, θα ήθελα να σας υπενθυμίσω ότι φυσικά ήδη υπάρχουν κανόνες που καλύπτουν τις περιπτώσεις που οι επιχειρήσεις εκμεταλλεύονται τη μεγάλη και πιθανώς κυρίαρχη θέση τους στην αγορά.
Και γι' αυτό ίσως να μη χρειάζεται να φοβόμαστε τις συγχωνεύσεις.
Παρά τα όσα λέγονται δεν είναι εγκληματικές οι συγχωνεύσεις.
Ένα άλλο πράγμα που με απασχολεί ιδιαίτερα είναι η ανάγκη να θεσπίσουμε μια ταχύτερη διεκπεραίωση των υποθέσεων συγχώνευσης.
Σκέφτομαι ειδικά τις περιπτώσεις όπου μια επιχείρηση επιθυμεί να εφεσιβάλει την απόφαση της Επιτροπής.
Πολύ απλά δεν υπάρχει αρκετός χρόνος στον παγκόσμιο κόσμο μας να παίρνει μεταξύ 25 και 35 μηνών για να διεκπεραιωθεί μια υπόθεση από τα δικαστήρια, όπου πολύς χρόνος δαπανάται για τη μετάφραση των φακέλων της υποθέσεως.
Είναι εξωφρενικό.
Είμαστε υποχρεωμένοι να παράσχουμε στις επιχειρήσεις μας τις καλύτερες προϋποθέσεις για να μπορούν να σχεδιάζουν την παραγωγή τους αλλά και φυσικά το μέλλον τους.
Σε σχέση με τις συγχωνεύσεις σας έχω δύο ερωτήσεις, Επίτροπε κύριε Monti.
Θα είναι δυνατό να αξιολογήσουμε διάφορα μοντέλα τρόπου διάκρισης ανάμεσα στη δικαστική λειτουργία και την εισαγγελική λειτουργία της Επιτροπής;
Λόγου χάρη, θα ήταν δυνατό κατά τη δεύτερη ακρόαση να συνεδριάζει ένα πάνελ ανεξάρτητων ειδημόνων ώστε να μην είναι αποκλειστικά οι άνθρωποι της Επιτροπής αυτοί που θα αξιολογούν την κάθε υπόθεση συγχώνευσης;
Έχω επίσης άλλη μια ιδέα, αν και ίσως να βρίσκεται λίγο εκτός του πλαισίου των αρμοδιοτήτων σας.
Όμως δεν θα ήταν δυνατό στο τμήμα του πρωτοδικείου του Δικαστηρίου του Λουξεμβούργου να συσταθεί μια επιτροπή ειδημόνων ή ένα δικαστήριο ειδημόνων που θα ειδικεύονται στις επιχειρήσεις;
Για παράδειγμα, στη Δανία έχουμε ένα ειδικό δικαστήριο ναυτικού και εμπορικού δικαίου, το οποίο ασχολείται αποκλειστικά με θέματα επιχειρήσεων.
Επιτρέψτε μου επίσης να ρωτήσω πώς εξηγεί ο Επίτροπος το γεγονός ότι ένας από τους πιο έμπιστους συνεργάτες στη διεκπεραίωση των υποθέσεων συγχώνευσης εγκατέλειψε την Επιτροπή.
Το άλλο θέμα που ανέφερα στην έκθεσή μου είναι οι κρατικές ενισχύσεις και η επιστροφή των παράνομα καταβληθεισών κρατικών ενισχύσεων.
Δεν είναι δα μυστικό ότι έχω σαφή σκοπό να θεσπιστούν αυστηρότεροι κανόνες για την επιστροφή των παράνομα καταβληθεισών κρατικών ενισχύσεων, ειδικά επειδή πρόκειται για έναν τομέα τον οποίο είναι σημαντικό να διευθετήσουμε πριν από τη διεύρυνση.
Είναι θετικό ότι οι κρατικές ενισχύσεις προς τα ναυπηγεία της Ευρώπης θα τακτοποιηθούν από την 1η Ιανουαρίου 2001, αν και είναι άκρως προβληματικό το γεγονός ότι τα ναυπηγεία μας απ' ό,τι φαίνεται θα αναγκαστούν να συνεχίσουν να ανταγωνίζονται τα κρατικοδίαιτα ναυπηγεία της Νότιας Κορέας.
Υπό το πρίσμα της τελευταίας εξέλιξης καταλαβαίνω ότι η Επιτροπή έθεσε αυστηρότερη γραμμή - και για πολύ καλούς λόγους - απέναντι στη Νότια Κορέα.
Για τον λόγο αυτό αναρωτιέμαι - αν και γνωρίζω πολύ καλά ότι έχετε περιορισμένο χρόνο στη διάθεσή σας, κύριε Επίτροπε - αν θα μπορούσατε να αναλύσετε εν συντομία την τελευταία εξέλιξη.
Θέλω επίσης να εκμεταλλευτώ την ευκαιρία για να ρωτήσω τον Επίτροπο κ. Monti πότε μπορούμε να περιμένουμε να δημιουργηθεί ένα εύρυθμο μητρώο των κρατικών ενισχύσεων, όπως επίσης πότε ο εδώ και καιρό υποσχεθείς πίνακας επιδόσεων θα γίνει πραγματικότητα.
Εν κατακλείδι, θέλω να επισημάνω ότι για μένα ως Φιλελεύθερη είναι απείρως σημαντικό να εξασφαλίσουμε σωστή και αποτελεσματική μεταχείριση των επιχειρήσεων σε όλους τους τομείς, ώστε να μην υπάρξουν εμπόδια και κακοτοπιές όσον αφορά τη μελλοντική νομική ασφάλεια των επιχειρήσεων.
Τέλος, θέλω να ευχαριστήσω τους συναδέρφους μου στην επιτροπή για την έξοχη συνεργασία μας κατά την προετοιμασία της έκθεσής μου.
.
(EN) Κύριε Πρόεδρε, θα ήθελα να ευχαριστήσω την κ. Riis-Jψrgensen για τη συμβολή της και τη συνεργασία της σε σχέση με αυτές τις δύο εκθέσεις.
Εξετάζονται σε κοινή συζήτηση επειδή ισχύουν κοινά ζητήματα.
Προσυπογράφω μεγάλο μέρος της ατζέντας που έθεσε η κ. Riis-Jψrgensen.
Θα ήθελα να ξεκινήσω κάπως ασυνήθιστα συγχαίροντας την Επιτροπή για ένα έγγραφο που δημοσίευσε τον Ιούνιο 1999 - τους κοινοτικούς κανόνες για τις κρατικές ενισχύσεις, ένα έγγραφο που θα μπορούσα να αποκαλέσω "οδηγό για ηλιθίους" που αφορά τη λειτουργία του προγράμματος κρατικών ενισχύσεων.
Είναι βοηθητικό με την έννοια ότι καθορίζει τις διατάξεις της Συνθήκης, τους ορισμούς των κρατικών ενισχύσεων και τις εξαιρέσεις από την απαγόρευση των κρατικών ενισχύσεων.
Ενόσω ετοίμαζα την έκθεσή μου, αναγκάστηκα να αντιμετωπίσω αυτόν ακριβώς το γρίφο: υπάρχουν κάποιοι στο Σώμα που επιθυμούν να τονιστούν οι εξαιρέσεις.
Ωστόσο εγώ θέλω να καταστήσω σαφές ότι ως επί το πλείστον, η λειτουργία των κρατικών ενισχύσεων δρα εις βάρος του ελεύθερου ανταγωνισμού στα πλαίσια μιας ενιαίας αγοράς.
Η ενιαία αγορά είναι απαραίτητη σε σχέση με την προώθηση των συμφερόντων των καταναλωτών.
Οι καταναλωτές πρέπει να έχουν στη διάθεσή τους ευρεία ποικιλία αγαθών υψηλής ποιότητας, σε ανταγωνιστικές τιμές και αυτός είναι σε τελική ανάλυση ο λόγος που προωθούμε την ενιαία αγορά και, παράλληλα, τον ελεύθερο ανταγωνισμό, διότι είναι προς όφελος όλων των πολιτών μας.
Ας στραφούμε τώρα στην όγδοη επισκόπηση: Παρ' όλο που το συνολικό ύψος των κρατικών ενισχύσεων για την εν λόγω περίοδο μειώθηκε, αυτή η εξέλιξη αφορά μόνο τη μειονότητα των κρατών μελών, ενώ σε γενικές γραμμές σε δέκα κράτη μέλη το ύψος των κρατικών ενισχύσεων αυξήθηκε.
Γνωρίζω ότι το θέμα απασχολεί τον Επίτροπο και σίγουρα συμμερίζομαι την ανησυχία του.
Κατά συνέπεια εκφράζω την ικανοποίησή μου για τις ενδείξεις που λάβαμε από τον Επίτροπο ότι αναμένει μέχρι τον επόμενο Ιούλιο να έχει σημειωθεί πρόοδος όσον αφορά την καθιέρωση μητρώου των κρατικών ενισχύσεων και πίνακα επιδόσεων.
Τα εν λόγω μέτρα έχουν σημασία ως προς την ανάγκη για διαφάνεια.
Θα ήθελα να τον ρωτήσω πώς βλέπει το θέμα της διεύρυνσης, δεδομένου ότι από τη μία πλευρά πρέπει να εξασφαλίσουμε ενιαίο καθεστώς σε όλα τα κράτη της Ευρωπαϊκής Ένωσης και από την άλλη, ασφαλώς ορισμένα από τα υποψήφια κράτη θα έχουν ιδιαίτερες δυσκολίες κατά την προσαρμογή τους στις νέες συνθήκες της ανοιχτής αγοράς.
Θα ήθελα επίσης να υπογραμμίσω στον Επίτροπο κ. Monti ότι είναι σημαντικό στην επόμενη επισκόπηση να αφιερωθεί μεγαλύτερο τμήμα στον τομέα των χρηματοοικονομικών υπηρεσιών.
Θα ήθελα να τον συγχαρώ για την ομιλία που έκανε στη Βαρκελώνη τον Σεπτέμβριο - και είμαι βαθιά ευγνώμων στους συνεργάτες, οι οποίοι μου έστειλαν αντίγραφο της ομιλίας του - διότι η ομιλία του ήταν αφιερωμένη στην άποψή του για τη συνεργία ανάμεσα στον έλεγχο των κρατικών ενισχύσεων και στον τομέα των χρηματοοικονομικών υπηρεσιών.
Σύντομα ωστόσο, πρέπει να εξετάσουμε περισσότερο το θέμα αυτό στην ίδια την έκθεση για τις κρατικές ενισχύσεις.
Θα ήθελα επίσης να δω αλλαγές στον τρόπο που καταρτίζεται η έκθεση για τις κρατικές ενισχύσεις, ώστε να είμαστε βέβαιοι ότι υπάρχει δυνατότητα να ληφθούν υπόψη οι μελλοντικές εξελίξεις.
Για παράδειγμα, κατά τη διάρκεια της προετοιμασίας αυτής της έκθεσης, δε χορηγούνταν κρατική ενίσχυση στον τομέα των ανθρακωρυχείων στο ΗΒ, ωστόσο όλοι γνωρίζουμε ότι προτείνεται αυτόν τον καιρό σημαντική ενίσχυση από τη βρετανική κυβέρνηση.
Θα ήθελα να πω στο σημείο αυτό πως πιστεύω ακράδαντα - όπως και η βιομηχανία χαλυβουργίας σε πολλά κράτη της ΕΕ - ότι ο κώδικας ενισχύσεων στη χαλυβουργία, ο οποίος δεν προβλέπεται να επεκταθεί πέρα του 2002, πρέπει να παραμείνει σε ισχύ προκειμένου να γνωρίζουν όλες οι επιχειρήσεις ότι, κάτω από τις παρούσες δύσκολες συνθήκες για τη βιομηχανία χαλυβουργίας, θα ισχύει ένα αυστηρό καθεστώς εντός της Ευρωπαϊκής Ένωσης, το οποίο δεν εισάγει διακρίσεις ανάμεσα στα κράτη μέλη.
Δράττομαι της ευκαιρίας για να ζητήσω από τον Επίτροπο κάποιες πληροφορίες σχετικά με τις δύο περιπτώσεις στο Ηνωμένο Βασίλειο για τις οποίες η Επιτροπή αυτή τη στιγμή καταθέτει προσφυγή - αν όντως ισχύει ότι καταθέτει προσφυγή.
Πρόκειται για τις περιπτώσεις της παγκόσμιας τράπεζας στην οποία πρότεινε η βρετανική κυβέρνηση να ενισχύσει τα ταχυδρομεία του ΗΒ, όπως και τα προγράμματα για τη σύσταση κοινοπραξιών στις περιφέρειες του Ηνωμένου Βασιλείου.
Καταλαβαίνω ότι ο κ. Επίτροπος έχει ζητήσει πληροφορίες σχετικά με τις δύο αυτές υποθέσεις.
Είναι αρκετά σαφές ότι σε όλη την έκθεση δόθηκε πολλή προσοχή όχι μόνο στο παρελθόν αλλά και στις προτάσεις του Επιτρόπου κ. Monti για τις μελλοντικές μεταρρυθμίσεις της πολιτικής ανταγωνισμού.
Αυτό είναι ένα θέμα που θα τεθεί στο Κοινοβούλιο πάλι σύντομα στο μέλλον.
Ο Επίτροπος κ. Monti έχει σαφή επίγνωση της ανησυχίας που αισθάνονται πολλοί άνθρωποι που υποστηρίζουν τις προτάσεις του για μεταρρύθμιση, αλλά θεωρούν ότι χρειάζεται να υπάρξουν λύσεις για θέματα όπως η αναζήτηση κράτους με τη βέλτιστη νομοθεσία, η νομική βεβαιότητα, ο ρόλος των εθνικών δικαστηρίων, ο διάλογος ανάμεσα στις εθνικές αρχές ανταγωνισμού και στην ίδια την Επιτροπή, όπως επίσης και για θέματα στελέχωσης της Επιτροπής.
Όλα αυτά είναι ζητήματα που θα αναλύσουμε στις συζητήσεις μας εν καιρώ και για τα οποία - πληροφορώ περιχαρής την Επιτροπή - έχω οριστεί εισηγητής του Κοινοβουλίου.
Κύριε Πρόεδρε, κυρίες και κύριοι συνάδελφοι, λόγω του άφθονου χρόνου ομιλίας που διαθέτουμε για τέτοιες συζητήσεις θα απευθυνθώ αμέσως στον Επίτροπο Monti, χωρίς μακρές εισαγωγικές παρατηρήσεις.
Κύριε Επίτροπε, γνωρίζετε ότι εδώ και πολύ καιρό επικρατεί συναίνεση στο Σώμα για θέματα ανταγωνισμού.
Αυτό έχει σαν αποτέλεσμα να στηρίζει όλο το Σώμα την Επιτροπή στην πολιτική ανταγωνισμού.
Αναρωτιέμαι όμως στο μεταξύ μήπως η Επιτροπή αρχίζει σιγά-σιγά να χάνει την έποψή της στις διάφορες αποφάσεις ή μήπως με το μανδύα του ανταγωνισμού θέλει να δημιουργήσει προηγούμενα σε τελείως διαφορετικά πολιτικά πεδία, με αποφάσεις επί θεμελιωδών αρχών.
Θα αναφέρω ένα από τα πολλά παραδείγματα που συζητείται έντονα αυτόν τον καιρό και όχι μόνο στην περιοχή μου.
Είναι η απόφαση για τη χορήγηση ή μη ενισχύσεων στον τομέα του λιθάνθρακα.
Αν, κύριε Επίτροπε, μου επιστήσετε την προσοχή ότι το θέμα ανήκει στο χαρτοφυλάκιο της Επιτρόπου κ. Palacio, σας λέω προληπτικά πως απευθύνομαι γενικά προς την Επιτροπή.
Επισημαίνω επίσης ότι το θέμα του λιθάνθρακα θίχθηκε τόσο στην έκθεση για τον ανταγωνισμό όσο και στην έκθεση για τις ενισχύσεις για την οποία συζητάμε σήμερα.
Προσδοκώ από την Επιτροπή να τηρήσει τα συμφωνημένα.
Προσδοκώ να μην κάνει κατάχρηση των αποφάσεων του Ευρωπαϊκού Δικαστηρίου, ώστε να αθετήσει τέτοιες συμφωνίες.
Επαναλαμβάνω αυτό που επανειλημμένα έχω πει σε τέτοιες συζητήσεις: Ο ανταγωνισμός δεν είναι αυτοσκοπός.
Σε μια απόφαση που αναφέρεται στην πολιτική ανταγωνισμού πρέπει να λαμβάνονται υπόψη και οι επιπτώσεις στην κοινωνική, διαρθρωτική και βιομηχανική πολιτική κι αν δε γίνεται κάτι τέτοιο, τότε η πολιτική ανταγωνισμού εκφυλίζεται σε καθαρή ιδεολογία.
Αν λάβουμε υπόψη τις πτυχές που ανέφερα και δούμε την αλυσίδα προστιθέμενης αξίας της σύγχρονης τεχνολογίας, πρέπει να εγκρίνουμε ανυπερθέτως τις επικείμενες χορηγήσεις στον τομέα του λιθάνθρακα.
Δεν ισχύουν μόνο για τον τομέα της ενεργειακής πολιτικής όσα είπα, αλλά και για όλους τους άλλους.
Ο ανταγωνισμός είναι σημαντικός, αλλά δεν είναι το παν.
Χρειαζόμαστε, γενικά, μια ισορροπία μεταξύ των κανόνων ανταγωνισμού και της επιδίωξης του κοινού καλού.
Αυτό πρέπει να ισχύει σ' όλους τους τομείς.
Κύριε Επίτροπε, θα επανέλθω σ' αυτό που είπα στην αρχή.
Η στήριξη υπάρχει.
Αλλά, αν συνεχίσετε κατ' αυτόν τον τρόπο, διατρέχετε κίνδυνο να χάσετε τη στήριξη μεγάλων τμημάτων του Σώματος.
Τολμώ να αμφισβητήσω το αν αυτό είναι καλό για την όλη υπόθεση.
Κύριε Πρόεδρε, θα ήθελα να αναφερθώ στην έκθεση Riis-Jψrgensen.
Θα ήθελα καταρχήν να συγχαρώ τη συνάδελφο Riis-Jψrgensen για την εξαιρετική έκθεση που εκπόνησε.
Μία από τις θεμελιώδεις αρχές της συνεργασίας της ΕΕ είναι ότι ο ανταγωνισμός μεταξύ των διαφόρων επιχειρήσεων, προϊόντων, χωρών και περιφερειών θα πρέπει να λειτουργεί καλά, να είναι δίκαιος και θεμιτός, αλλά και προς το συμφέρον των καταναλωτών.
Επιτρέψτε μου να σας παραθέσω ένα απόσπασμα: "Οι άνθρωποι που εργάζονται στον ίδιο κλάδο σπάνια συναντώνται για διασκέδαση ή αναψυχή· οι συναντήσεις τους καταλήγουν τις περισσότερες φορές σε μία συνωμοσία κατά του δημοσίου ή σε κάποιο εύρημα προκειμένου να αυξήσουν τις τιμές" .
Τάδε έφη ο πατέρας του οικονομικού φιλελευθερισμού Adam Smith εν έτει 1776.
Βέβαια, υπήρξαν πολλές αλλαγές στα διακόσια και πλέον χρόνια που πέρασαν από τότε, ωστόσο και σήμερα επικρατούν οι ίδιες τάσεις.
Προκειμένου να λειτουργήσει σωστά η εσωτερική αγορά οφείλουμε να διαθέτουμε όργανα τα οποία εποπτεύουν δραστήρια τα ζητήματα ανταγωνισμού.
Στα πλαίσια αυτά ο Επίτροπος Monti αξίζει κάθε έπαινο.
Το σημείο 16 στην έκθεση Riis-Jψrgensen κάνει λόγο για την ανάγκη περισσότερης νομικής ασφάλειας κατά την υποβολή αιτήσεων για συγχωνεύσεις και για πιο αποτελεσματικά και ταχεία χρονικά πλαίσια για τις προσφυγές στη δικαιοσύνη.
Αυτό ισχύει κυρίως δεδομένου του ό,τι η Επιτροπή διαδραματίζει διττό ρόλο κατά την εξέταση των συγχωνεύσεων.
Η Επιτροπή αφενός εποπτεύει και αφετέρου εφαρμόζει τους κανόνες ανταγωνισμού.
Αυτός ο διττός ρόλος θέτει ιδιαίτερες απαιτήσεις για διαφάνεια και προβλεψιμότητα.
Το άλλο σημείο στο οποίο θα ήθελα να αναφερθώ είναι το υπ' αριθμόν 18.
Είναι ένα γενικό σημείο, έχει ωστόσο ως αφετηρία τη σχεδιαζόμενη συγχώνευση μεταξύ των κατασκευαστών φορτηγών οχημάτων Volvo και Scania.
Η Επιτροπή έλαβε αντίθετη θέση, ως γνωστόν, σε αυτή τη συγχώνευση, γεγονός που έδωσε το έναυσμα σε μία ευρεία συζήτηση σχετικά με το πώς λειτουργούν οι κανόνες του ανταγωνισμού και πώς θα πρέπει να υπολογίζονται και να εκτιμώνται τα μερίδια στην αγορά.
Στο σημείο αυτό χρειάζεται ένας σαφέστερος ορισμός και περαιτέρω συζήτηση.
Εφόσον η εσωτερική αγορά δεν έχει ακόμα ολοκληρωθεί, οι μεγάλες επιχειρήσεις στα μικρά κράτη μέλη είναι αυτές που κυρίως μπορεί να υποστούν απώλειες όσον αφορά την ανταγωνιστικότητά τους απέναντι στις επιχειρήσεις των άλλων χωρών του πλανήτη.
Πώς μπορεί μία μεγάλη επιχείρηση με μεγάλη εγχώρια αγορά να προβεί σε συγχώνευση και να καταστεί ανταγωνιστική στις παγκόσμιες αγορές εφόσον οι κανόνες της ΕΕ καθιστούν αδύνατο κάτι τέτοιο;
Εγώ που προέρχομαι από μια μικρή χώρα χαίρομαι ιδιαίτερα που η επιτροπή υιοθέτησε την τροπολογία που υπέβαλα σχετικά, ελπίζω δε ότι η Επιτροπή είναι με τη σειρά της διατεθειμένη να διευρύνει τη συζήτηση και να αναλύσει λεπτομερέστερα τους κανόνες ανταγωνισμού λαμβάνοντας υπόψη αυτή την προβληματική.
Επίτροπε Monti, εξ ονόματος των ιταλών ριζοσπαστών θα ήθελα και εγώ να ευχαριστήσω τους εισηγητές για την έξοχη εργασία που επιτέλεσαν στις δύο εκθέσεις τους, οι οποίες κοσμούν με κολακευτικές κρίσεις τις ενέργειές σας καθώς επίσης και τις ενέργειες της Γενικής Διεύθυνσης Ανταγωνισμού.
Θέλω να επωφεληθώ της παρούσης ευκαιρίας, όμως, για να θέσω ορισμένες ερωτήσεις γενικού χαρακτήρα σχετικά με τις πολιτικές ανταγωνισμού στην Ευρώπη και, από μία άλλη άποψη, σχετικά με την ανταγωνιστικότητα και το άνοιγμα των ευρωπαϊκών αγορών.
Και αυτό όχι για να παραβλέψω όσα έχουν γίνει, αλλά για να κοιτάξω προς το μέλλον.
Πιστεύω πως ένα σημείο ιδιαίτερα επώδυνο για την ανάπτυξη μιας πραγματικής ανοικτής και ανταγωνιστικής οικονομίας της αγοράς παραμένει το θέμα της παρουσίας πολυάριθμων και εύρωστων δημοσίων επιχειρήσεων σε τομείς που ήδη έχουν ανοίξει τυπικά στον ανταγωνισμό ή βρίσκονται στη διαδικασία του ανοίγματος.
Θα μου άρεσε να μιλήσω, για παράδειγμα, για το δημόσιο μονοπώλιο στις συνταξιοδοτικές παροχές, αλλά θα περιορισθώ, κάπως σχετικότερα, στις επιχειρήσεις που ασκούν δραστηριότητες στους τομείς των υπηρεσιών γενικού συμφέροντος.
Σα αυτούς τους τομείς, κατά την άποψή μου, η αγορά και ο ανταγωνισμός υφίστανται σοβαρές ζημιές λόγω του γεγονότος ότι το Κράτος είναι συγχρόνως ρυθμιστής και πάροχος.
Γνωρίζω, κύριε Επίτροπε, διότι είχα την ευκαιρία να διαβάσω και να ακούσω τα λόγια σας επί του θέματος, ότι η απάντησή σας στις ενστάσεις είναι ότι τα άρθρα της Συνθήκης είναι ουδέτερα σε σχέση με τη δημόσια ή την ιδιωτική φύση των επιχειρήσεων.
Η απάντηση αυτή, όμως, δεν μπορεί να μας ικανοποιήσει με την προοπτική ενός μέλλοντος κατά το οποίο η Ευρώπη θα καταστεί πιο ανταγωνιστική και ανοιχτή αγορά ούτε - επιτρέψτε μου να πω - κατόπιν μιας προσεκτικής ανάλυσης ορισμένων καταστάσεων που διαπιστώνονται, σε σχέση με τις οποίες οι ήδη υπάρχοντες κανόνες θα μας επέτρεπαν να παρέμβουμε.
Παρατηρούμε σε όλη την Ευρώπη την ανάκαμψη ενός επιθετικού κρατικού καπιταλισμού που οδήγησε στην εξαγορά μιας σειράς ιδιωτικών επιχειρήσεων από μονοπωλιακές ή πρώην μονοπωλιακές δημόσιες, εν ολίγοις επιχειρήσεων που ανήκουν ακόμα σταθερά σε δημόσια χέρια, στα χέρια του κράτους.
Η δικαιολογία είναι γνωστή και πάντα πρόχειρη: πρέπει να αξιοποιήσουμε τις επιχειρήσεις μας και τα χρηματικά τους διαθέσιμα πριν από την ιδιωτικοποίηση, που στο μεταξύ απομακρύνεται κατά κανόνα αντί να πλησιάζει.
Και σαφέστατα πρόκειται για δηλώσεις στις οποίες τα αυτιά των ανά την Ευρώπη Υπουργών Οικονομικών είναι ιδιαίτερα ευαίσθητα.
Σε όλες τις περιπτώσεις πρόκειται για επιχειρήσεις που οφείλουν την οικονομική τους δύναμη όχι τόσο σε μια άψογη διοικητική διαχείριση όσο στις τρέχουσες ή τις προγενέστερες μονοπωλιακές τους θέσεις.
Σε πολλές περιπτώσεις πρόκειται για επιχειρήσεις που λειτουργούν, πλήρως ή εν μέρει, με σημαντικά νόμιμα μονοπωλιακά αποθεματικά.
Αλήθεια, κύριε Επίτροπε, σ' αυτές τις περιπτώσεις δεν είναι δυνατόν να διαπιστωθεί η αντικειμενική ύπαρξη κρατικών ενισχύσεων, λιγότερο ή περισσότερο συγκαλυμμένων, ή κατάχρησης δεσπόζουσας θέσης;
Ή, ακόμη, η ύπαρξη τουλάχιστον εξαγωγής των στρεβλωτικών αποτελεσμάτων της δεσπόζουσας θέσης από έναν τομέα σε άλλον;
Ή μήπως, τέλος, της ολοένα και μεγαλύτερης εδραίωσης των θέσεων των αποκλειστικών φορέων, που θα καταστήσει δυσχερή, μετά την ελευθέρωση, την πρόσβαση νεοεισερχομένων στις διάφορες αγορές;
Θα παραθέσω μερικά παραδείγματα: η Deutsche Post απέκτησε τον έλεγχο της DHL International και ασκεί δραστηριότητα σε μονοπωλιακό καθεστώς για τις αποστολές βάρους μέχρι 200 γραμμαρίων - γενικά, θα μπορούσαμε να αναφέρουμε, έπειτα, τη διαφοροποίηση των δημοσίων ταχυδρομικών επιχειρήσεων σε άλλους τομείς - η περίπτωση της EDF (Elιctricitι de France) που έκανε εξαγορές στην Αγγλία, στη Σουηδία και στη Φινλανδία, η France Telecom που εξαγόρασε την Orange ή η Enel, για να μείνουμε στην ιταλική πραγματικότητα, που εξαγόρασε την Infostrada και, πάντοτε στην Ιταλία, θα μπορούσαμε να αναφέρουμε τις διάφορες δημοτικές επιχειρήσεις που συμπεριφέρονται κατά τον ίδιο τρόπο.
Τέλος, κύριε Επίτροπε, η περίπτωση της δημόσιας χρηματοδότησης στην κρατική τηλεόραση, μέσω του άλλοθι της χρηματοδότησης της δημόσιας υπηρεσίας, η οποία είναι μία έννοια που σιγά-σιγά εξασθενίζει.
Γνωρίζω ότι υπάρχει η Συνθήκη του Αμστερνταμ, αλλά αναρωτιέμαι αν εκείνος ο φραγμός που οι κυβερνήσεις θέλησαν να θέσουν στην έξοχη δουλειά του προκατόχου σας δικαιολογείται ως επιφύλαξη αυτών των επιχειρήσεων έναντι των κανόνων του ευρωπαϊκού ανταγωνισμού.
Κύριε Πρόεδρε, ο εκσυγχρονισμός της πολιτικής ανταγωνισμού, η οποία από τη δεκαετία του ' 60 δεν έχει αλλάξει και πολύ όσον αφορά τη διάρθρωσή της, είναι μια καλή υπόθεση.
Αυτό ισχύει ακόμη περισσότερο αφ' ης στιγμής σχεδόν όλα τα κράτη μέλη έχουν ιδρύσει μια ανεξάρτητη υπηρεσία ανταγωνισμού.
Δεν συμμερίζομαι τις ανησυχίες που εκφράζουν ορισμένοι από τους συναδέλφους μου για την ενδεχόμενη επανεθνικοποίηση της πολιτικής.
Εάν θέλουμε να αποφύγουμε το ενδεχόμενο να δημιουργηθεί στις Βρυξέλλες μια αδιαφανής και εκτεταμένη γραφειοκρατία, η επιλογή της αποκέντρωσης είναι αναγκαία.
Αισθάνομαι ικανοποίηση για το γεγονός ότι στην παράγραφο 18 του σχεδίου ψηφίσματος δίδεται ιδιαίτερη σημασία στη θέση των μεγάλων επιχειρήσεων στα μικρά κράτη μέλη.
Είναι ακριβώς αυτές οι επιχειρήσεις που αντιμετωπίζουν σημαντικά προβλήματα που απορρέουν από παραβιάσεις των κανόνων της εσωτερικής αγοράς ή από την διατήρηση συνόρων στους κόλπους της εσωτερικής αγοράς επειδή "η αγορά της χώρας τους" δεν είναι σε θέση να απορροφήσει τους κλυδωνισμούς αυτούς.
Ποιες είναι οι αντιρρήσεις που προβάλλει ο Επίτροπος προκειμένου να μην δώσει μια πανευρωπαϊκή διάσταση στην έννοια "αντίστοιχη αγορά" στην περίπτωση συγχωνεύσεων;
Επιπλέον θα ήθελα να επιστήσω την προσοχή του Επιτρόπου στη σημασία που έχει για το περιβάλλον η υλοποίηση προγραμμάτων για τον καθαρισμό του εδάφους.
Βεβαίως, είμαστε υπέρ της διατήρησης της αρχής ο ρυπαίνων πληρώνει.
Ωστόσο, είναι βέβαιο ότι η αρχή αυτή δεν μπορεί να εφαρμοστεί πάντα ιδιαίτερα στην περίπτωση εκτεταμένης ρύπανσης του εδάφους, επειδή τότε η ρύπανση θα διατηρηθεί και μέχρι το τέλος του επόμενου αιώνα.
Κύριε Monti, με δεδομένη την έλλειψη προσωπικού στη Γενική Διεύθυνσή σας, δεν νομίζετε ότι είναι προφανές ότι θα πρέπει να δοθεί ιδιαίτερη προσοχή στο θέμα αυτό;
Είμαι της γνώμης ότι η επίδραση των προγραμμάτων αυτών επί του ανταγωνισμού θα είναι αρκετά περιορισμένη.
Τέλος, στο βιβλίο του προκατόχου σας, πρώην Επιτρόπου Van Miert, "Mijn jaren in Europa" περιγράφονται κατά κάποιο τρόπο οι τακτικές εκβιασμού με τις οποίες έρχεται αντιμέτωπος ο Επίτροπος που είναι αρμόδιος για τον ανταγωνισμό.
Αυτό λέει πολλά.
Ελπίζω ότι δεν αντιμετωπίζετε το πρόβλημα αυτό, φοβάμαι όμως το χειρότερο.
Θα ήθελα λοιπόν να σας ευχηθώ καλή δύναμη και σύνεση ώστε να κατορθώσετε να σταθείτε όρθιος τα χρόνια που έρχονται και ελπίζω ότι εν καιρώ θα μπορέσω να διαβάσω και τα δικά σας απομνημονεύματα.
Κύριε Πρόεδρε, κύριε Επίτροπε, κυρίες και κύριοι συνάδελφοι, καταρχάς ένα θερμό ευχαριστώ για τις εκθέσεις που ακούσαμε σήμερα και οι οποίες, ως γνωστόν, δε δίνουν μόνο μια εικόνα του παρελθόντος, αλλά οριοθετούν θεματικά την επίκαιρη συζήτηση και ενσωματώνουν ήδη και τα σχέδια της Επιτροπής.
Ο ανταγωνισμός, όπως ακούσαμε ήδη, δεν είναι αυτοσκοπός.
Πρέπει να υπηρετεί τους καταναλωτές, τις επιχειρήσεις και τον τόπο.
Γι' αυτό και ο ανταγωνισμός είναι πάντα μέσο για την επίτευξη ενός σκοπού.
Είναι αναγκαίος ακρογωνιαίος λίθος του κανονιστικού προτύπου μας, της οικολογικής και κοινωνικής οικονομίας της αγοράς.
Και το τονίζω αυτό, διότι η αγορά δεν μπορεί να ρυθμίζει τα πάντα και δεν μπορεί και δεν επιτρέπεται, κατ' αυτήν την έννοια, να επικρατεί ανταγωνισμός χωρίς όρια.
Για αυτό και χρειαζόμαστε δύο πράγματα: Από τη μια μεριά το δημόσιο κατάλογο όλων των εγκεκριμένων ενισχύσεων που επηρεάζουν τον ανταγωνισμό, για μεγαλύτερη διαφάνεια, και από την άλλη τους τομείς της καθημερινής μας ζωής και τους τρόπους ενέργειας που δεν εμπίπτουν κατά 100% στην κηδεμονία της ευρωπαϊκής πολιτικής ανταγωνισμού.
Αναφέρω δύο παραδείγματα: τον τομέα του αθλητισμού και τον τομέα των πολυάριθμων ΜΚΟ που δραστηριοποιούνται στα πεδία της κοινωνικής πρόνοιας και της υγείας.
Όποιος λέει "ναι" σε μια λειτουργική εσωτερική αγορά όπως εμείς, πρέπει να πει "ναι" και στην ευρωπαϊκή πολιτική ανταγωνισμού, με πειθώ και με θάρρος.
Γι' αυτό και επιδοκιμάζουμε τον εκσυγχρονισμό της πολιτικής ανταγωνισμού που διατηρείται σε διαρκή κίνηση και καθοδηγείται από νέες προτάσεις.
Η πολιτική ανταγωνισμού της Κοινότητας απέκτησε μια νέα ευρωπαϊκή και διεθνή διάσταση.
Σε συνδυασμό με τις διεργασίες της διεύρυνσης και της παγκοσμιοποίησης παίζει σημαντικό ρόλο στις οικονομικές σχέσεις εντός και εκτός της Ευρωπαϊκής Ένωσης.
Γι' αυτό και χαιρετίζω αφενός τον εκσυγχρονισμό εντός της Κοινότητας και αφετέρου την ανάπτυξη της ευρωπαϊκής πολιτικής ανταγωνισμού εκτός των συνόρων της Ένωσης.
Επιτρέψτε μου να πω, τελειώνοντας, το εξής: Χρειαζόμαστε έναν ακριβέστερο ορισμό της αγοράς, επειδή ολοένα και συχνότερα αγορά δεν είναι η εθνική αγορά.
Χρειάζεται να ενημερώσουμε πιο ενεργά τον πολίτη για την πολιτική ανταγωνισμού, ώστε να δει τα πλεονεκτήματα που προσφέρει.
Χρειαζόμαστε και μια συζήτηση, μια δημόσια ευρωπαϊκή συζήτηση, για τις αντίστοιχες προτάσεις, επειδή συχνά παρεξηγούνται.
Νομίζω - και το λέω αυτό απευθυνόμενος όχι προς την Επιτροπή, αλλά προς τον πολίτη - ότι η αποκεντρωμένη διεξαγωγή της δεν πρέπει να οδηγήσει στην επιστροφή στον εθνικισμό, αλλά στον εξευρωπαϊσμό.
Η ανάθεση της ευθύνης δεν πρέπει να οδηγήσει σε πλήρη απαλλαγή από την κύρια ευθύνη.
Και κάτι τελευταίο: Η ενίσχυση της ίδιας ευθύνης του πολίτη δεν επιτρέπεται να δημιουργήσει νομική αβεβαιότητα, αλλά η ευρωπαϊκή πολιτική ανταγωνισμού πρέπει να καθορίζει τις πράξεις και τις σκέψεις των ανθρώπων και εκτός των θεσμικών οργάνων.
Και εδώ, κύριε Επίτροπε, μένουν πολλά ακόμη να γίνουν.
Κύριε Πρόεδρε, κανείς σήμερα δεν αμφισβητεί - και, φυσικά, δεν πρόκειται να το κάνω ούτε εγώ - ότι οι κρατικές ενισχύσεις στρεβλώνουν τους όρους του ανταγωνισμού και αποτελούν επιζήμιο στοιχείο που οδηγεί στην έλλειψη αποτελεσματικότητας των επιχειρήσεων.
Αυτό είναι βέβαιο, αλλά αν όλοι και καθένας από μας είμαστε ειλικρινείς, θα πρέπει να παραδεχτούμε ότι στον δημόσιο βίο μας έχουμε συχνά υπερασπιστεί τις κρατικές ενισχύσεις, όταν μια επιχείρηση τις χρειάζεται για να εγκατασταθεί στην εκλογική μας περιφέρεια, για παράδειγμα, ή για να αποφύγει το κλείσιμό της.
Έκανα αυτόν τον πρόλογο για να υπογραμμίσω τη σχετικότητα ορισμένων θέσεων και να υπενθυμίσω ότι όποτε πρόκειται να εκδώσουμε γνωμοδότηση του Ευρωπαϊκού Κοινοβουλίου σχετικά με την ετήσια επισκόπηση των κρατικών ενισχύσεων, η Ομάδα του Ευρωπαϊκού Λαϊκού Κόμματος προσπαθεί να αναπτύξει στη Συνέλευση μια ιδεολογική συζήτηση σχετικά με τις κρατικές ενισχύσεις, στην οποία προσπαθεί να προχωρήσει περισσότερο από οποιονδήποτε άλλον και να δαιμονοποιήσει κάθε τύπο ενισχύσεων.
Αυτό συνέβη πέρυσι επ' ευκαιρία της έκθεσης Jonckheer και εφέτος, παρά την πιο ευέλικτη θέση του κ. Evans, υπήρξε η ίδια στάση, ίσως για να φανούν οι σοσιαλιστές ως παρεμβατιστές με σκουριασμένα μυαλά που κάνουν χρήση μηχανισμών τόσο επιζήμιων για την αγορά όσο οι κρατικές ενισχύσεις.
Είχα ήδη την ευκαιρία να δηλώσω ότι οι κρατικές ενισχύσεις αποτελούν μεταφορά δημόσιου χρήματος υπέρ των ιδιωτικών επιχειρήσεων και, συνεπώς, οι σοσιαλιστές πρέπει να είμαστε επίσης αντίθετοι σε αυτές.
Τώρα βέβαια δεν μπορούμε να αρνηθούμε κάτι που είναι εμφανές και να υπενθυμίσουμε ότι η Συνθήκη δεν απαγορεύει κάθε τύπο ενισχύσεων, αφού πρέπει να επιτρέπονται ορισμένες που επιδιώκουν στόχους όπως η κοινωνική συνοχή, η περιφερειακή συνοχή, το περιβάλλον κλπ.
Και αν είναι έτσι, και έτσι είναι, γιατί αρνείται το Ευρωπαϊκό Λαϊκό Κόμμα να δεχθεί τις τροπολογίες που περιέχουν αυτό το σημείο;
Το ίδιο συμβαίνει όταν στην έκθεση επιμένουν, ακολουθώντας την Επιτροπή, ότι οι ενισχύσεις του άνθρακα δεν συνέβαλαν στην εξασφάλιση του μέλλοντος της βιομηχανίας, αλλά αρνούνται να δεχτούν στην ίδια παράγραφο μια φράση, επίσης της Επιτροπής, που λέει ότι οι εν λόγω ενισχύσεις ήταν απαραίτητες για τη μείωση του κοινωνικού και περιφερειακού αντίκτυπου της αναδιάρθρωσης του τομέα.
Με τους όρους αυτούς, δύσκολα θα μπορούσαμε να συμφωνήσουμε με μια έκθεση που, ενώ εκφράζει ένα μέρος της αλήθειας, αρνείται να συμπεριλάβει ένα άλλο μέρος.
Κύριε Πρόεδρε, κύριε Επίτροπε, ο συνάδελφος Evans καθώς επίσης και ο συνάδελφος Karas έθιξαν στην συζήτηση αυτή τις κρατικές ενισχύσεις καθώς και την πολιτική ανταγωνισμού.
Εφεξής, θα πρέπει να θυμούμαστε ότι υφίστανται κρατικές ενισχύσεις όσον αφορά, για παράδειγμα, τον εσωτερικό ανταγωνισμό, οι οποίες είναι εξαιρετικά σημαντικές και πολύτιμες για τις χώρες εκείνες που είναι αραιοκατοικημένες και υπάρχουν μεγάλες αποστάσεις.
Θέλω στο σημείο αυτό να θέσω ένα συγκεκριμένο θέμα, τις ενισχύσεις στις μεταφορές.
Ας σκεφτούμε, για παράδειγμα, την πατρίδα μου, όπου υπάρχουν μεγάλες αποστάσεις.
Στον Βορρά η τιμή της βενζίνης είναι κατά 0,2 ευρώ υψηλότερη από ό,τι στη Νότια Φινλανδία.
Εκτός αυτού, οι μεταφορές πρώτων υλών, οι μεταφορές ζωοτροφών και οι παρεμφερείς αποτελούν, από την άποψη του εσωτερικού ανταγωνισμού, εξαιρετικά σημαντικό και πρωτεύον ζήτημα, τόσο ώστε οι ενισχύσεις σε αυτές να μπορούν να συνεχίζονται.
Από την άποψη της περιφερειακής οικονομίας και της απασχόλησης αυτές οι ενισχύσεις είναι εξαιρετικά σημαντικές.
Ελπίζω στη συνέχεια αυτό να καταστεί σαφές, προκειμένου αυτές οι εσωτερικές ενισχύσεις, που αφορούν την περιφερειακή ανάπτυξη και την περιφερειακή οικονομία, κεντρικό παράδειγμα των οποίων αποτελούν ειδικότερα οι μεταφορές, να μπορέσουν να συνεχιστούν.
Κύριε Πρόεδρε, Επίτροπε κύριε Monti, αξιότιμοι συνάδελφοι, η ανοιχτή, ανταγωνιστική και συντονισμένη ευρωπαϊκή οικονομία της αγοράς χρειάζεται αποτελεσματική πολιτική ανταγωνισμού.
Χωρίς ορθή διαχείριση της πολιτικής ανταγωνισμού ούτε η οικονομία της Ευρωπαϊκής Ένωσης αλλά ούτε και η εξωτερική της έκφανση, το ευρωνόμισμα, μπορούν ποτέ να επιτύχουν την πλήρη δυναμική τους.
Μόνο η επιχείρηση που είναι ανταγωνιστική χωρίς κρατική ενίσχυση στην εσωτερική αγορά μπορεί να είναι επίσης ανταγωνιστική στη διεθνή αγορά.
Ωστόσο, κατά τη διαμόρφωση της ευρωπαϊκής πολιτικής ανταγωνισμού πρέπει να φροντίσουμε ώστε η πολιτική ανταγωνισμού να μην περιορίζει τις δυνατότητες των επιχειρήσεων να επιτύχουν επίσης και στις ευρύτερες, παγκόσμιες αγορές.
Όπως και η κ. Riis- Jψrgensen, πολύ σωστά, τονίζει στην έκθεσή της και στην παρέμβασή της υπάρχει ο κίνδυνος, ιδιαιτέρως για τα μικρά κράτη μέλη, ότι για τον προσδιορισμό της δεσπόζουσας θέσης στην αγορά χρησιμοποιούμε μια πολύ στενή έννοια της αγοράς, πράγμα το οποίο καθιστά πιο δύσκολο για τις επιχειρήσεις των μικρών κρατών να αναπτυχθούν σε μείζονες παράγοντες, ενόψει της κατάστασης του ανταγωνισμού παγκοσμίως.
Εκτός αυτού, η δεσπόζουσα θέση στην αγορά δεν είναι πρόβλημα, τουλάχιστο αν δεν υπάρχουν αποδείξεις ότι γίνεται κατάχρηση της θέσης αυτής.
Μόνο εάν η δεσπόζουσα θέση στην αγορά οδηγεί σε επιζήμια κατάσταση για καταναλωτές και ανταγωνιστές, τότε θα πρέπει να επέμβουμε με αυστηρά μέτρα, ακριβώς όπως κάνατε και εσείς κύριε Monti.
Όπως επισημαίνεται στο σημείο 15 της έκθεσης της κ. Riis- Jψrgensen, πρέπει να συγκεντρώσουμε την προσοχή στη βλάβη που προκαλούν τα μέτρα παρακώλυσης του ανταγωνισμού και όχι τόσο στο ποιοι είναι αυτοί οι οικονομικοί παράγοντες που βλάπτονται.
Πρέπει να στρέψουμε την προσοχή μας ιδιαιτέρως στη θέση των μικρών και μεσαίου μεγέθους επιχειρήσεων.
Μικρές κρατικές ενισχύσεις μπορεί να αποβούν πιο επιζήμιες από ό,τι νομίζουμε για τις μικρομεσαίες επιχειρήσεις, εάν η αγορά είναι μικρή.
Γι αυτό είναι καλό που τονίζεται επίσης αυτό το ζήτημα στην έκθεση Riis- Jψrgensen.
Ο συνάδελφος Evans ευχαριστεί στην έκθεσή του εσάς κύριε Monti, για το ότι επιληφθήκατε της πολιτικής κρατικών ενισχύσεων με πυγμή.
Εκτεταμένες κρατικές ενισχύσεις εξακολουθούν να αποτελούν πρόβλημα σε πολλούς κλάδους.
Παρ' όλο που η κρατική ενίσχυση μπορεί επιφανειακά να φαίνεται ως καλή λύση, κοιτάζοντας μακροπρόθεσμα, πολύ σπάνια κρατικές ενισχύσεις έχουν ως επακόλουθο διαρκείς θετικές συνέπειες.
Δεν θέλω βέβαια να καταδικάσω όλες τις κρατικές ενισχύσεις.
Υπάρχουν επίσης απαραίτητες, σύμφωνες με το πνεύμα των Συνθηκών ενισχύσεις.
Εντούτοις, μακροπρόθεσμα, το επίπεδο των κρατικών ενισχύσεων πρέπει να μειωθεί.
Οι κρατικές ενισχύσεις οδηγούν στην επιβράδυνση των αναγκαίων μεταρρυθμίσεων, στη στρέβλωση του ανταγωνισμού, τροφοδοτούν την αναποτελεσματικότητα.
Κατά κάποιον τρόπο οι κρατικές ενισχύσεις στηρίζουν το σκηνικό του θωρηκτού Potemkin, το οποίο κάποια στιγμή καταρρέει.
Τότε πληρώνει ο απλός καταναλωτής και φορολογούμενος.
Κύριε Πρόεδρε, αγαπητοί συνάδελφοι, θα ήθελα καταρχάς να εκφράσω την πλήρη διαφωνία μου με την έκθεση του συναδέλφου μας Evans, η οποία περιέχει πάρα πολύ φιλελεύθερες απόψεις, για να μην πω εξαιρετικά φιλελεύθερες.
Το να τον ακούω να αρνείται το γεγονός ότι οι κρατικές ενισχύσεις είχαν μειωθεί κατά την περίοδο 1994-1998, ενώ και η ίδια η Επιτροπή παραδέχεται αυτή τη μείωση, είναι κάτι τουλάχιστον περίεργο.
Αλλά υπάρχει και κάτι ακόμα πιο σοβαρό, το να τον βλέπω να επιμένει, με τέτοια ψύχωση, στον ιδιάζοντα χαρακτήρα της κρατικής ενίσχυσης, ενώ και η ίδια η Συνθήκη προβλέπει αυτές τις ενισχύσεις όταν πρόκειται για την επίτευξη στόχων που προσδιορίζονται από τις ίδιες τις συνθήκες, στόχων όπως το περιβάλλον ή η κοινωνική συνοχή, και ενώ και η ίδια η Ευρωπαϊκή Επιτροπή παραδέχεται ότι ορισμένες πολιτικές δεν μπορούν να υποστηριχθούν αποκλειστικά και μόνο από τις δυνάμεις της αγοράς. αυτοί είναι οι διάφοροι λόγοι που με κάνουν να μην υποστηρίξω αυτήν την έκθεση ως έχει.
Αλλά ακόμα και αν μπορούσα να ταυτιστώ με τα αιτήματα αφενός για περισσότερη διαφάνεια όσον αφορά τις κρατικές ενισχύσεις, και αφετέρου για ενημέρωση του Κοινοβουλίου όσον αφορά την κανονικότητα των ενισχύσεων που εγκρίνονται από τη Επιτροπή, εξακολουθώ να υπεραμύνομαι της διατήρησης των κρατικών ενισχύσεων για την ανάπτυξη της κοινωνικής συνοχής, της έρευνας, της καινοτομίας, της προστασίας του περιβάλλοντος, έτσι ώστε να αντισταθμίσουμε τα κενά της αγοράς, να προωθήσουμε την ευρωπαϊκή ανταγωνιστικότητα έναντι των ξένων χωρών, να αντιμετωπίσουμε τους δόλιους χειρισμούς των ανταγωνιστριών χωρών, όπως είναι η περίπτωση της Κορέας για τις ναυπηγικές κατασκευές.
Θα ήθελα να προσθέσω ότι ο έλεγχος των κρατικών ενισχύσεων πρέπει να γίνεται μέσα στο στενό πλαίσιο των διατάξεων των συνθηκών και όχι σε σχέση με την κυρίαρχη φιλελεύθερη ιδεολογία.
Ανάμεσα στο παντοδύναμο κράτος, το οποίο κανείς δεν θέλει πια, και στο καθόλου κράτος, που δεν είναι παρά η σύγχρονη μορφή του νόμου του πιο ισχυρού, αυτό που πολλοί αποκαλούν ευρωπαϊκό κοινωνικό μοντέλο απαιτεί από εμάς τη διαρκή αναζήτηση ισορροπίας μεταξύ αυτού που μπορεί να ρυθμίσει η αγορά και αυτού που η δημόσια εξουσία οφείλει να ρυθμίσει.
Κύριε Πρόεδρε, κυρίες και κύριοι συνάδελφοι, την εβδομάδα αυτή θα συζητήσουμε και για την έκθεση Montfort, με την οποία το Κοινοβούλιο θέλει να προωθήσει το επιχειρηματικό πνεύμα.
Γι' αυτό και επιβάλλεται να εκτιμήσουμε ιδιαίτερα θετικά τρία πράγματα στη συζήτηση αυτή.
Πρώτον, το γεγονός ότι έχει διατυπωθεί μια Ευρωπαϊκή Χάρτα Θεμελιωδών Δικαιωμάτων, όπου στο άρθρο 16 αναφέρεται το δικαίωμα της επιχειρηματικής ελευθερίας, μια και μόνον αυτό εγγυάται έναν έντιμο ανταγωνισμό.
Προστατεύει τους καταναλωτές και τους επενδυτές.
Δεύτερον, πρέπει να εκτιμήσουμε θετικά το αξιόλογο βιβλίο του Karel van Miert, στο οποίο μπορεί κανείς να διαβάσει με ποια μέσα οι επιχειρηματίες ασκούν πιέσεις σε άλλους.
Γι' αυτό και, τρίτον, συγχαίρω την Επιτροπή και όλους τους συνεργάτες της για τις ενέργειες και τις αποφάσεις της στον τομέα της πολιτικής ανταγωνισμού, με επικεφαλής εσάς τώρα, καθηγητά κ. Monti, και παλαιότερα τον κ. Karel van Miert.
Σχετικά με το θέμα, συντάξατε μια ανακοίνωση όσον αφορά την κοινωνική πρόνοια και παρουσιάσατε για άλλη μια φορά τη νομική κατάσταση.
Η ανακοίνωση περιέχει τρία σωστά μηνύματα.
Πρώτον, τα κράτη μέλη έχουν δικαίωμα να ορίσουν όλα όσα περιλαμβάνονται στο εν λόγω θέμα.
Δεύτερον, τα κράτη μέλη έχουν δικαίωμα να παρέχουν και τα μέσα, σε περίπτωση που τέτοιες παροχές δεν εξασφαλίζονται διαφορετικά.
Και τρίτον - κι αυτό περιλαμβάνεται στην παρούσα συζήτηση - δεν μπορεί να υπάρξει χώρος στον οποίο να μην ισχύει το δίκαιο του ανταγωνισμού.
Έτσι πρέπει να αντιληφθούμε και τον κίνδυνο επιστροφής στον εθνικισμό, ο οποίος, όμως, δεν μπορεί να άρει τη γενική ισχύ του κοινοτικού δικαίου.
Γι' αυτό και τα άρθρα στις προτάσεις ψηφισμάτων είναι ιδιαίτερα πολύτιμα, καθώς επισημαίνουν το γεγονός, συμπεριλαμβανομένης και της αναγκαίας διαφάνειας.
Καθηγητά κ. Monti, σχετικά με το συγκεκριμένο θέμα προτείνω το εξής: Διευκρινίστε παρακαλώ πιο νωρίς ότι οι ενισχύσεις εκκίνησης - τις οποίες τα κράτη μέλη χειρίζονται προς το παρόν με πολύ διαφορετικούς τρόπους, όπως λ.χ. στον τομέα των ανανεώσιμων μορφών ενέργειας - τυγχάνουν της προστασίας σας καθ' όλη τη διάρκεια της περιόδου ισχύος τους, ακόμη και αν στο μεταξύ η Ένωση προχωρήσει συνολικά - πράγμα που ελπίζω -σε καλύτερα μέτρα ενίσχυσης.
, συντάκτρια της γνωμοδότησης Επιτροπής Νομικών Θεμάτων και Εσωτερικής Αγοράς.
(ES) Κύριε Πρόεδρε, καταρχάς θα ήθελα να ζητήσω συγνώμη που έφτασα καθυστερημένα.
Κατά δεύτερον, θα ήθελα να επικροτήσω το έργο της κυρίας Riis-Jψrgensen, με την οποία είχα μια θαυμάσια και εποικοδομητική σχέση.
Και, προφανώς, κύριε Πρόεδρε, παρότι η γνωμοδότησή μου αφορά την 29η έκθεση της Επιτροπής επί της πολιτικής ανταγωνισμού, δεν μπορούμε αυτή τη στιγμή να μην κοιτάξουμε το παρελθόν αλλά μόνο για να πάρουμε μαθήματα για το μέλλον.
Ειπώθηκε - και θα αναφερθώ μόνο σε αυτά που έχουν ειπωθεί μέχρι στιγμής - ότι αυτή τη στιγμή ο ανταγωνισμός είναι το σημαντικότερο θέμα για την κοινωνία μας, είναι η κινητήρια δύναμη της εξέλιξης της κοινωνίας μας, προπαντός εδώ στην Ευρώπη.
Με μια γρήγορη ανασκόπηση βλέπουμε ότι η βιομηχανία μπαίνει στον ανταγωνισμό με την Συνθήκη της Ρώμης, ότι αυτός ο ανταγωνισμός επεκτείνεται επίσης στον τομέα των υπηρεσιών με την ενιαία αγορά, ότι με το ευρώ φτάνει και στις χρηματοπιστωτικές υπηρεσίες, ότι τώρα πλέον, ωθούμενος από τον διεθνή ανταγωνισμό και από τις νέες τεχνολογίες, πλησιάζει στον ευρύ τομέα των τηλεπικοινωνιών και, τέλος, σήμερα εισέρχονται σε αυτήν την πολιτική ανταγωνισμού και οι αποκλειστικοί τομείς , τα πραγματικά οχυρά της εξουσίας, οι τομείς αποκλειστικότητας του κράτους.
Έτσι, κύριε Πρόεδρε, πρέπει να συνειδητοποιήσουμε ότι η πολιτική της Επιτροπής, ενώπιον ορισμένων κρατών που παύουν να είναι παραγωγοί για να γίνουν ρυθμιστές, πρέπει απαραιτήτως να αλλάξει και από αυτήν την άποψη η παρούσα έκθεση αποτελεί τμήμα αυτής της σημαντικής εξέλιξης.
Η Επιτροπή Νομικών Θεμάτων και Εσωτερικής Αγοράς, κατά τη γνώμη της, δεν έκανε άλλο από το να επισημάνει κάτι που ειπώθηκε επανειλημμένα: ότι χρειαζόμαστε σαφείς κανόνες, γιατί είναι ο μόνος τρόπος να γνωρίζουμε ποιοι είναι οι κανόνες του παιχνιδιού.
Δεν μπορούμε να τα αφήνουμε όλα στην αγορά χωρίς καμία ρύθμιση.
Χρειαζόμαστε κανόνες σαφείς και - επιμένω - επαρκούς επιπέδου και έκτασης.
Σε καμία περίπτωση δεν αρκούν οι ερμηνείες ή οι ερμηνευτικές ανακοινώσεις.
Και, φυσικά, σε αυτή τη διαδικασία της αποκέντρωσης, η πολιτική της Επιτροπής, την οποία επικροτούμε και υποστηρίζουμε στην Επιτροπή Νομικών Θεμάτων και Εσωτερικής Αγοράς, δεν μπορεί να αποβεί εις βάρος των μικρομεσαίων επιχειρήσεων, εις βάρος των πολιτών.
Θα τελειώσω με μια φράση του φιλοσόφου του Δικαίου John Rawls: οι ανισότητες είναι πάντα δικαιολογημένες όταν ανεβάζουν το επίπεδο του συστήματος και υποστηρίζουν τους πιο αδύναμους χωρίς να θίγουν τα θεμελιώδη δικαιώματα.
Κύριε Επίτροπε, η μεγάλη πρόκληση για την Επιτροπή είναι να γνωρίζει έως πού ισχύει αυτό στην καθολική υπηρεσία, στη δημόσια υπηρεσία.
.
Κύριε Πρόεδρε, αξιότιμοι κύριοι βουλευτές, ευχαριστώ την Επιτροπή Oικονομικής και Νομισματικής Πολιτικής και γενικότερα το Κοινοβούλιο για το μεγάλο ενδιαφέρον που επέδειξε για άλλη μια φορά για τα θέματα του ανταγωνισμού.
Απευθύνω ιδιαίτερες ευχαριστίες στην κ. Riis- Jψrgensen για την πολύτιμη συμβολή της ως εισηγήτριας της 29ης έκθεσης για την πολιτική ανταγωνισμού.
Ευχαριστώ επίσης ιδιαίτερα τον κ. Evans για την έξοχη έκθεσή του σχετικά με τη νομοθεσία για τις κρατικές ενισχύσεις της σιδηροχαλυβουργίας και για την ογδόη επισκόπηση των κρατικών ενισχύσεων στην Ευρωπαϊκή Ένωση.
Και οι τρεις εκθέσεις αποκτούν συγκεκριμένο και σημαντικό νόημα στο πλαίσιο των προσπαθειών της Επιτροπής να αυξήσει τη διαφάνεια της πολιτικής της για τον ανταγωνισμό και να εξηγήσει στους πολίτες τις παρεμβάσεις της.
Σχετικά με την εξήγηση της πολιτικής για τον ανταγωνισμό θέλω να πω ότι είμαι ιδιαίτερα ευτυχής για την επιτυχία που σημείωσαν οι δύο πρώτες ευρωπαϊκές ημέρες του ανταγωνισμού, που φέτος έλαβαν χώρα στις 9 Ιουνίου στη Λισαβόνα και στις 17 Οκτωβρίου στο Παρίσι.
Πρόκειται για μια ιδέα που γεννήθηκε στο Ευρωπαϊκό Κοινοβούλιο και προωθήθηκε από το Κοινοβούλιο και την Επιτροπή.
Πιστεύω ότι έχουμε αρχίσει να κάνουμε μαζί ορισμένα βήματα για να εξηγήσουμε καλύτερα αυτή την πολιτική στους πολίτες.
Θέλω να υπογραμμίσω ότι πάρα πολλά πράγματα που άκουσα και ορισμένα σημεία που περιλαμβάνονται στα ψηφίσματα με βρίσκουν απόλυτα σύμφωνο.
Στο χρόνο που διαθέτω, κύριε Πρόεδρε, θα ήθελα να θίξω τα εξής τρία σημεία: τον εκσυγχρονισμό του κοινοτικού δικαίου για τον ανταγωνισμό, την δραστηριότητα που διεξήχθη το 1999 στην εφαρμογή των κανόνων ανταγωνισμού και το θέμα των κρατικών ενισχύσεων.
Σχετικά με τον εκσυγχρονισμό θα προσπαθήσω, παραμένοντας εντός των ορίων, να θίξω ορισμένα από τα άκρως ενδιαφέροντα ερωτήματα που τέθηκαν.
Η ετήσια έκθεση για την πολιτική του ανταγωνισμού εστιάζει την προσοχή της στην ανάγκη εκσυγχρονισμού του νομοθετικού και ερμηνευτικού πλαισίου του κοινοτικού δικαίου του ανταγωνισμού στους τομείς, αφενός, της αντιμονοπωλιακής νομοθεσίας και, αφετέρου, των κρατικών ενισχύσεων.
Δεν υπεισέρχομαι σε λεπτομέρειες των μεταρρυθμιστικών σχεδίων που έχουν πρόσφατα ολοκληρωθεί ή που βρίσκονται ακόμα στη φάση της επεξεργασίας, διότι αυτά αποτέλεσαν ή θα αποτελέσουν αντικείμενο ειδικών διαπραγματεύσεων με το Κοινοβούλιο, στα πλαίσια ενός εποικοδομητικού διαλόγου που εκτιμώ τα μέγιστα.
Αναφορικά με τις κρατικές ενισχύσεις, θεωρώ ότι ο κανονισμός διαδικασίας που τέθηκε σε ισχύ το 1999 αποτελεί ένα σημαντικό αποτέλεσμα.
Αυξάνει τη διαφάνεια και παγιώνει τους όρους υπό τους οποίους πρέπει να λαμβάνονται οι αποφάσεις σχετικά με τις κρατικές ενισχύσεις.
Όσον αφορά την αντιμονοπωλιακή νομοθεσία, την 27η Σεπτεμβρίου η Επιτροπή υιοθέτησε μια πρόταση κανονισμού επί του θέματος.
Ήδη στη φάση επεξεργασίας αυτής της πρότασης ελήφθησαν υπόψη πολυάριθμες παρατηρήσεις που είχαν διατυπωθεί από το Κοινοβούλιο κατά τη διαβούλευση για τη Λευκή Βίβλο.
Ιδιαίτερη προσοχή δόθηκε στις ανησυχίες που είχε εκφράσει το Κοινοβούλιο σχετικά με τα θέματα επανεθνικοποίησης και βεβαιότητας του δικαίου.
Θέλω, κατά συνέπεια, να διαβεβαιώσω τους κκ.
Palacio και Karas, καθώς και τους άλλους βουλευτές που παρενέβησαν επ' αυτών των σημείων, ότι ο κανονισμός λαμβάνει ευρύτατα υπόψη του τις ανησυχίες τους.
Αναμένω τώρα τη μετάβαση στην επόμενη φάση του διαλόγου των δύο οργάνων μας σχετικά με αυτές τις νομοθετικές προτάσεις, με τη βεβαιότητα ότι θα είναι εξ ίσου εποικοδομητική με την πρώτη.
Όπως γνωρίζετε, στις 9 και 10 Νοεμβρίου η Επιτροπή και το Κοινοβούλιο διοργανώνουν από κοινού στο Φρίμπουργκ μια διάσκεψη σχετικά με αυτή τη μεταρρύθμιση, διάσκεψη που για πρώτη φορά προτάθηκε στο ψήφισμά σας για τη Λευκή Βίβλο.
Το δεύτερο σημείο μου είναι η εφαρμογή των κανόνων ανταγωνισμού κατά τη διάρκεια του 1999.
Κατά το έτος αυτό μεγάλος υπήρξε ο αριθμός των περιπτώσεων που ζήτησαν να κάνουν χρήση σημαντικών κονδυλίων, τα οποία και χορηγήθηκαν με επίσημες αποφάσεις.
Εκτιμώ, μεταξύ των άλλων, το αίτημά σας για αύξηση των ανθρωπίνων πόρων.
Η Επιτροπή συνέχισε να παρεμβαίνει με αποφασιστικότητα, ιδίως έναντι των καρτέλ και των καταχρήσεων δεσπόζουσας θέσης.
Όπως και για το θέμα των συγχωνεύσεων, για λόγους οικονομίας χρόνου και προτιμώντας να προσπαθήσω να απαντήσω σε ορισμένες από τις ειδικές ερωτήσεις, παραλείπω τις βασικές περιπτώσεις - που ωστόσο υπήρξαν πολυάριθμες - των παρεμβάσεων.
Το τρίτο σημείο είναι αυτό των κρατικών ενισχύσεων.
Σχετικά και με την ογδόη επισκόπηση, σημειώνω με ικανοποίηση την υποστήριξη που εξακολουθεί να μας παρέχει το Κοινοβούλιο.
Εκτιμώ τις προτάσεις που διατύπωσε το Κοινοβούλιο σχετικά με την μελλοντική ανάπτυξη αυτών των γνωστικών εργαλείων, που εκτός από την απογραφή θα περιλαμβάνουν το μητρώο και τον πίνακα επιδόσεων.
Πρέπει να πω στον κ. Evans, καθώς και στους άλλους βουλευτές που παρενέβησαν επί του συγκεκριμένου θέματος, ότι επιβεβαιώνω πως θα είμαστε σε θέση να παρουσιάσουμε τις πρώτες εκδόσεις του μητρώου και του πίνακα επιδόσεων - και η κ. Riis Jψrgensen υποστηρίζει αυτή την ιδέα - εντός του Ιουνίου του 2001 και ελπίζω ότι η διαφάνεια θα αποτελέσει ένα σημαντικό συμπληρωματικό εργαλείο σχετικά με την εφαρμογή των νομικών μέσων για τον έλεγχο των κρατικών ενισχύσεων.
Κύριε Πρόεδρε, θέλω τώρα να επανέλθω τουλάχιστον σε ορισμένα από τα ειδικά σημεία που αναφέρθηκαν.
Πολλοί βουλευτές - η κ. Riis-Jψrgensen, ο κ. Schmidt, ο κ. Blokland και η κ. Kauppi - έθεσαν το πρόβλημα των μεγάλων εταιρειών που λειτουργούν σε σχετικά μικρές χώρες.
Δεν θα μπορούσαμε να δημιουργήσουμε έναν χαλαρότερο καθορισμό της αγοράς αναφοράς εκεί σε περιπτώσεις συγχωνεύσεων;
Εάν η αγορά αναφοράς, βάσει των αναλύσεων που έχουν διεξαχθεί, τυχαίνει να είναι εθνικού εύρους, πρέπει να καταλάβετε ότι το να κάνουμε αυτό που προτείνετε ισούται με την εισαγωγή διακρίσεων εις βάρος των καταναλωτών και των πελατών στις εν λόγω εθνικές αγορές.
Ο στόχος προς τον οποίο πρέπει από κοινού να εργαστούμε είναι να δημιουργήσουμε σταδιακά στην αγορά την πραγματικότητα μιας ενιαίας αγοράς που θα υπερβαίνει την εθνική αγορά.
Ειδάλλως, ο τρόπος που θα εξυπηρετούσαμε τον σκοπό μας να βοηθήσουμε τον ανταγωνισμό και τους καταναλωτές θα ήταν διεστραμμένος.
Αναφορικά με τη συγκεκριμένη υπόθεση των Volvo-Scania, προσθέτω ότι είμαι σίγουρος πως πίσω από τα σχόλια πολλών ομιλητών κρύβεται η πεποίθηση ότι και οι δύο εταιρίες κατάφεραν να βρουν λύσεις που καθιστούν την περαιτέρω διεθνή ανάπτυξή τους συμβατή με την προάσπιση των συμφερόντων του ανταγωνισμού και των καταναλωτών σε εκείνες τις αγορές.
Θα έπρεπε να θεσπίσουμε ένα πάνελ ανεξάρτητων εμπειρογνωμόνων για την αξιολόγηση των συγχωνεύσεων;
Η χρησιμοποίηση εξωτερικών εμπειρογνωμόνων είναι χρήσιμη και ήδη γίνεται σε κάποιες περιπτώσεις.
Μολαταύτα, η Επιτροπή δεν πρέπει και δεν πρόκειται να εκχωρήσει την τελική της ευθύνη για τη λήψη αποφάσεων σε κάποιο εξωτερικό σώμα.
Είναι δική μας ευθύνη αυτή.
Μπορεί κατά καιρούς να είναι δύσκολη δουλειά αλλά είναι δικό μας καθήκον.
Όσον αφορά το πρόβλημα του αξιωματούχου της ΓΔ Ανταγωνισμού που παραιτήθηκε, έχω ήδη εκφράσει τη λύπη μου για την παραίτηση του.
Η περαιτέρω ενίσχυση του δικαιώματος υπεράσπισης, η διαφάνεια των διαδικασιών, περιλαμβανομένης της ενισχυμένης θέσης του συμβούλου ακροάσεων, είναι όλα πράγματα που υποστηρίζω ένθερμα και τα οποία σκέφτομαι αυτόν τον καιρό, λαμβάνοντας υπόψη διάφορες απόψεις από πολλές πλευρές, συμπεριλαμβανομένων και των χρήσιμων ιδεών του συγκεκριμένου αξιωματούχου πριν παραιτηθεί.
Όσον αφορά την Κορέα, ο κ. Lamy θα παρευρεθεί εδώ αργότερα αυτή την εβδομάδα και θα είναι σε καλύτερη θέση να σας ενημερώσει για τις τελευταίες εξελίξεις.
Εγώ μπορώ μόνο να δηλώσω την προσωπική μου πεποίθηση ότι, οποιαδήποτε επέκταση των κρατικών ενισχύσεων προς τα ναυπηγεία δεν θα είναι η κατάλληλη δράση για μια κατάσταση που απαιτεί άλλου τύπου παρεμβάσεις.
Κύριε Evans, συμμερίζομαι σε μεγάλο βαθμό την ανησυχία σας για το θέμα των κρατικών ενισχύσεων στον τομέα των χρηματοοικονομικών υπηρεσιών.
Θα ασχοληθούμε με αυτό το θέμα με αποφασιστικότητα.
Κύριε Rapkay, ήταν εξαιρετικά σημαντικό για την Επιτροπή να εξασφαλίσει την υποστήριξη του Ευρωπαϊκού Κοινοβουλίου για την προώθηση της πολιτικής ανταγωνισμού και δεν αισθάνομαι ότι η εν λόγω υποστήριξη θα μειωθεί.
Όταν κοιτάζω τα ψηφίσματα που συζητούμε σήμερα, βλέπω ότι η πολιτική της Επιτροπής ταυτίζεται σε πολύ μεγάλο βαθμό με την αυστηρή εφαρμογή αυτών των ψηφισμάτων.
Ειδικά στον τομέα των κρατικών ενισχύσεων, δεν πρέπει να υποτεθεί ότι η Επιτροπή είναι υπέρ μιας αφηρημένης ή υπερφιλελεύθερης πολιτικής.
Οι κρατικές ενισχύσεις έχουν τη θέση τους αλλά είναι γεγονός ότι σε πολλές περιπτώσεις ο τρόπος που τελικά εφαρμόζονται υπερβαίνει κατά πολύ τα επιτρεπτά όρια που θέτει η Συνθήκη και οι κατευθυντήριες γραμμές.
Πιστέψτε με, όμως, ότι σίγουρα βλέπω την πολιτική ανταγωνισμού ως ένα μέσο για μια κοινωνική οικονομία της αγοράς.
Όσο πιο σθεναρά εφαρμόζεται ο ανταγωνισμός τόσο καλύτερη τείνει να είναι η αγορά.
Υπάρχει ευρύ πεδίο για τις κοινωνικές πτυχές, αρκεί να μην τις ανακατεύουμε κατά τρόπο αδιαφανή με τη λειτουργία της αγοράς.
Αξιότιμε κύριε Della Vedova, η παρουσία των δημόσιων επιχειρήσεων θέτει προβλήματα ανταγωνισμού και - παρότι αληθεύει και οφείλω να το επιβεβαιώσω, φυσικά, πως η Συνθήκη επιβάλλει την ουδετερότητα σχετικά με την ιδιωτική ή τη δημόσια ιδιοκτησία - είναι δυνατή η παρέμβαση σε περίπτωση στρεβλώσεων : τα μέσα είναι εκείνα που επισημάνατε και εσείς ο ίδιος, τα μέσα σχετικά με τον έλεγχο των κρατικών ενισχύσεων, της κατάχρησης της δεσπόζουσας θέσης.
Αναφέρατε τη Deutsche Post: για παράδειγμα, σχετικά με τη Deutsche Post βρίσκονται σε εξέλιξη διαδικασίες της Επιτροπής και από τις δύο αυτές απόψεις και σας διαβεβαιώ πως η Επιτροπή δεν εννοεί ότι το συνημμένο στη Συνθήκη του Αμστερνταμ πρωτόκολλο σχετικά με τη δημόσια ραδιοτηλεόραση δημιουργεί μια επιφύλαξη που εμποδίζει τον κατάλληλο έλεγχο των κρατικών ενισχύσεων και σε αυτόν τον τομέα.
Για αυτό, και γενικότερα για τα θέματα των κρατικών ενισχύσεων, θα ήθελα να αναφερθώ στην ανακοίνωση της Επιτροπής της 20ης Σεπτεμβρίου σχετικά με τις υπηρεσίες γενικού οικονομικού ενδιαφέροντος.
Κύριε Πρόεδρε, πιστεύω ότι έχω ήδη υπερβεί τον επιτρεπόμενο χρόνο.
Ζητώ συγνώμη από εκείνους στους οποίους δεν μπόρεσα να δώσω μία απάντηση.
Θα ήθελα πάντως να τελειώσω με μια φράση από την έκθεση της Νομικής Επιτροπής, κυρία Palacio.
Αναφέρει λοιπόν εκείνη η έκθεση:
"Πολύ συχνά, οι αποφάσεις της Επιτροπής στον τομέα του ανταγωνισμού παρουσιάζονται στον τύπο ως ήττες των εθνικών συμφερόντων αντί για νίκες της εσωτερικής αγοράς και των καταναλωτών."
Πρόθεσή μας είναι να έχουμε όλο και περισσότερες τέτοιες νίκες και να είμαστε όλο και καλύτερα σε θέση να τις εξηγούμε στους Ευρωπαίους καταναλωτές και στους Ευρωπαίους πολίτες.
Φυσικά το Κοινοβούλιο έχει να διαδραματίσει έναν πολύ σημαντικό ρόλο σε αυτό το θέμα.
Κύριε Πρόεδρε, θέλω μόνο να διευκρινίσω κάτι στον κύριο Επίτροπο.
Δε θα τολμούσα να μιλήσω εξ ονόματος ολοκλήρου του Σώματος, πριν καν ψηφίσουμε επί του θέματος.
Θέλω μόνο να πω ότι μίλησα εδώ εξ ονόματος της δεύτερης σε μέγεθος πολιτικής ομάδας και εξέφρασα μια ανησυχία που πράγματι υπάρχει στην ομάδα μας.
Αν μάλιστα ακούσατε προσεκτικά το συνάδελφο Caudron, θα είδατε πως δεν είναι μόνο δική μου ανησυχία, αλλά ανησυχία κι ενός άλλου συναδέλφου.
Μίλησα, λοιπόν, μόνον εξ ονόματος της ομάδας μου και όχι εξ ονόματος ολοκλήρου του Κοινοβουλίου.
Η συζήτηση έληξε.
Η ψηφοφορία θα διεξαχθεί αύριο, στις 12.30.
Μεσοπρόθεσμη οικονομική στήριξη του ισοζυγίου πληρωμών των κρατών μελών
Η ημερήσια διάταξη προβλέπει τη συζήτηση της έκθεσης (Α5-0277/2000) της κ. Sartori, εξ ονόματος της Επιτροπής Oικονομικής και Νομισματικής Πολιτικής, σχετικά με την έκθεση της Επιτροπής προς το Συμβούλιο και το Ευρωπαϊκό Κοινοβούλιο για την εξέταση του ενιαίου μηχανισμού μεσοπρόθεσμης οικονομικής στήριξης του ισοζυγίου πληρωμών των κρατών μελών [COM(1999) 628 - C5-0307/2000 - 2000/0807 (CNS)].
Κύριε Πρόεδρε, αξιότιμοι κύριοι βουλευτές, παρουσιάζω σήμερα στο Σώμα, εξ ονόματος της Επιτροπής Oικονομικής και Νομισματικής Πολιτικής, μια πρόταση ψηφίσματος επί της έκθεσης της Επιτροπής σχετικά με τον ενιαίο μηχανισμό μεσοπρόθεσμης οικονομικής στήριξης του ισοζυγίου πληρωμών των κρατών μελών.
Σήμερα η οικονομική στήριξη διέπεται από τον κανονισμό αριθ.
1969 του 1988 του Συμβουλίου Υπουργών.
Αυτός ο μηχανισμός μπορεί να ενεργοποιηθεί ή κατόπιν αιτήσεως ενός κράτους μέλους ή σύμφωνα με το άρθρο 119 της Συνθήκης περί ιδρύσεως της Ευρωπαϊκής Κοινότητας, μίας διάταξης που παραμένει εν ισχύ κατά την τρίτη φάση της Οικονομικής και Νομισματικής Ένωσης για τα κράτη που αποτελούν αντικείμενο παρέκκλισης, επί του παρόντος για τη Δανία, το Ηνωμένο Βασίλειο και τη Σουηδία.
Αυτός ο κανονισμός και αυτή η πρόταση κανονισμού συνένωσαν δύο μηχανισμούς, ήτοι τη μεσοπρόθεσμη οικονομική στήριξη και τον μηχανισμό των κοινοτικών δανείων που προορίζονται για τη μεσοπρόθεσμη οικονομική στήριξη του ισοζυγίου πληρωμών των κρατών μελών, σε έναν ενιαίο μηχανισμό μεσοπρόθεσμης οικονομικής στήριξης.
Με την πρόταση αυτή παρεμβαίνουμε στο ανώτατο όριο του μηχανισμού.
Το γεγονός ότι σήμερα μόνον τρεις χώρες μπορούν να επωφεληθούν από αυτόν τον μηχανισμό μας οδηγεί στην υπόθεση ότι το μέχρι σήμερα διαθέσιμο ποσόν, το οποίο ανέρχεται σε 16 δισ. ευρώ, θα μπορούσε να αναθεωρηθεί.
Ταυτόχρονα, το παρελθόν μας κάνει να σκεφτούμε ότι δεν μπορεί να μειωθεί δραστικά, ακριβώς διότι η εμπειρία που διαθέτουμε δείχνει ότι και την τελευταία φορά που χρησιμοποιήθηκε αυτός ο μηχανισμός, το 1993, ότι το χορηγηθέν δάνειο ήταν της τάξεως των 8 δις ευρώ.
Κατά συνέπεια, ακόμα και αν η αύξηση της σύγκλισης των κρατών μειώνει την πιθανότητα ενεργοποίησης του μηχανισμού, στην περίπτωση κατά την οποία θα χρειαστεί να ενεργοποιηθεί συγχρόνως από περισσότερα κράτη θα πρέπει να διαθέτει τους ανάλογους πόρους.
Αυτός είναι ο λόγος για τον οποίο προτείνουμε να μειωθεί μόνο από 16 σε 12 δισ. ευρώ το διαθέσιμο ποσόν.
Στο ψήφισμα που καταθέτω έχει ληφθεί επίσης υπόψη η υπόθεση να μελετήσουμε την σύσταση ενός κατάλληλου μηχανισμού στήριξης του ισοζυγίου πληρωμών των υποψηφίων κρατών.
Είναι σαφές ότι πρόκειται για μια υπόθεση που κοιτάζει προς το μέλλον και που κατά συνέπεια σήμερα δεν βαρύνει την κατάσταση που βιώνουμε, αλλά είναι μια υπόθεση που θεώρησα ότι θα μπορούσε, τουλάχιστον, να τύχει βαθύτερης μελέτης για να μας βρει προετοιμασμένους οποτεδήποτε αυτά τα προβλήματα ήθελαν παρουσιαστεί.
.
Κύριε Πρόεδρε, ευχαριστώ την κ. Sartori για την εισήγησή της, την οποία εκτιμήσαμε τα μέγιστα.
Στόχος της παρούσης έκθεσης της Επιτροπής είναι να παράσχει μια βάση για την εξέταση του ενιαίου μηχανισμού μεσοπρόθεσμης οικονομικής στήριξης και για την ενδεχόμενη αναθεώρησή του.
Ο μηχανισμός χρηματοδότησης ενεργοποιεί το άρθρο 119 της Συνθήκης της ΕΟΚ, που παραμένει εν ισχύ κατά την τρίτη φάση της Οικονομικής και Νομισματικής Ένωσης μόνο για τα κράτη μέλη που δεν συμμετέχουν στο ενιαίο νόμισμα.
Η τελευταία εξέταση έλαβε χώρα τον Οκτώβριο του 1997 επί τη βάσει μιας έκθεσης που συνέταξε η Επιτροπή.
Στην περίπτωση εκείνη το Συμβούλιο ενέκρινε την θέση της Επιτροπής, σύμφωνα με την οποία ο μηχανισμός έπρεπε να διατηρηθεί, και αποφάσισε ότι μια νέα εξέταση, σύμφωνα με την ίδια διαδικασία, θα ήταν απαραίτητη υπό το φως των αλλαγών που συνδέονται με την έναρξη της τρίτης φάσης.
Κατά συνέπεια, η Επιτροπή υποχρεούται να υποβάλει μια έκθεση στο Συμβούλιο, ώστε αυτό να μπορέσει να προβεί στη νέα εξέταση του μηχανισμού.
Οι κυριότερες συστάσεις της έκθεσης είναι τρεις.
Πρώτη σύσταση: ο ενιαίος μηχανισμός πρέπει να διατηρηθεί, καθόσον αποτελεί μέσον ενεργοποίησης του άρθρου 119 της Συνθήκης, το οποίο θα εξακολουθήσει να εφαρμόζεται στα κράτη μέλη που δεν ανήκουν στη ζώνη του ευρώ.
Για όσον καιρό αυτά τα κράτη μέλη δεν συμμετέχουν στο ενιαίο νόμισμα, όπως ακριβώς και όλα τα νέα μέλη της Κοινότητας, ενδέχεται να συναντήσουν προβλήματα σχετικά με το ισοζύγιο πληρωμών τους και να θελήσουν επομένως να κάνουν χρήση του υπό συζήτηση μηχανισμού.
Εξετάζοντας το υπάρχον επίπεδο οικονομικής και νομισματικής ολοκλήρωσης, η πιθανότητα να συναντήσουν ορισμένα κράτη μέλη δυσκολίες με το ισοζύγιο πληρωμών τους είναι εξαιρετικά χαμηλές από θεσμικής απόψεως.
Παρόλα αυτά, ο μηχανισμός πρέπει να παραμείνει εν ισχύ.
Δεύτερη σύσταση: η πιθανότητα προσφυγής σε πιστώσεις που χορηγούνται από άλλα κράτη μέλη για τη χρηματοδότηση των συμπεφωνημένων δανείων στα πλαίσια του μηχανισμού θα πρέπει να καταργηθεί, καθότι για διάφορους λόγους δεν έχει ποτέ χρησιμοποιηθεί.
Στο μέλλον, η προσφυγή στην κεφαλαιαγορά θα πρέπει να παραμένει η μοναδική πιθανή επιλογή.
Τρίτη και τελευταία σύσταση: η μείωση του αριθμού των κρατών μελών που θα μπορούσαν σήμερα να ζητήσουν αυτό το είδος οικονομικής στήριξης, καθώς επίσης και η ανάγκη κάλυψης των δυνητικών αναγκών των νέων κρατών μελών, δικαιολογούν τη μείωση του ανώτατου ορίου παρέμβασης που προβλέπει ο μηχανισμός από 16 δισ. σε 12 δισ. ευρώ.
Η Επιτροπή Oικονομικής και Νομισματικής Πολιτικής κατήρτισε μία γνωμοδότησης, την οποία διαβίβασε στην Προεδρία στις 14 Ιουλίου 2000.
Η εν λόγω επιτροπή θεωρεί πως τα συμπεράσματα της ανάλυσης του ενιαίου μηχανισμού από την Επιτροπή συμφωνούν με τις θέσεις της.
Σας ευχαριστώ, κύριε Επίτροπε.
Η συζήτηση έληξε.
Η ψηφοφορία θα διεξαχθεί αύριο, στις 12.30.
Αγενής πολλαπλασιασμός της αμπέλου
Η ημερήσια διάταξη προβλέπει την συζήτηση της έκθεσης (Α5-0195/2000), της κ. Klaβ, εξ ονόματος της Επιτροπής Ανάπτυξης και Συνεργασίας, σχετικά με την πρόταση οδηγίας του Συμβουλίου που τροποποιεί την οδηγία 68/193/ΕΟΚ περί εμπορίας των υλικών αγενούς πολλαπλασιασμού της αμπέλου [COM(2000) 59 - C5-0090/2000 - 200/0036(CNS)].
Κύριε Πρόεδρε, κύριε Επίτροπε, κυρίες και κύριοι, ευχαριστώ που συζητάμε σήμερα κιόλας την πρόταση οδηγίας του Συμβουλίου που τροποποιεί την οδηγία 68/193/ΕΟΚ, περί εμπορίας υλικών αγενούς πολλαπλασιασμού της αμπέλου, κι ελπίζω σ' ένα θετικό αποτέλεσμα κατά την αυριανή ψηφοφορία.
Από άποψη έκτασης, παραγωγής και κατανάλωσης η ευρωπαϊκή αμπελοκαλλιέργεια κατέχει ηγετική θέση σε παγκόσμια κλίμακα.
Σε πολλά κράτη μέλη η αμπελοκαλλιέργεια αποτελεί ιδιαίτερο και σημαντικό τμήμα της γεωργικής παραγωγής και σε πολλές περιοχές ο τομέας αυτός είναι η μόνη και καθοριστική πηγή γεωργικού εισοδήματος.
Η αμπελοκαλλιέργεια εντοπίζεται συχνά σε περιοχές στις οποίες θα ήταν δύσκολες ή αδύνατες άλλες μορφές γεωργικής δραστηριότητας.
Είναι ένας εξαιρετικά πολυσχιδής τομέας που χαρακτηρίζεται από μακρόχρονη παράδοση και πανάρχαιους πολιτισμούς.
Το αμπελουργικό υλικό αποτελεί τη βάση μιας βέλτιστης αμπελοοινικής παραγωγής όσον αφορά την ποιότητα και την ποσότητα και καθορίζει τους παράγοντες αυτούς για μια χρονική περίοδο 25-40 ετών.
Συνεπώς, το αμπελουργικό υλικό έχει μεγάλη σημασία και είναι πολύ σημαντικό να διασφαλίζεται η βέλτιστη αξιοπιστία του όσον αφορά την ποιότητα και την καθαρότητα των ποικιλιών.
Το εμπόριο και η διακίνηση των υλικών αγενούς πολλαπλασιασμού της αμπέλου διέπεται έως σήμερα από την οδηγία 68/193/ΕΟΚ που εκδόθηκε το 1968.
Το κείμενο της οδηγίας περιέχει διάφορες διατάξεις οι οποίες επιτρέπουν στα κράτη μέλη να παρεκκλίνουν μονομερώς από ορισμένους κανόνες.
Η οδηγία έχει υποστεί έως σήμερα πολλές τροποποιήσεις.
Επιδοκιμάζω το σχέδιο τροποποίησης της Επιτροπής το οποίο συγκεντρώνει με διαφάνεια σ' ένα έγγραφο τις αναγκαίες τροποποιήσεις, ενώ συγχρόνως περιλαμβάνει και νέες τροποποιήσεις που απορρέουν από νέες εξελίξεις και γνώσεις.
Σ' αυτές συγκαταλέγονται λ.χ. τα νέα είδη πολλαπλασιασμού της αμπέλου που παράγονται από έρριζα εμβολιασμένα τμήματα αμπέλου και από πολλαπλασιασμό in vitro.
Η επιδιωκόμενη τώρα εδραίωση της εσωτερικής αγοράς πρέπει να επιδοκιμαστεί απόλυτα.
Είναι κατεπείγουσα ανάγκη να τροποποιηθούν ή να καταργηθούν οι παλιές και απηρχαιωμένες διατάξεις, προκειμένου να αρθούν υφιστάμενα ή δυνητικά εμπόδια του εμπορίου.
Νομίζω πως όσοι ασχολούνται με τον εμβολιασμό της αμπέλου στη Γαλλία πρέπει να μπορούν να εμβολιάζουν και στη γερμανική ή την ιταλική αγορά, όπως και αντίστροφα.
Οι ξεχωριστές ιδιότητες της οινοπαραγωγής και η μετεξέλιξή τους, ιδίως στον τεχνικό και επιστημονικό τομέα, καθιστούν απαραίτητο τον καθορισμό λεπτομερών τεχνικών διατάξεων που θα συμβάλουν στη διασφάλιση των διαδικασιών στην εσωτερική αγορά, θα βελτιώνουν τις προοπτικές εμπορίας και θα προστατεύουν συγχρόνως τα νόμιμα συμφέροντα των καταναλωτών και των παραγωγών.
Έτσι η Επιτροπή οφείλει να δημοσιεύσει έναν κοινό κατάλογο ποικιλιών με βάση τις ανακοινώσεις των κρατών μελών.
Αυτό θα αποφέρει στον ευρωπαίο οινοπαραγωγό μεγαλύτερη ασφάλεια στην εμπορία των προϊόντων του.
Πολλές τροπολογίες περιέχουν καλύτερους ορισμούς για τις διάφορες έννοιες όπως λ.χ. για την έννοια του γονότυπου.
Τα συνοδευτικά έγγραφα και ο έλεγχος είναι πολύ σημαντικά και η Επιτροπή πρέπει να διασφαλίζει ότι θα απαιτείται πανευρωπαϊκά ένα ενιαίο έγγραφο για κάθε παρτίδα.
Υψηλής ποιότητας και υγιή υλικά αγενούς πολλαπλασιασμού της αμπέλου παίζουν σήμερα έναν ολοένα μεγαλύτερο και σημαντικότερο ρόλο.
Η έκθεση απέκτησε ιδιαίτερο ενδιαφέρον τις τελευταίες εβδομάδες.
Η Επιτροπή, συγκεκριμένα, προτείνει τη θέσπιση μιας νομικής βάσης, λαμβάνοντας υπόψη τις γενετικά τροποποιημένες ποικιλίες.
Η πρόταση της Επιτροπής αναφέρεται στην οδηγία 90/220 του Συμβουλίου, στην οποία θα ρυθμισθούν όλα τα γενετικά τροποποιημένα υλικά, μια και θεωρείται οριζόντια οδηγία.
Την ίδια αναφορά κάναμε και στον τομέα των δασών και των υλικών πολλαπλασιασμού τους.
Το ότι η οδηγία 90/220 βρίσκεται ακόμη σε διαδικασία συνδιαλλαγής δε θα έπρεπε να μας εμποδίσει να ακολουθήσουμε και στην άμπελο την ίδια διαδικασία που ακολουθήσαμε στο δάσος και στα υλικά πολλαπλασιασμού του.
Όλες οι τροπολογίες που θα γίνουν στην οδηγία 90/220 κατά τη διαδικασία συνδιαλλαγής θα αφορούν μετέπειτα και την άμπελο.
Προς το παρόν δεν υπάρχει στην αγορά κανένα γενετικά τροποποιημένο υλικό πολλαπλασιασμού, αλλά οι έρευνες βρίσκονται ήδη σε εξέλιξη.
Το αν μελλοντικά δοθεί άδεια για την κυκλοφορία στην αγορά γενετικά τροποποιημένων αμπέλων ή αν οι οινοπαραγωγοί και ο τομέας της αμπελοοινικής οικονομίας απορρίψουν κάτι τέτοιο, αυτό δεν είναι αντικείμενο της παρούσας οδηγίας.
Επί του θέματος θα διεξαχθεί ασφαλώς διεξοδική συζήτηση σε κάποιο άλλο μέρος.
Η σημερινή οδηγία διασφαλίζει ότι θα διατηρηθούν και θα κατοχυρωθούν οι παραδοσιακές ποικιλίες αμπέλου που χαρακτηρίζουν την αμπελοκαλλιέργεια ορισμένων περιοχών.
Η παραδοσιακή αμπελοκαλλιέργεια στην Ευρωπαϊκή Ένωση είναι η δύναμή μας και θα πρέπει να τη στηρίξουμε.
Γι' αυτό και παρακαλώ να τύχει η έκθεση, με την παρούσα της μορφή, της συγκατάθεσης του Σώματος, ώστε να μπορέσει να ωφεληθεί η ευρωπαϊκή εσωτερική αγορά και στον τομέα των υλικών αγενούς πολλαπλασιασμού της αμπέλου.
Κύριε Πρόεδρε, κύριε Επίτροπε, αγαπητοί φίλοι, θελήσαμε την αναβολή της συζήτησης αυτής της έκθεσης, επειδή ενδιαφερόμαστε για τη λογική συνοχή των εργασιών του Κοινοβουλίου έτσι ώστε αυτές να επηρεάζουν τους προσανατολισμούς της ευρωπαϊκής πολιτικής.
Σήμερα, πράγματι, η αναθεώρηση της οδηγίας 90/220 περί ΓΤΟ βρίσκεται σε διαδικασία συνδιαλλαγής.
Θα ήταν απολύτως λογικό να περιμένουμε το τέλος αυτής της διαδικασίας πριν να εντάξουμε, στις οδηγίες και τους κανονισμούς μας, αναφορές στους ΓΤΟ.
Για το λόγο αυτό, κατόπιν προτάσεως της συντάκτριας γνωμοδότησης, η Επιτροπή Περιβάλλοντος, Δημόσιας Υγείας, και Προστασίας των Καταναλωτών, ψήφισε ομόφωνα την απόσυρση των αναφορών στους ΓΤΟ από αυτήν την έκθεση.
Μη μας πούνε ότι κάνουμε λάθος ως προς το θέμα, ότι αυτή η αναθεώρηση δεν έχει καμία επίπτωση στο θέμα των ΓΤΟ, διότι υπάρχει ήδη ένα παρόμοιος κανονισμός για τα δάση.
Επί του παρόντος, πίνουμε κρασί, αλλά δε διατρεφόμαστε ακόμα από την ξυλεία των δασών μας.
Αντίθετα με αυτά που η εκτελεστική επιτροπή και η Επιτροπή Γεωργίας θα ήθελε να μας κάνει να πιστέψουμε, αυτή η αναθεώρηση εισάγει με ύπουλο τρόπο το ανεπανόρθωτο, τη γενετική τροποποίηση των ποικιλιών της αμπέλου.
Αυτό σημαίνει με άλλα λόγια ότι το Ευρωπαϊκό Κοινοβούλιο δίνει έμμεσα το πράσινο φως για να πειραματιστούμε με τους ΓΤΟ για τον πολλαπλασιασμό ή τη βελτίωση των ποικιλιών της αμπέλου.
Γιατί τέτοια βιασύνη;
Ούτε οι αμπελουργοί, ούτε οι έμποροι ούτε οι ιδιοκτήτες αμπέλων το ζητούν.
Ορισμένοι από αυτούς κυκλοφόρησαν, στις 5 Ιουλίου, την έκκληση της Beaune, όπου εκφράζουν όλη τους την ανησυχία για την εισαγωγή των ΓΤΟ στο επάγγελμά τους.
Η συνομοσπονδία των οινοπαραγωγών ελεγχόμενης ονομασίας προελεύσεως μας απαντά: Υποστηρίζουμε τη θέση της επιτροπής περιβάλλοντος, επειδή μας προσφέρει τη σιγουριά ότι ο ευρωπαϊκός κανονισμός δε θα επιτρέψει την εφαρμογή διαδικασιών που θα εγκρίνουν την πώληση αμπελουργικών υλικών γενετικώς τροποποιημένων, τα οποία θα μπορούσαν να βλάψουν την εικόνα της αμπελουργίας.
Ποιος θα επωφεληθεί από αυτόν τον τροποποιημένο κανονισμό που εντάσσει τους ΓΤΟ;
Η ερώτηση - και η απάντηση, πρέπει βεβαίως να έρθει από την Επιτροπή.
Θα μας πει επίσης εάν σκέφτεται να συνεχίσει να προετοιμάζει την άφιξη των ΓΤΟ στο πιάτο μας, τώρα και στα ποτήρια μας, και αυτό, δυστυχώς, με τη συνενοχή της γαλλικής Προεδρίας και σε πλήρη αντίθεση με τους ευρωπαίους καταναλωτές.
Η προηγούμενη οδηγία απέδειξε την ορθότητα και την αποτελεσματικότητα της, επιτρέποντας κατά τη διάρκεια των τελευταίων ετών την τυποποίηση των προϊόντων, τη σημαντική ανάπτυξη των ενδοκοινοτικών συναλλαγών ξυλείας και ποικιλιών αμπέλου.
Σήμερα, η αναθεώρηση της είναι απαραίτητη λαμβανομένων υπόψη των εξελίξεων της φυτοϋγειονομικής νομοθεσίας και των επιστημονικών και τεχνικών προόδων, ιδίως όσον αφορά τον πολλαπλασιασμό in vitro.
Το σχέδιο του κειμένου που μας προτείνεται από την Ευρωπαϊκή Επιτροπή, και όπως έχει τροποποιηθεί από την Επιτροπή Γεωργίας του Ευρωπαϊκού Κοινοβουλίου, προτείνει ενδιαφέρουσες αλλαγές από τις οποίες θα αναφέρω τις πιο σημαντικές.
Το παρόν σχέδιο καταργεί, για τα δεκαπέντε κράτη μέλη, κάθε δυνατότητα μονομερούς παράβασης των διατάξεων της οδηγίας.
Αυτή η διάταξη που δεν είχε προβλεφθεί στην αρχική διατύπωση της οδηγίας είναι επιθυμητή διότι θα επιτρέψει την εξάλειψη των εμποδίων στις συναλλαγές και θα διευκολύνει την κυκλοφορία υλικών πολλαπλασιασμού στους κόλπους της Ένωσης.
Τα υλικά που παράγονται με τεχνικές φυτικού πολλαπλασιασμού in vitro, που σήμερα ελέγχονται επαρκώς, δεν αποτελούσαν αντικείμενο, βεβαίως, της οδηγίας του 1968.
Το νέο κείμενο εισάγει διατάξεις που αναγνωρίζουν τις ιδιαιτερότητες.
Εάν η αναζήτηση ενός υλικού πολλαπλασιασμού που είναι καλύτερο από υγιεινής απόψεως είναι επιθυμητή για το χρήστη, είναι σημαντικό αυτός ο προσανατολισμός να μη δημιουργεί εμπόδια στις συναλλαγές.
Επίσης η πρόταση τροπολογίας που έχει ως στόχο να διασφαλίσει την ελεύθερη εμπορευματοποίηση, σε κάθε περιοχή της Ένωσης, των υλικών που ανταποκρίνονται στις ελάχιστες απαιτήσεις της οδηγίας δικαιούται έγκρισης άνευ δισταγμού.
Τέλος, όσον αφορά στις νέες διατάξεις που αναφέρονται στις γενετικά τροποποιημένες ποικιλίες, πρέπει να προσέξουμε ώστε να είναι σε κάθε σημείο σύμφωνες και συμβατές με τα υπάρχοντα κείμενα ή με αυτά που βρίσκονται στη διαδικασία συζήτησης σε αυτόν τον τομέα.
Στο μέτρο που αυτές οι διατάξεις απαιτούν περαιτέρω συμπλήρωση και διευκρίνηση, θα ήταν προτιμότερο να αφαιρέσουμε τις διατάξεις που αναφέρονται στο συγκεκριμένο αυτό σημείο από το σχέδιο της οδηγίας.
Μπορούμε να κάνουμε την εκτίμηση ότι οι νέες ή εκσυγχρονισμένες διατάξεις της προτεινόμενης οδηγίας απαντούν με ικανοποιητικό τρόπο στις προσδοκίες των επαγγελματιών του τομέα των αμπελοοινικών φυτωρίων και της αμπελοκαλλιέργειας και ότι θα συμβάλλουν στη βελτίωση της ποιότητας των προτεινόμενων υλικών και θα διευκολύνουν τον έλεγχο της κυκλοφορίας των συναλλαγών ξυλείας και ποικιλιών αμπέλου από τους φορείς που έχουν αναλάβει αυτό το έργο.
Οι κανόνες που προβλέπονται ευνοούν την παραγωγή ενός διαφοροποιημένου φυτικού υλικού, προσφέροντας τις καλύτερες εγγυήσεις υγιεινής, πράγμα που είναι θεμελιώδες για να συνοδεύσει αποτελεσματικά την αναδιάρθρωση του κοινοτικού αμπελώνα, βασικό σημείο της νέας αμπελοοινικής ΚΟΑ.
Κύριε Πρόεδρε, αξιότιμοι συνάδελφοι, η ανάγκη για μια νέα οδηγία που θα αναθεωρήσει τους όρους εμπορίας του αναπαραγωγικού υλικού της αμπέλου εντός των ορίων της κοινοτικής επικράτειας είναι πλέον έντονη.
Η βασική νομοθεσία που είναι εν ισχύ ανάγεται στο μακρινό 1968, ενώ στο μεταξύ έχουν γίνει μεγάλα βήματα προς τα εμπρός σα αυτόν τον τομέα: νέα υλικά χρησιμοποιήθηκαν πειραματικά, συχνά δια της φυσικής οδού, ενίοτε μέσω γενετικών μεταλλάξεων.
Εξ ου και η ανάγκη για έναν νέο κανονισμό που θα αναγνωρίζει όλες αυτές τις καινούργιες δυνατότητες που προσφέρονται στους ευρωπαίους αμπελοκαλλιεργητές και συγχρόνως θα μεριμνά για τη διάσωση των παραδοσιακών κλημάτων.
Πιστεύω ότι είναι σκόπιμο να εγκριθεί η έκθεση Klaβ, ιδίως με τις περαιτέρω εγγυήσεις που επιφέρουν τροπολογίες όπως εκείνη της Επιτροπής Γεωργίας που αποσαφηνίζει την αναφορά στην 220/90, όπως θα τροποποιηθεί για το τμήμα που αφορά τις γενετικά τροποποιημένες ποικιλίες.
Μία άλλη τροπολογία, δική μου και του κ. Garot, αναφέρεται έτι περαιτέρω στην αρχή της προφύλαξης και επικαλείται την προστασία των παραδοσιακών εκείνων κλημάτων, τα οποία σε αντίθετη περίπτωση θα μπορούσαν να χάσουν έδαφος έναντι των νέων πειραματικών καλλιεργειών.
Θεωρώ, επίσης, ότι η αναφορά, με αυτήν την αρχή της προφύλαξης, στις γενετικές μεταλλάξεις σημαίνει, για παράδειγμα, τη μείωση της εντατικής χρήσης των υγιεινών φυτοκαλλιεργειών.
Προς την κατεύθυνση της προφύλαξης, εξάλλου, στοχεύουν οι τροπολογίες του κ. Auroi και του προέδρου της Επιτροπής Γεωργίας μας, κ. Graefe zu Baringdorf, σαν μια περαιτέρω εγγύηση, ακριβώς, των πειραματικών μεθόδων.
Από αυτή την άποψη θεωρώ, λοιπόν, ότι είναι προς την σωστή κατεύθυνση η έκθεση της κ. Klaβ, σε έναν τομέα που χρειάζεται επειγόντως μια νέα νομοθεσία, σε έναν τομέα στρατηγικής και ηγετικής σημασίας για τη γεωργία, την αμπελουργία και την οινοπαραγωγή στην Ευρώπη.
Κύριε Πρόεδρε, κύριε Επίτροπε, αγαπητοί συνάδελφοι, γιατί να προκαλέσουμε μία πιθανή οινολογική καταστροφή με μία τεχνική έκθεση ;
Η επιθυμία τροποποίησης της οδηγίας που αφορά την εμπορευματοποίηση υλικών αγενούς πολλαπλασιασμού της αμπέλου θα μπορούσε να θεωρηθεί ως μία αξιέπαινη επιθυμία να εκσυγχρονίσουμε ένα κείμενο αρκετά τεχνικό, ηλικίας 32 ετών.
Η σοδειά του 68 μου φαινόταν καλή, αλλά φαίνεται ότι η Επιτροπή αποφάσισε να εκσυγχρονίσει.
Οι πρώτες σειρές της εκθέσεως Κlass υπογράμμιζαν όχι μόνο την οικονομική αλλά επίσης και την πολιτιστική αξία της αμπελοοινικής παραγωγής.
Όλα λοιπόν θα μπορούσαν να είναι προς το καλύτερο στον καλύτερο δυνατό ευρωπαϊκό οινοπαραγωγικό κόσμο.
Ε λοιπόν, όχι!
Η Επιτροπή εκμεταλλεύτηκε τον εκσυγχρονισμό αυτό για να ανοίξει το κουτί της Πανδώρας, που παρόλα αυτά κανείς Ευρωπαίος παραγωγός δε ζήτησε.
Εάν η Επιτροπή κατελήφθη από τον πυρετό της κλωνοποίησης και των ΓΤΟ μαζί, την κυρία εισηγήτρια την κατέλαβε μια αληθινή φρενίτιδα, προσθέτοντας στον όρο ΓΤΟ γονότυπους που τους βλέπει παντού.
Πρέπει να το φωνάξουμε, δεν ήταν καθόλου απαραίτητο να στριμώξουμε τα άρθρα αυτής της οδηγίας αναφοράς στην οδηγία 90/22 που βρίσκεται σε διαδικασία αναθεώρησης, εκτός και εάν θέλουμε να προωθήσουμε, με κάθε τρόπο, τους γενετικούς χειρισμούς στον τομέα της αμπελουργίας.
Και μη μου πείτε ότι είναι για να προλάβουμε την αναθεώρηση αυτής της οδηγίας ή επειδή τα κλήματα ΓΤΟ υπόκεινται σε εργαστηριακά πειράματα!
Κύριε Επίτροπε, κυρία Εισηγήτρια, ακούστε τους ειδικούς του Εθνικού Ινστιτούτου Ονομασιών Προελεύσεως (ΙΝΑΟ).
Το ΙΝΑΟ απαγόρευσε, βάσει των όσων γνωρίζουμε σήμερα, κάθε προσφυγή στους ΓΤΟ σε οποιονδήποτε τομέα, επομένως και για τις ποικιλίες αμπέλου cιpage και τα γενετικά τροποποιημένα εμβολιομοσχεύματα - αναφέρω επί λέξει.
Θέλετε να διαβάσετε την έκκληση της Beaume των αμπελουργών της Βουργουνδίας;
Θέλετε να δείξετε στον κλάδο των οινοπαραγωγών και των αμπελουργών ότι η Ευρώπη είναι στην υπηρεσία της ποιότητας και σέβεται την αρχή της προφύλαξης;
Κύριε Επίτροπε, αποσύρατε τις αιτιολογικές εκθέσεις και τα άρθρα που εισάγουν σε αυτό το σχέδιο τους ΓΤΟ και τις κλωνοποιήσεις .
Κυρία εισηγήτρια, αφαιρέστε τις τροπολογίες σας και αφήστε τους επιστήμονες να διαλευκάνουν τη σχέση μεταξύ των ΓΤΟ και των γονότυπων.
Υπάρχει, κυρία Κlass, ένα δεύτερο θέμα που δημιουργεί πρόβλημα.
Περιορίζετε την πρακτική των εμβολιομοσχευμάτων στους χλωρούς βλαστούς αμπέλου.
Προστατεύετε έτσι αυτά που παράγει η περιοχή σας, αλλά αποκλείετε τον εμβολιασμό κατά την χειμερινή περίοδο του αυγουστιάτικου φυτικού υλικού, πράγμα όμως, που είναι η πιο διαδεδομένη πρακτική στον τομέα του εμβολιασμού.
Πρέπει επομένως να αποσύρετε αυτήν την τροπολογία.
Κλείνοντας, αγαπητοί συνάδελφοι, θα ήθελα να πω ότι προκειμένου να σεβαστούμε την αρχή της πρόληψης ως προς το πνεύμα και ως προς το γράμμα, εάν δυστυχώς τα άρθρα και οι τροπολογίες που μόλις ανέφερα δεν αποσυρθούν, θα πρέπει, όπως το ζητούν οι αμπελουργοί, να ακολουθήσουμε την γνωμοδότηση της κ. Marianne Isler Bιguin, επομένως της Επιτροπής Περιβάλλοντος, και να ψηφίσουμε την κατάργησή τους.
Κύριε Πρόεδρε, κυρία εισηγήτρια, τα συγχαρητήριά μου για την έκθεσή σας.
Δημιουργήθηκε, ως γνωστόν, κάποια αναστάτωση τον τελευταίο καιρό και νομίζω πως οι γενετικά τροποποιημένοι οργανισμοί ευθύνονται για τη διένεξη που ξέσπασε σχετικά με την παρούσα οδηγία.
Εντίμως, όμως, θα πρέπει να πούμε πως δεν εξαναγκάζεται κανείς να χρησιμοποιήσει γενετικά τροποποιημένο υλικό.
Μέχρι τώρα δεν είχαμε στην αμπελοκαλλιέργεια.
Είμαι βασικός πολέμιος των γενετικά τροποποιημένων οργανισμών, λάτρης του οίνου και θα ήθελα να παραμείνω στον οίνο που είχαμε μέχρι τώρα.
Γι' αυτό και επιδοκιμάζω το ότι τονίσαμε ιδιαίτερα τις παραδοσιακές και χαρακτηριστικές για κάθε περιοχή ποικιλίες αμπέλου.
Όσον αφορά το γενετικά τροποποιημένο υλικό, έχω την άποψη πως με την αναφορά της παρούσας έκθεσης στην οδηγία 90/220 έχουμε μια νομική εξασφάλιση.
Όλες οι επικείμενες τροποποιήσεις θα άπτονται και πρέπει να άπτονται της οδηγίας αυτής.
Εκτός τούτου, κυρία Klaί, θα ήταν σημαντικό να τονίσουμε, ειδικά στην αμπελοκαλλιέργεια, μαζί με τη νομική πλευρά και την πολιτική και να κρατήσουμε - αν καταφέρουμε - την αμπελοκαλλιέργεια μακριά, κατά το δυνατόν, από τα γενετικά τροποποιημένα υλικά.
Ελπίζω πως οι αμπελουργοί θα κρατηθούν μακριά απ' αυτά, για το δικό τους συμφέρον, μια και γνωρίζουμε ότι οι καταναλωτές τα απορρίπτουν κατηγορηματικά.
Ελπίζω πως θα εμποδίσουμε έτσι τη χρήση των υλικών αυτών και στον τομέα του οίνου.
- Κύριε Πρόεδρε, ευχαριστώ την Επιτροπή Γεωργίας και Ανάπτυξης της Υπαίθρου και την εισηγήτρια, κ. Klass, για την πολύ θετική στάση που τήρησαν έναντι της πρότασης της Επιτροπής.
Η Επιτροπή εκτιμά την ευρύτατη συμφωνία που βρήκε η πρότασή της.
Σκοπός της είναι να ενισχύσει την εσωτερική αγορά στον συγκεκριμένο τομέα, να εκσυγχρονίσει τη νομοθεσία υπό το φως της τεχνικής και επιστημονικής προόδου που έχει επιτευχθεί στο μεταξύ και, στην περίπτωση γενετικά μεταλλαγμένων ποικιλιών, να διασφαλίσει ότι αυτές μπορούν να γίνουν αποδεκτές μόνον όταν θα έχουν ληφθεί τα κατάλληλα μέτρα για την αποφυγή βλαπτικών συνεπειών για την υγεία του ανθρώπου και για το περιβάλλον.
Σχετικά με το τρίτο σημείο, στην παρούσα κατάσταση, η πρόταση περιλαμβάνει αναφορές, αφενός, στην ανάπτυξη μιας ειδικής διαδικασίας διαπίστωσης του περιβαλλοντικού κινδύνου, που ισοδυναμεί με εκείνη που προβλέπει η οδηγία 90/220 για τους κινδύνους που αναφέρονται στον άνθρωπο και στο περιβάλλον, και αφετέρου για τα κριτήρια και τις αρχές αξιολόγησης που προβλέπει ο κανονισμός 258/97 σχετικά με τα νέα τρόφιμα και τα νέα συστατικά των τροφίμων.
Η επιτροπή Γεωργίας και Ανάπτυξης της Υπαίθρου έχει προτείνει 26 τροπολογίες.
Η Επιτροπή μπορεί να δεχθεί το μεγαλύτερο μέρος τους, ήτοι τις 24 από τις 26, έτσι όπως έχουν διατυπωθεί ή με μικρές μετατροπές στον τρόπο σύνταξης ή παρουσίασής τους.
Για παράδειγμα, στην περίπτωση της πρότασης αναγνώρισης της ιδιαιτερότητας του γενοτύπου, στην οποία αναφέρονται οι τροπολογίες αριθ.
4, 12, 15, 16 και 20, η πρόταση θα γίνει δεκτή με διαφορετική σύνταξη του κειμένου.
Η γενετική διαφορά των ποικιλιών που παρουσιάζουν γενότυπους προσαρμοσμένους σε συγκεκριμένα τοπικά περιβάλλοντα θα ληφθεί υπόψην στο σύνολό της όταν θα συζητηθεί η σκοπιμότητα να διατηρηθεί η δυνατότητα εμπορίας του αναπαραγωγικού υλικού αυτών των ποικιλιών, βάσει του άρθρου 3 παράγραφος 5 σημείο Α της οδηγίας.
Όσον αφορά τις άλλες δύο τροπολογίες, ήτοι τις αριθ.
2 και 18, μπορούμε να τις δεχθούμε μόνο εν μέρει, για τον λόγο ότι ορισμένα σημεία παρουσιάζουν μιαν αδικαιολόγητη επιθετικότητα έναντι άλλων χωρών - τροπολογία αριθ.
2 - ή διότι η αναφορά στην υποχρέωση της Επιτροπής να διαθέσει περισσότερους πόρους σε περίπτωση θέσπισης ενός κοινού καταλόγου των ποικιλιών - τροπολογία αριθ.
18 - δεν είναι αναγκαία.
Μπορούμε τέλος να δεχθούμε την τροπολογία αριθ.
27 που κατέθεσαν στη συνέχεια οι κκ.
Lavarra και Garot.
Έχω τη χαρά επίσης να σας πληροφορήσω ότι μπορούμε να δεχθούμε τις τροπολογίες αριθ.
35 έως και 40, που κατέθεσε ο κ. Graefe zu Baringdorf και οι οποίες στοχεύουν στην ενίσχυση της μετατροπής των απαιτήσεων ασφαλείας και διαχείρισης σύμφωνα με την οδηγία 90/220.
Δεν μπορούμε αντίθετα να δεχθούμε τις τροπολογίες αριθ.
28 έως και 34 που κατέθεσαν η κ. Isler-Bιguin και άλλοι, διότι θα συνεπάγονταν την διαγραφή ολοκλήρου του τμήματος της οδηγίας που περιέχει αναφορές στις γενετικά τροποποιημένες ποικιλίες και στην σχετική αξιολόγηση του κινδύνου.
Αυτές οι τροπολογίες, εξάλλου, είχαν ήδη συζητηθεί και δεν είχαν γίνει δεκτές από την Επιτροπή Γεωργίας.
Δεν μπορούμε επίσης να δεχθούμε την τροπολογία αριθ.
41, που κατέθεσε ο κ. Schierhuber, δεδομένου ότι αφορά σε μια υπερβολικά λεπτομερή διατύπωση υπό το φως των τροπολογιών που πρότεινε η Επιτροπή Γεωργίας.
Κάνοντας δεκτή αυτή την τροπολογία, υπάρχει ο κίνδυνος δημιουργίας τεχνητών εμποδίων στις ανταλλαγές, πράγμα το οποίο θα ερχόταν σε αντίθεση με τον βασικό σκοπό της πρότασης της οδηγίας, που είναι η ενίσχυση της εσωτερικής αγοράς.
Κύριε Πρόεδρε, αξιότιμοι κύριοι βουλευτές, σας ευχαριστώ για την προσοχή σας και ευχαριστώ εκ νέου την Επιτροπή Γεωργίας και Ανάπτυξης της Υπαίθρου.
Κύριε Πρόεδρε, με την άδεια σας: Κύριε Επίτροπε, μπορείτε να μας πείτε την γνώμη σας για την τροπολογία της Επιτροπής Περιβάλλοντος, Δημόσιας Υγείας και Πολιτικής των Καταναλωτών;
Είναι η τροπολογία 1.
- Η απάντηση είναι θετική, κύριε Πρόεδρε: η τροπολογία έγινε δεκτή.
Σας ευχαριστώ, κύριε Επίτροπε.
Η συζήτηση έληξε.
Η ψηφοφορία θα διεξαχθεί αύριο, στις 12.30.
(Η συνεδρίαση λήγει στις 21.15).