# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Αν, για παράδειγμα, αμφισβητούσαμε τη δυνατότητα των πολιτών, των εργαζομένων των υποψήφιων χωρών να κυκλοφορούν ελεύθερα ανά την Ένωση ευθύς εξ αρχής, αν θέλαμε να καθυστερήσουμε την αναγνώριση στους πολίτες της Ανατολής αυτού του δικαιώματος που αποτελεί μία από τις ουσιώδεις αρχές της Ένωσης, θα θέταμε τελικά σε κίνδυνο την υποστήριξη στις δύσκολες μεταρρυθμίσεις που απαιτούνται για να μπορέσουμε να προχωρήσουμε.
Και αυτό είναι το άλλο οδυνηρό σημείο: η υποστήριξη της κοινής γνώμης, εντός και εκτός της Ευρωπαϊκής Ένωσης.
Η υποστήριξη αυτή είναι ισχνή και μειώνεται με την πάροδο του χρόνου, όπως υπενθύμισαν ο Pat Cox και πολλοί ομιλητές μετά από αυτόν: είναι ευπρόσδεκτη λοιπόν η ενημερωτική εκστρατεία για την οποία μίλησε ο Επίτροπος, έστω και αν τα κονδύλια για αυτήν την εκστρατεία φαίνονται μάλλον πενιχρά.
Από πλευράς των Βρυξελλών - και αυτό παρά τα λόγια που ακούσαμε από τον Επίτροπο, ο οποίος μίλησε με πάθος υπέρ της διεύρυνσης - έχουμε καμιά φορά την εντύπωση ότι θέλει να καθυστερήσει και αυτό αντανακλάται στη στάση των υποψήφιων χωρών, στις οποίες διαδίδεται απογοήτευση και σύγχυση.
Πρέπει, αντίθετα, να πείσουμε τους πολίτες της σημερινής Ευρώπης και της Ευρώπης που θα δημιουργηθεί, της μελλοντικής Ευρώπης, της διευρυμένης Ευρώπης, ότι το - σοβαρό, βαρύ - κόστος είναι χαμηλότερο από τα οφέλη που θα δουν στο άμεσο μέλλον.
Πολλοί από μας πιστεύουν ότι, για να υποκινηθεί και να διατηρηθεί ζωντανή αυτή η υποστήριξη, θα ήταν χρήσιμο να προσδιοριστούν συγκεκριμένες ημερομηνίες για την ένταξη.
Στο παρελθόν, ο προσδιορισμός ημερομηνιών χρησίμευσε για την επιτάχυνση της πορείας προς την ένταξη, αλλά η συμφωνία Έπ'' αυτού του σημείου αποδείχθηκε δύσκολη και αποφασίσαμε από κοινού να μην μιλάμε για αυτό στις διάφορες εκθέσεις μας, να μην το αναφέρουμε, και, για να πούμε την αλήθεια, αυτό ισχύει περισσότερο για την έκθεση του αξιότιμου κ. Elmar Brok.
Στην Πολωνία, τουλάχιστον σε επίσημο επίπεδο, μιλούν ακόμη για το 2003· μπορεί να μην είναι το 2003, αλλά πρέπει να είναι το συντομότερο δυνατό και εμείς πρέπει να καταβάλουμε κάθε προσπάθεια , επειδή χρωστάμε σ' αυτές τις χώρες - τις ανατολικές - που είναι ευρωπαϊκές όσο και οι δικές μας και που είχαν τη μόνη κακοτυχία να βρεθούν, ασφαλώς όχι από δικό τους φταίξιμο, στη λάθος πλευρά μιας γραμμής που χαράχθηκε τεχνητά στην καρδιά της ηπείρου μας, όπως υπενθύμισε και ο Επίτροπος.
Στην Πολωνία, στις ανατολικές χώρες, στις πρώην κομουνιστικές χώρες, δώσαμε πολλές υποσχέσεις που δεν τις τηρήσαμε.
Απαλλαγείτε από τον κομουνισμό, λέγαμε, και εμείς θα σας βοηθήσουμε.
Αυτές απαλλάχθηκαν και εμείς δεν τις βοηθήσαμε.
Τώρα, λοιπόν, δεν πρέπει να μας εκπλήσσει αν σε αυτές τις χώρες, ενώπιον της αυξανόμενης απόκλισης μεταξύ πλούσιων και φτωχών, ενώπιον της διάδοσης της εγκληματικότητας, της πορνείας και των ναρκωτικών, αυξάνεται ο αριθμός εκείνων που θα προτιμούσαν να επιστρέψουν πλήρως στη ζωή υπό το παλαιό καθεστώς, υπό την κομουνιστική δικτατορία.
Αυτή η τάση, αν ενταθεί, θα είναι η πιο απτή επιβεβαίωση της αποτυχίας της πολιτικής μας έναντι της Ανατολής.
Ας προσπαθήσουμε, αγαπητοί συνάδελφοι, να το αποφύγουμε αυτό με όλες μας τις δυνάμεις.
.
(DE) Κύριε Πρόεδρε, κύριε Επίτροπε, το θέμα μου είναι η Τσεχική Δημοκρατία και η επιθυμία της να καταστεί μέλος της Ευρωπαϊκής Ένωσης.
Οι Τσέχοι δεν είναι μόνο οι πλησιέστεροι γείτονές μου αλλά, ως πολίτης της Σαξονίας, μοιράστηκα κατά ένα τρόπο για δεκαετίες την ίδια μοίρα μ' εκείνους.
Θα επιθυμούσα τώρα να "ταξιδέψουν οι Τσέχοι πάλι στο ίδιο πλοίο με μένα το συντομότερο δυνατόν, αλλά αυτή τη φορά σ' ένα πλοίο σταθερής κατασκευής, την κατεύθυνση του οποίου θα μπορούν σε μεγάλο βαθμό να καθορίζουν και αυτοί" .
Παρά τις ευχές μου, όφειλα βέβαια να εκπονήσω μια όσο το δυνατό πιο αντικειμενική έκθεση για τις προόδους της Τσεχικής Δημοκρατίας ενόψει της ένταξής της στην Ευρωπαϊκή Ένωση.
Η αντικειμενικότητα αυτή επιβεβαιώθηκε από την Επιτροπή Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής.
Επιπλέον, η σχετική έκθεση εμπλουτίστηκε από τις συμβολές συναδέλφων από όλες τις πολιτικές ομάδες και εκφράζω την ευχαρίστησή μου στα άτομα αυτά.
Χαίρομαι διότι η έκθεση εγκρίθηκε ομόφωνα από τη σχετική επιτροπή στις 14 Σεπτεμβρίου.
Η κριτική που άσκησε η Ευρωπαϊκή Επιτροπή το 1999 στην περιοδική έκθεσή της δεν έγινε βέβαια δεκτή με ενθουσιασμό από την Τσεχική Δημοκρατία, αλλά έγινε κατανοητή σαν βοήθεια.
Από τότε, η Τσεχία έδωσε νέα ώθηση στην ανάπτυξή της.
Πρόοδοι έχουν επιτελεσθεί στον οικονομικό τομέα.
Μετά από μια τριετή περίοδο ύφεσης, η οικονομία αναπτύσσεται και πάλι.
Η Τσεχική Δημοκρατία έχει το υψηλότερο κατά κεφαλήν εισόδημα μετά τη Σλοβενία μεταξύ των υποψήφιων κρατών.
Ως αποτέλεσμα μιας ευφυούς φορολογικής πολιτικής, οι άμεσες εξωτερικές επενδύσεις ανήλθαν το προηγούμενο έτος σε περισσότερα από 5,45 δις ευρώ.
Η ιδιωτικοποίηση του τραπεζικού τομέα είχε επίσης θετικές συνέπειες.
Όσον αφορά τα κρίσιμα θέματα, στην έκθεσή μου αναφέρεται ότι το Ευρωπαϊκό Κοινοβούλιο τονίζει την ανάγκη να διασφαλιστούν υψηλά επίπεδα ασφάλειας στις πυρηνικές εγκαταστάσεις, καθώς και να πραγματοποιούνται οι σχετικές αξιολογήσεις των περιβαλλοντικών επιπτώσεων.
Σε μεταγενέστερο σημείο του κειμένου γίνεται λόγος για τις βελτιώσεις που είναι απαραίτητες στον τομέα της δικαιοσύνης ώστε να αντιμετωπισθεί το πρόβλημα της διαφθοράς, στο οποίο αναφέρθηκε ήδη ο κύριος Επίτροπος, και να ενισχυθεί το κράτος δικαίου για τη βελτίωση της ασφάλειας.
Ένα πρόβλημα που αντιμετωπίζει η Τσεχία ιδιαιτέρως και κατ' επέκταση και η παραμεθόρια περιοχή μεταξύ Τσεχίας και Γερμανίας είναι η πορνεία.
Το ζήτημα αυτό δεν αφορά μόνο την Τσεχία αλλά και τις δύο χώρες: πρόκειται δηλαδή για ένα πρόβλημα το οποίο οφείλουμε να επιλύσουμε από κοινού.
Απομένει ένα θέμα το οποίο ανακύπτει πάντοτε όταν συζητείται η Τσεχία, το πρόβλημα των Ρομ.
Τα μέλη της κοινοβουλευτικής επιτροπής αναγνώρισαν ότι αυτό είναι ένα πολύπλοκο κοινωνικό πρόβλημα και στην Τσεχική Δημοκρατία.
Το Κοινοβούλιο υποστηρίζει την Τσεχική Δημοκρατία στην πορεία προς τη βελτίωση των συνθηκών διαβίωσης της μειονότητας των Ρομ, αλλά προτρέπει την Τσεχική Κυβέρνηση να λάβει περαιτέρω μέτρα για την οικονομική και κοινωνική ένταξή τους.
Υπάρχει επίσης ένα εδάφιο της έκθεσής μου που πραγματεύεται τα διατάγματα Benes.
Εκφράζουμε τη χαρά μας για το γεγονός ότι η κυβέρνηση της Τσεχίας είναι πρόθυμη να εξετάσει τα διατάγματα των ετών 1945 και 1946 για να εξακριβώσει κατά πόσο είναι σύμφωνα με το ισχύον κοινοτικό δίκαιο και τα κριτήρια της Κοπεγχάγης.
Σε αυτό το σημείο σας λέω καθαρά ότι δεν επιδιώκουμε με τον τρόπο αυτό να επιστρέψουμε στο παρελθόν.
Δεν πρόκειται περί αυτού.
Πρόκειται αποκλειστικά για το παρόν και ιδίως το μέλλον.
Μέριμνά μου είναι - και οι συνάδελφοι της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής με υποστηρίζουν - να εξακολουθήσουν να ισχύουν τα κριτήρια της Κοπεγχάγης - που αναγνώρισαν και οι Τσέχοι - και να εξετάσουν οι τελευταίοι τη νομοθεσία τους, σελίδα προς σελίδα αν χρειασθεί, για να εξακριβώσουν αν υπάρχουν διατάξεις που εισάγουν διακρίσεις.
Δεν επιθυμούμε να παρέμβουμε, ιδίως εμείς οι Γερμανοί!
(Χειροκροτήματα) Η Τσεχική Δημοκρατία γνώρισε δραματικές αλλαγές μετά την πτώση του κομμουνιστικού συστήματος πριν από μια δεκαετία, οι οποίες ήταν επιθυμητές και ανεκτές από την πλειοψηφία του λαού, αλλά συγχρόνως απαίτησαν από αυτόν ακριβώς το λαό μεγάλες προσπάθειες και μόχθο.
Πολλές αδυναμίες, οι οποίες εξακολουθούν να είναι ορατές σε αυτή τη χώρα, είναι κληρονομιά μιας δικτατορίας δεκαετιών.
Από αυτή την άποψη θα είναι καλό οι πολιτικοί που προέρχονται από το μέρος της Ευρώπης, το οποίο γνώρισε ένα ευτυχέστερο πεπρωμένο μετά το Δεύτερο Παγκόσμιο Πόλεμο, να είναι μετριοπαθείς στην κριτική τους για χώρες όπως η Τσεχική Δημοκρατία..
- (NL) Πρόεδρε, οι εισηγητές για μια συγκεκριμένη χώρα κατηγορούνται καμιά φορά ότι μετατρέπονται σε άμισθο πρέσβη του υποψηφίου κράτους μέλους με το οποίο ασχολούνται, ότι τυφλώνονται από την αγάπη που αισθάνονται γι' αυτό.
Ο κίνδυνος είναι υπαρκτός και εγώ προσωπικά θα προσπαθήσω να αποδείξω το αντίθετο στην περίπτωση της Σλοβακίας.
Ένας εισηγητής που αντιμετωπίζει με σοβαρότητα τη δουλειά του αναπτύσσει στενές επαφές.
Κατ' αυτόν τον τρόπο προκύπτει κατανόηση αλλά και συμπάθεια.
Η Σλοβακία δεν είναι ένα αντικείμενο αλλά μια χώρα στην οποία μένουν άνθρωποι γεμάτοι φιλοδοξίες και δυστυχώς απωθημένα και μια μακρά και δύσκολη ημερήσια διάταξη.
Δεν θέλω να τη δυσχεράνω ακόμη περισσότερο όχι όμως και να την κάνω ευκολότερη.
Μία κακώς προετοιμασμένη Σλοβακία δεν μπορεί να γίνει μέλος της Ευρωπαϊκής Ένωσης.
Βρισκόμαστε στα μέσα της διαπραγματευτικής διαδικασίας.
Η Σλοβακία συγκαταλέγεται στην επονομαζόμενη ομάδα του Ελσίνκι και επιθυμεί βεβαίως να μεταπηδήσει στην πρώτη κατηγορία.
Αυτή είναι η κατηγορία στην οποία θα έπρεπε να συμπεριλαμβάνεται ούτως ή άλλως η χώρα, το πρόβλημα όμως ήταν οι δυσχερείς σχέσεις της προηγούμενης κυβέρνησης με την Ευρωπαϊκή Ένωση.
Υποστηρίζουμε τις φιλοδοξίες της σημερινής κυβέρνησης.
Η Σλοβακία δεν είναι καταδικασμένη να παραμένει στη δεύτερη ομάδα και είναι λογικό να θέλει να προσχωρήσει ταυτόχρονα με την Τσεχία.
Η κυβέρνηση της Σλοβακίας προσπαθεί να καλύψει την απόσταση.
Εμείς θα αξιολογήσουμε τις επιδόσεις της με βάση τα κριτήρια που έχουμε θέσει.
Οι πολιτικές εξαιρέσεις δεν θα ωφελήσουν ούτε τη Σλοβακία.
Οι μεταρρυθμίσεις που προτείνονται είναι απαραίτητες.
Η Σλοβακία πρέπει να προσπαθήσει του χρόνου.
Τότε θα συζητηθούν όλα τα σημαντικά υπό διαπραγμάτευση θέματα.
Η έκθεση που καταθέτω σήμερα περιλαμβάνει ορισμένα σημεία κριτικής που μπορούν να συμπεριληφθούν σχεδόν όλα κάτω από την επικεφαλίδα της εφαρμογής.
Στα χαρτιά υπάρχουν πολλά σημεία που ρυθμίζονται ή έχουν ρυθμιστεί με τον ενδεδειγμένο τρόπο, στην πράξη όμως υπάρχουν προβλήματα με την εφαρμογή.
Παρεμπιπτόντως, αυτό δεν συμβαίνει μόνο στη Σλοβακία.
Θα αναφέρω ορισμένα από τα προβλήματα σε μια τυχαία σειρά.
Η Σλοβακία είναι η ενδιάμεση χώρα για πολλές εγκληματικές δραστηριότητες.
Πρέπει να ενισχυθεί η αστυνομία και σε συνεργασία με την Ευρωπαϊκή Ένωση και πρέπει να γίνουν επενδύσεις στη βελτίωση των συνοριακών ελέγχων.
Η κυβέρνηση έχει καταρτίσει ένα πρόγραμμα κατά της διαφθοράς για το οποίο θα ήθελα να εκφράσω το θαυμασμό και την εκτίμησή μου.
Πρόκειται για μια καλή πρωτοβουλία, εμείς όμως περιμένουμε τις αξιολογήσεις των συγκεκριμένων αποτελεσμάτων.
Όπως είπε και ο Επίτροπος Verheugen, η καταπολέμηση της διαφθοράς είναι μια σημαντική προτεραιότητα, επειδή η διαφθορά υπονομεύει τη δημοκρατία και αποθαρρύνει τους ξένους επενδυτές.
Η κατάσταση των Roma δεν είναι αυτή που πρέπει και σήμερα ειπώθηκαν αρκετά για το πρόβλημα αυτό.
Χρειάζονται περισσότερα χρήματα για την εφαρμογή των προτάσεων της κυβέρνησης.
Και σ' αυτήν την περίπτωση, το σχέδιο υπάρχει, υπάρχουν όμως προβλήματα με την εφαρμογή.
Επιπλέον, πρέπει να διεξαχθεί μια ανοικτή συζήτηση στη Σλοβακία με αντικείμενο τον τρόπο με τον οποίο οι πολίτες αντιμετωπίζουν τους Roma.
Πρέπει να γίνει μια διάκριση μεταξύ κρίσεως και προκαταλήψεως.
Διαφορετικά, θα εξακολουθεί να υπάρχει ένας αόρατος τοίχος ασυνεννοησίας ανάμεσα σ' αυτούς και εμάς.
Ο νόμος για τις μειονοτικές γλώσσες είναι ένα σημαντικό βήμα προς τα εμπρός, αλλά υπάρχουν τεχνικά προβλήματα με την εφαρμογή του.
Επιπλέον, όπως επιβεβαιώθηκε και στην περίπτωση άλλων χωρών, έχω ορισμένες κριτικές παρατηρήσεις ως προς την διοικητική ικανότητα της Σλοβακίας και την οργάνωση των οικονομικών ελέγχων.
Προσδοκώ επίσης από τη Σλοβακία να ασκήσει μια δραστήρια περιφερειακή πολιτική, γιατί οι κοινωνικοοικονομικές διαφορές στη χώρα εξακολουθούν να είναι πάρα πολύ μεγάλες.
Έρχομαι τώρα στα καλά νέα, γιατί αυτά υπερκαλύπτουν στην ουσία τις κριτικές παρατηρήσεις που έκανα.
Η δημοκρατία στη Σλοβακία αναπτύσσεται σταθερά και δεν πρέπει να λησμονούμε ότι υπήρξαν περιπτώσεις όπου διαπιστώσαμε κάτι διαφορετικό.
Οι μακροοικονομικοί δείκτες βελτιώθηκαν σημαντικά.
Οι εκθέσεις της Επιτροπής είναι μέχρι σήμερα θετικές.
Οι βελτιώσεις είναι τέτοιες που επέτρεψαν τη συμπερίληψη της Σλοβακίας στην αποκλειστική ομάδα του ΟΑΣΕ, γεγονός για το οποίο θα ήθελα να συγχαρώ θερμά τη χώρα.
Νομίζω ότι η απόφαση αυτή τέθηκε σε εφαρμογή την περασμένη εβδομάδα.
Το πρόγραμμα ιδιωτικοποίησης των κρατικών επιχειρήσεων, συμπεριλαμβανομένων των τραπεζών, τηρείται όπως θα έπρεπε.
Η μεταρρύθμιση του δικαστικού συστήματος, η οποία είχε ζητηθεί από εμάς, προχωρεί κανονικά, ενώ υλοποιούνται και οι συμφωνίες που είχαν συναφθεί σχετικά με την παύση της λειτουργίας πυρηνικών αντιδραστήρων.
Επ' αυτού θα ήθελα να συμφωνήσω με τα όσα ανέφερε ο Επίτροπος Verheugen.
Ικανοποιητικός είναι και ο ρυθμός εφαρμογής του κοινοτικού κεκτημένου.
Επιπλέον, η κυβέρνηση καταβάλλει ακατάπαυστες προσπάθειες για να διατηρήσει την κοινωνική συναίνεση, και αυτό είναι ένα πάρα πολύ σημαντικό και ιδιαίτερο σημείο στις περισσότερες υποψήφιες χώρες, γιατί χωρίς κοινωνική συναίνεση δεν είναι δυνατόν να υλοποιηθεί το βαρύ πρόγραμμα μεταρρυθμίσεων.
Όπως προκύπτει στην περίπτωση της Σλοβακίας, αυτό μπορεί να γίνει, δεδομένου ότι η μεγάλη πλειοψηφία του λαού εξακολουθεί να υποστηρίζει την υποψηφιότητα της Σλοβακίας για προσχώρηση στην Ευρωπαϊκή Ένωση.
Αυτό που έχει πλέον σημασία για τη Σλοβακία είναι να επιμείνει στις προσπάθειές της.
Οι αποστάσεις στις οποίες αναφέρθηκα προηγουμένως μπορούν να καλυφθούν.
Τα προβλήματα τα οποία έθιξα δεν είναι άλυτα.
Τα τελευταία χρόνια αναπτύχθηκε στη Σλοβακία μια νέα δυναμική η οποία θα επιτρέψει στη χώρα να πλησιάσει σύντομα και με αποτελεσματικό τρόπο την Ευρωπαϊκή Ένωση και να πετύχει την προσχώρησή της.
Τελειώνοντας, επιτρέψτε μου να κάνω μια παρατήρηση για την εσωτερική πολιτική.
Δεν συνηθίζουμε να επεμβαίνουμε σε εσωτερικές υποθέσεις, υπάρχουν όμως προτάσεις για πρόωρες εκλογές στη Σλοβακία και πραγματοποιήθηκε μάλιστα και δημοψήφισμα στο οποίο οι πολίτες ερωτώνται εάν συμφωνούν με την πρόταση αυτή.
Φυσικά, την απόφαση αυτή πρέπει να πάρουν οι ίδιοι οι Σλοβάκοι.
Προσωπικά όμως πιστεύω ότι δεν θα ήταν καλό για τη Σλοβακία να διεξαχθούν εκλογές.
Κάτι τέτοιο θα επιβράδυνε για άλλη μια φορά την προσπάθεια προσχώρησης, και αυτό συνέβη και στο παρελθόν με την κυβέρνηση Meciar.
Πιστεύω λοιπόν ότι θα ήταν σκόπιμο να συνεχίσει η σημερινή κυβέρνηση τις προσπάθειές της για να εκπληρώσει την εντολή που έχει λάβει σ' αυτό το σημείο.
εισηγητής .
(ΡΤ) Κύριε Πρόεδρε, αγαπητοί συνάδελφοι, θεωρώ πρόσφορο και ορθό να αρχίσω την παρέμβασή μου με μία αναφορά στο γεγονός ότι σήμερα, 3 Οκτωβρίου, εορτάζονται τα πρώτα δέκα χρόνια της γερμανικής επανένωσης.
Το εξαιρετικό αυτό γεγονός, σύμβολο του οποίου είναι η πτώση του τείχους του Βερολίνου που χώριζε δύο συνασπισμούς αλλά και ένα λαό, απετέλεσε, κατά μία έννοια, ένα πρωτοποριακό βήμα στη διαδικασία της ευρωπαϊκής διεύρυνσης προς την Κεντρική και Ανατολική Ευρώπη.
Παρά τις δυσκολίες, τις αντιφάσεις και τις κοινωνικές και οικονομικές ανισότητες που, ως γνωστό, ακόμη και σήμερα διατηρούνται μεταξύ της Ανατολικής και της Δυτικής Γερμανίας, η αλήθεια είναι ότι καρποφόρησε ένα σχέδιο για ένα συλλογικό πεπρωμένο ειρήνης, ελευθερίας και ανάπτυξης, το οποίο ίσως να μην ήταν δυνατό εάν δεν είχαν περιέλθει σε δεύτερη μοίρα οι φωνές των επιφυλακτικών και των οπαδών ενός τεχνικο-γραφειοκρατικού ορθολογισμού.
Έπειτα από την επανένωση αυτή το Ευρωπαϊκό Συμβούλιο, το οποίο συνεδρίασε στην Κοπεγχάγη, αποφάσισε να εντάξει στην Ευρωπαϊκή Ένωση τα συνδεδεμένα κράτη της κεντρικής και ανατολικής Ευρώπης που επιθυμούσαν να προσχωρήσουν.
Το Συμβούλιο της Κοπεγχάγης το 1993 κατέστησε σαφές ότι η προσχώρηση των χωρών της Κεντρικής και Ανατολικής Ευρώπης στην Ευρωπαϊκή Ένωση θα εξαρτιόταν από την εκπλήρωση των υποχρεώσεων που συνεπάγεται η συμμετοχή τους στην Ένωση.
Με άλλα λόγια, τα κράτη αυτά θα πρέπει να εκπληρώσουν ένα σύνολο οικονομικών και πολιτικών προϋποθέσεων που θεωρούνται απαραίτητες πριν την προσχώρηση.
Στις 30 Μαρτίου 1998 κατέστη δυνατό να αρχίσει τελικά η διαδικασία διαπραγματεύσεων με την πρώτη ομάδα χωρών, μεταξύ των οποίων βρισκόταν και η Ουγγαρία, χώρα που αποτελεί αντικείμενο της έκθεσης προόδου την οποία συζητάει αυτή τη στιγμή το Ευρωπαϊκό Κοινοβούλιο.
Κύριε Πρόεδρε, αγαπητοί συνάδελφοι, πιστεύω ότι μπορώ να πω πως η έκθεση αυτή, αφού συζητήθηκε δεόντως και εμπλουτίστηκε στην Επιτροπή Εξωτερικών Υποθέσεων, όπου εγκρίθηκε ομόφωνα, περιγράφει και αναλύει με αρκετή ακρίβεια την παρούσα φάση της ενταξιακής πορείας της Ουγγαρίας, υπό τη διπλή οπτική με την οποία εξετάζει το ζήτημα.
Αφενός, αποτελεί εργαλείο κοινοβουλευτικής αξιολόγησης της περιοδικής έκθεσης που εκπόνησε η Επιτροπή το 1999 σχετικά με τις προόδους που σημείωσε η χώρα αυτή.
Και, αφετέρου, αποτελεί έκφραση και αποτέλεσμα της άποψης που διαμόρφωσε ο εισηγητής όσον αφορά τη σημερινή κατάσταση της Ουγγαρίας.
Με την παρέμβασή μου αυτή προτίθεμαι να επισημάνω και να συστηματοποιήσω τις έξι πτυχές της εξέλιξης της κατάστασης στην Ουγγαρία, στην προοπτική της προσχώρησης στην Ευρωπαϊκή Ένωση, οι οποίες αξίζει να τονισθούν.
Πρώτον, όσον αφορά την εκπλήρωση των πολιτικών κριτηρίων που καθορίστηκαν στην Κοπεγχάγη, η κατάσταση στην Ουγγαρία παραμένει γενικά ικανοποιητική, εφόσον διαπιστώνεται εδραίωση της δημοκρατίας που ενισχύει τις θετικές τάσεις οι οποίες ήδη αναφέρθηκαν.
Συνεπώς, τα υφιστάμενα προβλήματα δεν αφορούν την εφαρμογή ή την υπεράσπιση των αστικών και πολιτικών δικαιωμάτων αλλά την προοπτική της πιο αποτελεσματικής εξάλειψης ορισμένων λιγότερο θετικών πτυχών.
Στο πλαίσιο αυτό, το ζήτημα της ενσωμάτωσης της τσιγγάνικης εθνότητας στην ουγγρική κοινωνία προσέλαβε μεγάλη σημασία στη συζήτηση που έγινε στην Επιτροπή Εξωτερικών Υποθέσεων.
Κατά τη γνώμη μας, οι προσπάθειες να καταργηθεί κάθε είδος διακρίσεων εναντίον της τσιγγάνικης κοινότητας πρέπει να επικεντρωθούν σε μία σειρά θετικών μέτρων που, εν μέρει, είχε ήδη εγκαινιάσει η ουγγρική κυβέρνηση, μέσω ενός μεσοπρόθεσμου σχεδίου δράσης που υποστηρίζεται από το πρόγραμμα PHARE, κυρίως στον τομέα της εκπαίδευσης και σε ειδικά προγράμματα στήριξης της απασχόλησης και της στέγασης.
Οι πολιτικές αυτές πρέπει να οδηγούν σε μία ελεύθερη και όχι καταναγκαστική αφομοίωση των ατόμων που ανήκουν στην εν λόγω κοινότητα.
Αυτό ήταν το νόημα που θέλαμε να εκφράσουμε σε αυτό το τμήμα της έκθεσης, και για το λόγο αυτό δεν μπορούμε να συμφωνήσουμε πλήρως με το κείμενο της αιτιολογικής σκέψης γ), αποτέλεσμα μίας τροπολογίας που εγκρίθηκε στην κοινοβουλευτική επιτροπή και που τονίζει ότι διατηρείται μία κατάσταση διαχωρισμών στην εκπαίδευση των παιδιών και σοβαρών διακρίσεων στους διάφορους τομείς της κοινωνίας, της οικονομίας και του δημόσιου τομέα, γεγονός το οποίο δεν ανταποκρίνεται στην αντίληψη της σημερινής πραγματικότητας, την οποία είχα την ευκαιρία να παρατηρήσω.
Δεύτερον, αξίζει να τονιστεί η οικονομική κατάσταση, όπου έχει ενισχυθεί η ανάπτυξη, μεταβάλλοντας την Ουγγαρία σε οικονομικό πρωτοπόρο της περιοχής.
Πραγματοποιήθηκε η εξυγίανση των δημόσιων οικονομικών και παρατηρήθηκε μία αξιοσημείωτη βελτίωση του ισοζυγίου πληρωμών, ενώ διαπιστώνεται μία αύξηση της κατανάλωσης, αποτέλεσμα των μισθολογικών αυξήσεων, της πτώσης της ανεργίας και της μείωσης του πληθωρισμού.
Τρίτον, όσον αφορά τη γεωργία, της οποίας η παραγωγικότητα είναι ακόμη χαμηλότερη από ότι στην Ευρωπαϊκή Ένωση, πρέπει να διασφαλιστεί το πλήρες άνοιγμα της αγοράς στα κεφάλαια που χρειάζονται για την ιδιωτικοποίηση των γαιών, τον εκσυγχρονισμό των εκμεταλλεύσεων και των δομών εμπορίας, όπως επίσης και για τη βελτίωση των αποδόσεων.
Ωστόσο, η απαγόρευση της απόκτησης γεωργικών γαιών εκ μέρους μη Ούγγρων πολιτών αποτελεί εμπόδιο για τον καθορισμό της ορθής τιμής για τις εκτάσεις αυτές.
Τέταρτον, τονίζεται το σημαντικό ζήτημα της καταπολέμησης του οργανωμένου εγκλήματος, κυρίως ρωσικής προέλευσης.
Το υψηλό ποσοστό εγκληματικότητας και οι μεγάλες επιπτώσεις αυτού του είδους εγκλήματος είναι ίσως το πιο σοβαρό εσωτερικό θέμα στην Ουγγαρία, αν και το ουγγρικό Κοινοβούλιο έχει ήδη ψηφίσει ένα σύνολο κειμένων σχετικά με το ξέπλυμα χρήματος, την αύξηση των ποινών για εμπορία ναρκωτικών και την πορνεία, την κατάσχεση κεφαλαίων και ένα πρόγραμμα προστασίας των μαρτύρων στην περίπτωση των πληροφοριοδοτών.
Πέμπτον, όσον αφορά την υιοθέτηση του κεκτημένου, πρέπει να αναγνωρίσουμε ότι η Ουγγαρία συνεχίζει να προχωρεί με ισόρροπο τρόπο.
Τέλος, επισημαίνεται το περιβάλλον και τα προβλήματα διασυνοριακής ρύπανσης που προέρχονται από τη γεωγραφική θέση της Ουγγαρίας.
Η ρύπανση που παρατηρείται στους ποταμούς Δούναβη και Τίζλα και προκαλείται από τη διαρροή κυανιούχων σωμάτων που προέρχονται από τη Ρουμανία, αποτελεί κλασσικό παράδειγμα της κατάστασης αυτής.
Θα ήθελα τέλος να πω μερικά λόγια για τις ανησυχίες που εξέφρασαν ορισμένοι συνάδελφοι στην Επιτροπή Εξωτερικών Υποθέσεων σχετικά με τους πυρηνικούς σταθμούς σοβιετικής προέλευσης.
Είναι ένα ζήτημα το οποίο αξίζει να εξεταστεί σοβαρά, αλλά σε ένα γενικό πλαίσιο που θα περιλαμβάνει όχι μόνο την Ουγγαρία αλλά και τις άλλες υποψήφιες χώρες που διαθέτουν απηρχαιωμένη και ελάχιστα ασφαλή τεχνολογία.
Είμαι επομένως ικανοποιημένος διότι βλέπω ότι το θέμα αυτό εξετάστηκε στη γενική έκθεση του κ. Brok σχετικά με τη διεύρυνση.
Στο σημείο αυτό, μου απομένει μόνο να ζητήσω από τους συναδέλφους τη διεξαγωγή μίας διαφωτιστικής συζήτησης και μίας ψηφοφορίας που, με το αποτέλεσμά της και την κατεύθυνσή της, θα συμβάλλει στη συνάντηση των παλιών δημοκρατιών της Δύσης και των νέων δημοκρατιών της Ανατολικής Ευρώπης, που τελικά είναι ο υπέρτατος στόχος της διαδικασίας διεύρυνσης της Ευρωπαϊκής Ένωσης.
Ο εισηγητής για τη Βουλγαρία, κ. Geoffrey Van Orden, μου ζήτησε να τον εκπροσωπήσω επειδή έπρεπε σήμερα να συμμετάσχει στη συζήτηση για την άμυνα στο Συνέδριο του Συντηρητικού Κόμματος στο Bournemouth της Αγγλίας.
Η Βουλγαρία έχει κάνει σημαντική πρόοδο όσον αφορά την προενταξιακή της προετοιμασία.
Το παρόν ψήφισμα και η σχετική έκθεση εστιάζονται σε ορισμένα από τα πιο αμφιλεγόμενα ζητήματα, όπως η πυρηνική ασφάλεια, οι έλεγχοι στα σύνορα, η μεταχείριση των μειονοτήτων και το πρόβλημα της διαφθοράς.
Τα οικονομικά θέματα θα εξεταστούν αργότερα.
Η Βουλγαρία επιθυμεί να προσχωρήσει στην ΕΕ και στο ΝΑΤΟ το ταχύτερο δυνατό.
Έχει ήδη αποδείξει ότι αποτελεί παράγοντα περιφερειακής σταθερότητας και ασφάλειας μέσω της πρακτικής και πολιτικής δράσης που ανέλαβε κατά την κρίση του Κοσσυφοπεδίου όταν η Βουλγαρία υποστήριξε τους συμμάχους του ΝΑΤΟ ενδεχομένως εις βάρος του βραχυπρόθεσμου συμφέροντος της ίδιας της χώρας.
Οι επιπτώσεις της κρίσης αυτής, ιδίως ο αποκλεισμός του Δούναβη, ζημίωσαν την οικονομία της Βουλγαρίας και θα έπρεπε η διεθνής κοινότητα να της παράσχει επείγουσα βοήθεια.
Η Βουλγαρία έχει συμβάλει ευρύτερα στην περιφερειακή ασφάλεια μέσω των μηχανισμών του Συμφώνου Σταθερότητας.
Όσον αφορά ένα άλλο θέμα που σχετίζεται με την ασφάλεια, η Βουλγαρία έχει κάνει μεγάλη πρόοδο στον τομέα των συνοριακών ελέγχων με στόχο να ελέγχει, μέχρι τα τέλη του 2001, τα σύνορα της χώρας με βάση τα πρότυπα του Schengen.
Αυτό επιτεύχθηκε με τη δραστική αναδιοργάνωση της συνοριακής αστυνομίας, η οποία μετατράπηκε από μια κατά βάση στρατιωτικού τύπου δύναμη εκπλήρωσης στρατιωτικής θητείας, σε απολύτως επαγγελματική υπηρεσία.
Αυτό πραγματοποιήθηκε σε μεγάλο βαθμό χάρη στη βοήθεια της Ευρωπαϊκής Ένωσης.
Η ασφάλεια των βουλγαρικών συνόρων, η αποτελεσματικότητα και η φερεγγυότητα των αστυνομικών της αρχών είναι ουσιώδους σημασίας για την Ένωση, δεδομένης της γεωγραφικής θέσης της Βουλγαρίας που αποτελεί τη σημαντικότερη διαμετακομιστική διαδρομή μεταξύ της Δυτικής Ασίας /Μέσης Ανατολής και της Δυτικής Ευρώπης.
Στο εσωτερικό η Βουλγαρία αντιμετωπίζει το πρόβλημα των μειονοτήτων.
Η κυβέρνηση της Βουλγαρίας έχει καταβάλει προσπάθειες για την επίλυση του προβλήματος του αποκλεισμού της μεγάλης κοινότητας των Roma, η οποία αντιστοιχεί περίπου στο 4% του πληθυσμού.
Πολλά απομένουν να γίνουν ακόμη για το ζήτημα αυτό.
Ο πληθυσμός στο σύνολό του δεν μπορεί βραχυπρόθεσμα να κατανοήσει τα οφέλη των θεμελιωδών αλλαγών της Βουλγαρίας.
Εν τω μεταξύ, σε μια πιο ανοικτή κοινωνία με μεγαλύτερες ευκαιρίες, το κοινό πρέπει να πεισθεί ότι όσοι ευρίσκονται στην εξουσία, είτε είναι στην κυβέρνηση είτε στη διοίκηση, εκτελούν τα καθήκοντά τους προς όφελος της χώρας στο σύνολό της.
Η δημοκρατία και η οικονομία της αγοράς είναι δραστήριες δυνάμεις στη Βουλγαρία, αλλά είναι ακόμη νέες και πρέπει να στηριχθούν με την εμπιστοσύνη του κοινού.
Η υποψία της διαφθοράς έχει καταστρεπτικές επιπτώσεις και πρέπει να αντιμετωπιστεί επειγόντως.
Αυτό επαληθεύεται περισσότερο στην περίπτωση της πυρηνικής ασφάλειας, επειδή η ομάδα πίεσης κατά της πυρηνικής ενέργειας επιδιώκει να οικειοποιηθεί τις πραγματικές ανησυχίες σχετικά με την πυρηνική και περιβαλλοντική ασφάλεια.
Τις τελευταίες εβδομάδες θυμηθήκαμε όλοι τον κίνδυνο της υπερβολικής εξάρτησης από το πετρέλαιο και την ανάγκη διαφοροποίησης των ενεργειακών πηγών.
Το πυρηνικό εργοστάσιο του Κοζλοντούι αναλογεί στο ήμισυ της εσωτερικής παραγωγής ενέργειας της Βουλγαρίας.
Τα ζητήματα της ασφάλειας είναι υψίστης σημασίας, αλλά πρέπει να ληφθούν υπόψη και άλλοι παράγοντες κατά τον καθορισμό της καταλληλότερης μακροπρόθεσμης ενεργειακής στρατηγικής της χώρας.
Επιθυμώ να τονίσω ότι είναι σημαντικό να εκτιμηθεί ιδιαιτέρως η πρόοδος της Βουλγαρίας για την έγκαιρη προσχώρησή της στην Ευρωπαϊκή Ένωση.
Εάν η Ευρώπη εναγκαλιστεί την ιστορική ευκαιρία της διεύρυνσης υπερνικώντας τις διαιρέσεις που δημιουργήθηκαν από τη Σοβιετική κατοχή και το κομμουνιστικό πείραμα, θα πρέπει οι υποψήφιες χώρες να προσχωρήσουν στην Ένωση σε ένα λογικό χρονικό ορίζοντα.
Αυτό ισχύει και για τη Βουλγαρία.
Τέλος, επιθυμώ προσωπικά να αναφερθώ σε ένα μαύρο σύννεφο που κρέμεται πάνω από την Ευρώπη.
Πριν από 23 χρόνια, μυστικοί πράκτορες της Βουλγαρίας πραγματοποίησαν εγκληματικές ενέργειες εναντίον ορισμένων ατόμων στη Δυτική Ευρώπη, συμπεριλαμβανομένου του γνωστού συγγραφέα, εκφωνητή και φίλου μου Georgi Markov, τον οποίο δολοφόνησαν σε έναν δρόμο του Λονδίνου.
Πρώην σοβιετικοί πράκτορες παραδέχθηκαν τη συμμετοχή τους στο ποταπό αυτό έγκλημα, αλλά βρέθηκαν έγγραφα που ενοχοποιούν βούλγαρους πολίτες όπως και βούλγαρους πράκτορες της κομμουνιστικής κυβέρνησης.
Καμία πρόοδος δεν επιτεύχθηκε για την εξιχνίαση αυτού του εγκλήματος.
Οι διαδοχικοί πρόεδροι υποσχέθηκαν ότι θα αναλάβουν δράση, αλλά χωρίς αποτέλεσμα.
Εγώ από την πλευρά μου δεν θα ψηφίσω την παρούσα έκθεση μέχρι να επιτευχθεί πρόοδος για τη διαλεύκανση της δολοφονίας του Georgi Markov.
εισηγητής.
(ΕΝ) Κύριε Πρόεδρε, ο λαός της Ρουμανίας εκφράζει ολόθερμα την ικανοποίησή του για την απόφαση της Ευρωπαϊκής Ένωσης στο Ελσίνκι να συμπεριλάβει τη Ρουμανία στην πρώτη ομάδα των υποψήφιων χωρών της διεύρυνσης.
Πράγματι, το 80% του πληθυσμού πιστεύει ότι η Ρουμανία ανήκει στην Ευρωπαϊκή Ένωση.
Δεν είναι σύμπτωση ότι η ίδια σφυγμομέτρηση αναφέρει ότι ο πρεσβευτής της Ευρωπαϊκής Ένωσης είναι το δεύτερο πιο δημοφιλές πρόσωπο στη Ρουμανία σήμερα.
Από τον τελευταίο Δεκέμβριο έχουν παρατηρηθεί πολλά ενθαρρυντικά σημάδια.
Η καταπολέμηση της φτώχειας αποτελεί κύριο πρόβλημα που αντιμετωπίζει η Ρουμανία από το 1990 και η σημερινή κυβέρνηση, αλλά τουλάχιστον η οικονομία άρχισε να δείχνει τις πρώτες θετικές εξελίξεις .
Η χορήγηση σημαντικών δανείων από τη Διεθνή Τράπεζα, το ΔΝΤ και την Ευρωπαϊκή Ένωση αποδεικνύει αυτή την επιτυχία.
Ο πρωθυπουργός κ. Mugur Isarescu υποστηρίζεται από την Κεντρική Τράπεζα και συνεπώς έχει άριστες σχέσεις με τα διεθνή χρηματοπιστωτικά ιδρύματα.
Η βελτίωση της οικονομίας θα συμβάλει στην τόνωση της εμπιστοσύνης του κοινού στους δημοκρατικούς θεσμούς, και θα πρέπει να δοθεί προτεραιότητα στην ανεξαρτησία της δημόσιας διοίκησης.
Η Ρουμανία σημείωσε μεγάλη πρόοδο όσον αφορά την ελευθερία του Τύπου.
Αυτό πρέπει να ενθαρρυνθεί και να υποστηριχθεί.
Η εξάλειψη της διαφθοράς σε όλα τα επίπεδα θα συντελέσει στην ανάπτυξη της ελεύθερης και ανοικτής κοινωνίας των πολιτών.
Η Ρουμανία δεν ανταποκρίνεται πλήρως στα κριτήρια της Κοπεγχάγης όσον αφορά τα παιδιά.
Υπενθυμίζεται ότι με τη διάλυση της Σοβιετικής Ένωσης χιλιάδες παιδιά αφέθηκαν σε εξαιρετικά δύσκολη κατάσταση: παιδιά των οποίων οι οικογένειες ενέδωσαν σε πιέσεις, παιδιά που τοποθετήθηκαν αδίκως σε ιδρύματα, παιδιά που υφίστανται άσχημη μεταχείριση, παιδιά που πεθαίνουν χωρίς βοήθεια, παιδιά που υιοθετούνται παράνομα από άλλες χώρες, παιδιά των οποίων το μέλλον είναι να αποτελέσουν αντικείμενο ανταλλαγής για σκληρό νόμισμα ή για οικιακά αγαθά.
Η Κεντρική και Ανατολική Ευρώπη και τα Δυτικά Βαλκάνια είναι η κυριότερη πηγή του διεθνούς εμπορίου παιδιών.
Στη Ρουμανία, η κυβέρνηση, με την ενεργή στήριξη του Επιτρόπου Verheugen, η Διεθνής Τράπεζα και τα Ηνωμένα Έθνη μας έδωσαν την ευκαιρία να καθιερώσουμε ορθές δοκτρίνες και πρακτικές στην περιοχή.
Συνιστώ στους συναδέλφους μου τη συγκρότηση μιας ομάδας υψηλού επιπέδου.
Η Ρουμανία έχει πολλά πλεονεκτήματα.
Έχει ενιαία και ακμάζουσα πολιτιστική ανάπτυξη, διαθέτει καλλιτεχνική και μουσική κληρονομιά και αντιμετωπίζει με σθένος τις αντιξοότητες.
Τα μέλη του Σώματος θα ενθυμούνται ότι η υποστήριξη που παρασχέθηκε στο Κοσσυφοπέδιο ήταν έγκαιρη και μεγάλης σημασίας.
Αυτό θα αντικατοπτριστεί στην επόμενη πρόκληση του ΟΑΣΕ στον οποίο η Ρουμανία θα προσχωρήσει τον Ιανουάριο του 2001 και ενδεχομένως κατά το 2002 όταν θα επανεξετασθεί η ενδεχόμενη ένταξη της Ρουμανίας στο ΝΑΤΟ.
Συγχαίρουμε τη Ρουμανία για τα χρυσά, αργυρά και χάλκινα μετάλλια που κέρδισε στους τελευταίους Ολυμπιακούς Αγώνες.
Πρέπει να υποστηρίξουμε τη Ρουμανία προκειμένου να καταστεί πλήρες και ενεργό μέλος της Ένωσης σε εύλογο χρόνο.
Για το λόγο αυτό υποβάλλω την έκθεσή μου και τις προτάσεις της στο Σώμα και παροτρύνω τη Ρουμανία να επιταχύνει την εφαρμογή του κοινοτικού κεκτημένου και των κριτηρίων της Κοπεγχάγης προκειμένου να καταστεί μέλος της Ευρωπαϊκής Ένωσης.
.
(ΙΤ) Κύριε Πρόεδρε, κύριε Επίτροπε, ο υποφαινόμενος εισηγητής συμφωνεί με το περιεχόμενο της έκθεσης της Επιτροπής για τη Σλοβενία και παρατηρεί ότι οι επικρίσεις που διατυπώθηκαν το 1998 αποτέλεσαν ένα σωτήριο σοκ για τις σλοβένικες αρχές, που αντέδρασαν έκτοτε επιταχύνοντας την υιοθέτηση των μέτρων που απαιτούνται για την ένταξη.
Η αλλαγή ταχύτητας που πραγματοποιήθηκε καθιστά τη Σλοβενία μία από τις χώρες που προετοιμάζονται καλύτερα για την είσοδο στην Ένωση, πράγμα που με κάνει να θεωρώ εξαιρετικά πιθανό ότι αυτή η χώρα θα είναι από τις πρώτες που θα ενταχθούν.
Παραμένουν φυσικά ορισμένα ανοιχτά ζητήματα, τα οποία υπήρξαν εξάλλου αντικείμενο συζήτησης σε διάφορους χώρους, τόσο μεταξύ των κοινοβουλευτικών αντιπροσωπειών όσο και στους κόλπους της Επιτροπής Εξωτερικών Υποθέσεων, και αποτελούν αντικείμενο τροπολογιών που θα συζητήσουμε αύριο: για παράδειγμα, το κλείσιμο των καταστημάτων αφορολόγητων ειδών εντός του έτους, η αναδιάρθρωση των δημόσιων επιχειρήσεων, η προσαρμογή της τραπεζικής νομοθεσίας και του ασφαλιστικού τομέα· ακόμη γενικότερα, ο εκσυγχρονισμός του δικαστικού τομέα, που πρέπει να παρέχει εγγυήσεις ανεξαρτησίας και αμεροληψίας, και του συνόλου των δημόσιων διοικήσεων.
Ελπίζω τα θέματα αυτά να καταστούν προτεραιότητα του νέου Κοινοβουλίου, που θα έχει την καταστατική του σύνοδο σε δεκαπέντε μέρες από σήμερα, και της νέας κυβέρνησης.
Πρέπει να επιμείνουμε, και στην περίπτωση της Σλοβενίας, σε μία έγκαιρη και κατάλληλη ενημερωτική εκστρατεία, για να αποκτήσουν όλοι οι πολίτες επίγνωση των επιπτώσεων της ένταξης στην Ευρωπαϊκή Ένωση.
Το Ευρωπαϊκό Κοινοβούλιο μπορεί να συμβάλει ενεργά σε αυτές τις πρωτοβουλίες, ανοίγοντας δικά του γραφεία τεκμηρίωσης, απευθυνόμενο στο ευρύ κοινό μέσω των σχολείων, του κοινωνικού και του εργασιακού, πολιτιστικού και επαγγελματικού περιβάλλοντος.
Στο ψήφισμα του τον Απρίλιο του 1999, το Κοινοβούλιο υπογράμμισε τη σύγκλιση των θέσεων της Ευρωπαϊκής Ένωσης και της Σλοβενίας σε θέματα οικονομικής πολιτικής και πολιτικής ασφαλείας και, πράγματι, τον τελευταίο χρόνο η Σλοβενία συνέβαλε σημαντικά στο Σύμφωνο Σταθερότητας για τη Νοτιοανατολική Ευρώπη.
Η Σλοβενία υποστήριξε τη δράση του ΝΑΤΟ και των κρατών μελών στο Κοσσυφοπέδιο και, αν ληφθεί υπόψη η δυσκολία μιας τέτοιας επιλογής, μπορούμε να πούμε ότι αυτό μαρτυρεί, όχι μόνο τη σημασία του ρόλου αυτής της χώρας στην περιοχή, αλλά και τη σύγκλιση συμφερόντων με την Ευρωπαϊκή Ένωση.
Επωφελούμαι της παρούσης περιστάσεως για να απευθύνω στον Επίτροπο Verheugen μια πρόσκληση, προκειμένου να εξεταστεί από την Επιτροπή, αλλά και από το Συμβούλιο της Ευρώπης: να αναθεωρήσει η Ένωση τη θέση της και να καλέσει τη σερβική αντιπολίτευση, που κέρδισε τις εκλογές, να μην αποστατήσει στο δεύτερο γύρο, προσφέροντας έτσι στον Μιλόσεβιτς μια εικονική νίκη χωρίς πολιτική μάχη, η οποία θα μπορούσε να αποτελέσει ένα επικίνδυνο πρόσχημα για να παραμείνει στην εξουσία.
Η σταθερότητα όλης της περιοχής της Νοτιοανατολικής Ευρώπης εξαρτάται από την επίλυση των διαφορών που φέρνουν διάφορες γειτονικές χώρες σε αντιπαράθεση· να γιατί φαίνεται και στην περίπτωση της Σλοβενίας απαραίτητο να καταλήξουν γρήγορα οι αρχές σε συμφωνία με την Κροατία, για να κλείσουν όλες οι διμερείς διαφορές και προπαντός η διαμάχη για τα σύνορα.
Έτσι θα εξασφαλιστούν μεγαλύτερη σταθερότητα, καλύτερο κλίμα για τις διμερείς σχέσεις και δυνατότητες οικονομικής ανάπτυξης για όλους τους ενδιαφερόμενους πληθυσμούς.
.
(FR) Κύριε Πρόεδρε, η έκθεση επί της προσχώρησης της Κύπρου, την οποία έχω την τιμή να σας παρουσιάσω, φέρει μια ιδιαίτερη πολιτική πτυχή σε σύγκριση με τη σειρά εκθέσεων που σας παρουσιάστηκαν σήμερα το απόγευμα.
Πρόκειται για μια υποψήφια χώρα της οποίας το ένα τρίτο του εδάφους τελεί υπό κατοχή από τον τουρκικό στρατό, από το 1974, και όπου λόγω μιας ιδιαίτερα αδιαπέραστης διαχωριστικής γραμμής οι θεμελιώδεις αρχές της Ευρωπαϊκής Ένωσης δεν ισχύουν για το σύνολο του εδάφους.
Η έκθεση την οποία έχω την τιμή να σας υποβάλλω και η οποία επίσης εγκρίθηκε ομόφωνα από την κοινοβουλευτική επιτροπή, διαπιστώνει ότι το τμήμα του εδάφους που ελέγχεται από την νόμιμη αρχή πληροί τα πολιτικά κριτήρια της Κοπεγχάγης.
Η Κύπρος διαθέτει μια βιώσιμη και ακμάζουσα οικονομία της αγοράς και φαίνεται ότι δεν θα συναντήσει ιδιαίτερα προβλήματα κατά την ενσωμάτωση του κεκτημένου.
Ωστόσο, οφείλω να επισημάνω ότι η μεταφορά του κεκτημένου πραγματοποιείται με πολύ αργό ρυθμό και ότι η Κύπρος, όπως και άλλες υποψήφιες χώρες εξάλλου, οφείλει να ενισχύσει τις διοικητικές, φορολογικές και δικαιοδοτικές της διαρθρώσεις.
Η προσχώρηση της Κύπρου, και είμαι πεπεισμένος γι' αυτό, θα μπορούσε να διαδραματίσει ρόλο καταλύτη και κινητήριας δύναμης προκειμένου να επιλυθεί το πολιτικό πρόβλημα της διχοτόμησης της νήσου.
Η διαιώνιση του στάτους κβο που προήλθε από την τουρκική εισβολή του Ιουλίου-Αυγούστου του 1974, είναι απαράδεκτη για την Ευρωπαϊκή Ένωση.
Γι' αυτόν το λόγο ενθαρρύνουμε τις διαπραγματεύσεις εκ του σύνεγγυς, οι οποίες αυτήν την περίοδο διεξάγονται υπό την αιγίδα των Ηνωμένων Εθνών.
Όμως, τονίζουμε επίσης ότι η οριστική, δίκαιη και διαρκής λύση πρέπει συγχρόνως να σέβεται εξ ολοκλήρου και τα ανάλογα ψηφίσματα του Συμβουλίου Ασφαλείας των Ηνωμένων Εθνών, με άλλα λόγια το ισχύον διεθνές δίκαιο, και τις αρχές που διέπουν την Ευρωπαϊκή Ένωση.
Αναφέρομαι, ασφαλώς, κυρίως στις πολιτικές αρχές, αλλά επίσης στην ελευθερία κυκλοφορίας και εγκατάστασης.
Δεδομένου ότι η Κύπρος και η Τουρκία είναι υποψήφιες χώρες, η διαμάχη στην Κύπρο δεν αποτελεί πλέον περιφερειακή διαμάχη.
Εξελίσσεται σε ενδοκοινοτική διαμάχη.
Συνεπώς οφείλουμε να ανατρέξουμε στο σύνολο των μέσων και των ατού που διαθέτουμε.
Για να εξέλθουμε από το σημερινό αδιέξοδο είναι απαραίτητο να ληφθούν άμεσα μέτρα οικοδόμησης εμπιστοσύνης.
Η παρουσία ενός στρατιωτικού ανά έξι πολίτες στην κατεχόμενη ζώνη της Βόρειας Κύπρου, συμπεριλαμβανομένων των τούρκων εποίκων, αποτελεί μια κατάσταση μοναδική στην Ευρώπη και μάλιστα στον κόσμο.
Γι' αυτούς τους λόγους ο εισηγητής προτείνει την έναρξη μιας σειράς μέτρων οικοδόμησης εμπιστοσύνης και την κατάργηση του κατεστημένου μέσω της αποστρατιωτικοποίησης της νήσου, την οποία εξάλλου έχουν ζητήσει πολλά ψηφίσματα του Συμβουλίου Ασφαλείας από το 1983.
Η τουρκοκυπριακή κοινότητα δεν έχει τίποτα να χάσει, αντίθετα έχει πολλά να κερδίσει μέσω της ένταξης.
Τόσο η ασφάλειά της όσο και η πολιτιστική της ταυτότητα θα είναι πλήρως σεβαστές.
Η ίδια η ιδιότητα του μέλους της Ευρωπαϊκής Ένωσης αποτελεί εγγύηση των δικαιωμάτων.
Η Ευρώπη πρέπει να καταστεί υπεύθυνος παράγοντας στο πλαίσιο της επίλυσης του κυπριακού προβλήματος.
Γι' αυτόν το σκοπό, θα αποδοθεί ένας ρόλος-κλειδί, με την επιφύλαξη προφανώς του ιδιαίτερου ρόλου της Επιτροπής, στον ύπατο εκπρόσωπό μας για την ΚΕΠΠΑ, κ. Javier Solana.
.
(DE) Κύριε Πρόεδρε, κύριε Επίτροπε, μιλώ με τη διπλή ιδιότητα της εισηγήτριας της έκθεσης για τη Μάλτα και της Προέδρου της μικτής κοινοβουλευτικής επιτροπής με την Πολωνία.
Γι' αυτό σας ευχαριστώ που μου επιτρέπετε να μιλήσω περισσότερο από τον καθορισμένο χρόνο.
Η Μάλτα, λόγω της γεωπολιτικής θέσης της ως ακρότατο φυλάκιο της Ευρώπης και σημείο επαφής με τη Μέση Ανατολή και τη Βόρεια Αφρική, είναι πολύ πιο σημαντική απ' ό,τι αφήνουν να νοηθεί η γεωγραφική έκταση και ο μικρός πληθυσμός της.
Κατά συνέπεια, τόσο το Ευρωπαϊκό Κοινοβούλιο όσο και το Ευρωπαϊκό Συμβούλιο της Βιέννης με Προεδρεύοντα τον τότε Αυστριακό Υπουργό Εξωτερικών Wolfgang Schόssel χαιρέτησαν την απόφαση της Μάλτας να επανενεργοποιήσει την αίτηση προσχώρησής της που είχε "παγώσει" από το 1996.
Ήταν λογικό το Ευρωπαϊκό Συμβούλιο του Ελσίνκι του Δεκεμβρίου 1999 να εγκρίνει με την επέκταση των ενταξιακών διαπραγματεύσεων και την επανάληψη των διαπραγματεύσεων με τη Μάλτα.
Δεν υπάρχει καμία αμφιβολία ότι η Μάλτα πληροί τα πολιτικά κριτήρια της Κοπεγχάγης και ότι, σαν λειτουργική οικονομία της αγοράς, θα είναι κανονικά σε θέση να αντιμετωπίσει τις ανταγωνιστικές πιέσεις στους κόλπους της Ένωσης, υπό την προϋπόθεση ότι θα συνεχίσει τα μέτρα για την αναδιάρθρωση της βιομηχανίας και τη μείωση του δημοσιονομικού ελλείμματός της.
Εξάλλου, η Μάλτα διαθέτει σταθερούς και λειτουργικούς δημοκρατικούς θεσμούς.
Το Εθνικό Πρόγραμμα Υιοθέτησης του Κεκτημένου δημιουργεί τις απαραίτητες προϋποθέσεις για τη διαρθρωτική μεταβολή και τον εκσυγχρονισμό της οικονομίας του νησιού.
Σαν εισηγήτρια, αντιλαμβάνομαι βέβαια ότι η Μάλτα αντιμετωπίζει τα ίδια προβλήματα με τις άλλες υποψήφιες χώρες όσον αφορά την προσαρμογή της στην ΕΕ, αλλά τα προβλήματα αυτά είναι πολύ λιγότερα, γεγονός που διευκολύνει και το έργο της ΕΕ.
Η μικρή νήσος ήταν φυσικά συνηθισμένη πολύ καιρό να προστατεύει την οικονομία της έναντι ενός εξαιρετικά έντονου ανταγωνισμού, μέσω προστατευτικών μέτρων και δασμών.
Για το λόγο αυτό, η κατεδάφιση αυτών των δομών δημιουργεί, όπως είναι φυσικό, αμφιβολίες στους μικρούς εμπόρους λιανικής πώλησης και τις οικογενειακές επιχειρήσεις.
Η κατεδάφιση αυτή προκαλεί όμως φόβους και στον τομέα των ναυπηγείων και των δεξαμενών των ναυπηγείων (Dry Docks), ο οποίος επιδοτείται έντονα και συμβάλλει, ως συνέπεια, στη διόγκωση του δημοσίου χρέους.
Ωστόσο, αυτή τη στιγμή πραγματοποιούνται μεταρρυθμίσεις που μπορούν να συμβάλουν στην οικονομική αποδοτικότητα και την επιβίωση του τομέα αυτού.
Επιπλέον, η Μάλτα ακολουθεί τη σωστή κατεύθυνση προς την κατάργηση του μονοπωλίου τηλεπικοινωνιών και την ελευθέρωση του σχετικού τομέα.
Ένα πρόβλημα αποτελεί αναμφισβήτητα η κάλυψη της καθυστέρησης στον τομέα της περιβαλλοντικής πολιτικής και της εξάλειψης των αποβλήτων.
Ωστόσο, πρόκειται για ένα πρόβλημα που μπορεί να αντιμετωπισθεί εντός ενός λογικού χρονικού διαστήματος.
Η χρηματοοικονομική υποστήριξη βάσει της προενταξιακής στρατηγικής είναι ουσιαστικής σημασίας για τη Μάλτα εξίσου σημαντικό είναι να έχει το νησί επίγνωση του γεγονότος ότι η χρηματοδοτική βοήθεια προς αυτό πρέπει να αντιστοιχεί στους κανόνες που εφαρμόσθηκαν στις άλλες υποψήφιες χώρες.
Το κύριο πρόβλημα του νησιού είναι πάντα ότι η κυβέρνηση και η αντιπολίτευση εκφράζουν διαφορετική άποψη όσον αφορά τη διαδικασία προσχώρησης και ότι η Ευρωπαϊκή Ένωση θεωρεί σημαντική τη διεξαγωγή διαπραγματεύσεων χωρίς διακοπή.
Γι' αυτό είναι απαραίτητη αφενός η ευρεία ενημέρωση του κοινού για τις πολιτικές, οικονομικές και κοινωνικές πτυχές της ένταξης της Μάλτας στην Ευρωπαϊκή Ένωση και αφετέρου η διεξαγωγή ενός συνεκτικού διαλόγου με όλες τις κατηγορίες του πληθυσμού, τις ομάδες πολιτικού χαρακτήρα και τα πολιτικά κόμματα, προκειμένου να καταστεί η ένταξη της Μάλτας στην ΕΕ εθνική επιθυμία και να διαμορφώνεται συνεχώς η πορεία της προς την ένταξη στην ΕΕ.
Τώρα θα κάνω ένα γεωγραφικό άλμα προς την Πολωνία, η οποία είναι αναμφισβήτητα μια ουσιώδης χώρα στη διαδικασία της διεύρυνσης, όχι μόνο λόγω της οικονομίας, η οποία είναι δυναμικότερη από εκείνες των υπόλοιπων κρατών της Κεντρικής και Ανατολικής Ευρώπης, αλλά και λόγω του μεγέθους και της γεωπολιτικής της θέσης.
Η Πολωνία ήταν πάντοτε το πρώτο θύμα των ευρωπαϊκών διενέξεων που, μέχρι πρόσφατα, εκτυλίσσονταν στο έδαφός της.
Δεν ευθύνεται εκείνη για την καθυστέρηση της προσχώρησής της στην Ευρωπαϊκή Ένωση.
Με όλα τα προβλήματα που προκαλεί η προσαρμογή της Πολωνίας στην Ευρωπαϊκή Ένωση δεν επιτρέπεται να ξεχνούμε την ιστορική διάσταση, ιδίως στην περίπτωση της χώρας αυτής.
Η διάσταση αυτή δεν είναι δυνατό να εκτιμηθεί με απλούς αριθμούς όπως οι υπολογισμοί του κόστους και των κερδών.
Ιδιαίτερα σήμερα, ημέρα της επετείου της γερμανικής ενοποίησης, είναι σκόπιμο να θυμηθούμε ότι το πολωνικό κίνημα της "Αλληλεγγύης" έθεσε σε κίνηση τη διαδικασία κατάρρευσης του Σοβιετικού συνασπισμού πριν από 20 χρόνια και κατέστησε τελικά δυνατή τη γερμανική ενοποίηση.
Δύο είναι οι επιτακτικές ανάγκες που πρέπει να ληφθούν υπόψη: πρώτον, η ΕΕ πρέπει να ολοκληρώσει τις εσωτερικές μεταρρυθμίσεις της, ώστε να μπορεί να υποδεχθεί τις υποψήφιες χώρες από το 2003.
Δεύτερον, πρέπει να εξασφαλισθεί η ευρεία πληροφόρηση της πολωνικής κοινής γνώμης σχετικά με τα πλεονεκτήματα και τις ευκαιρίες της ένταξης.
Όσο δύσκολες είναι οι διαπραγματεύσεις μεταξύ της Πολωνίας και της Ευρωπαϊκής Ένωσης, τόσο περισσότερο οφείλουν οι εκπρόσωποι του Ευρωπαϊκού Κοινοβουλίου να καταβάλουν κάθε προσπάθεια για να καταστεί η ενταξιακή διαδικασία της Πολωνίας αξιόπιστη.
Το ακριβές έτος ένταξης δεν έχει σημασία.
Αλλά δεν επιτρέπεται να υπάρχουν αμφιβολίες ως προς τη βούληση της Ευρωπαϊκής Ένωσης να επεκτείνει τη ζώνη ειρήνης και σταθερότητας έως την Κεντρική Ευρώπη και την Πολωνία.
Η έκθεση για την Πολωνία τείνει να ενθαρρύνει τους πολιτικούς της τελευταίας να επιταχύνουν τη νομοθετική προσαρμογή της χώρας τους στην ΕΕ και να εφαρμόσουν το κεκτημένο.
Το γεγονός αυτό και η επιτυχής υπογραφή της συμφωνίας για την ελευθέρωση του πολωνικού εμπορίου γεωργικών προϊόντων πριν από λίγες ημέρες αποτελούν θετικά σημάδια.
Παρά τις δυσκολίες, ας μην ξεχνούμε ότι η ένταξη της Πολωνίας πρέπει να προετοιμασθεί με μεγάλη προσοχή αλλά και να είναι όσο το δυνατό ταχύτερη, προς το συμφέρον της επανένωσης της Ευρώπης.
Κύριε Πρόεδρε, κύριε Επίτροπε, αγαπητοί συνάδελφοι, επιθυμούμε να συμβάλουμε σε αυτήν τη συζήτηση, εξ ονόματος της Οικονομικής και Νομισματικής Επιτροπής.
Διεξάγεται ένας διάλογος που συχνά τροφοδοτείται εδώ κι εκεί, σχετικά με το αν θα πρέπει να εξετάσουμε τη διαδικασία ένταξης των υποψηφίων χωρών στην Ένωση επί τη βάσει κριτηρίων πραγματικής σύγκλισης ή ονομαστικής σύγκλισης.
Η Οικονομική και Νομισματική Επιτροπή φρονεί ότι πρόκειται περί λανθασμένης συζήτησης.
Θέλουμε να διαπιστώσουμε την πραγματική σύγκλιση και την ονομαστική σύγκλιση συγχρόνως.
Όταν εξετάζουμε διαδοχικά τα κριτήρια της Κοπεγχάγης και τα κριτήρια του Μάαστριχτ, μας φαίνεται ότι εμπεριέχουν τα απαραίτητα στοιχεία για να πραγματοποιηθεί η ένταξη των υποψηφίων χωρών υπό σωστές συνθήκες, δηλαδή στο όνομα του σεβασμού του αμοιβαίου συμφέροντος, του συμφέροντος των υποψηφίων χωρών, του συμφέροντος των σημερινών κρατών μελών της Ένωσης.
Όμως, αν θέλουμε να εξελιχθούν ομαλά τα πράγματα, πρέπει καταρχάς να ευνοήσουμε την πραγματική σύγκλιση.
Και γι' αυτό, φρονούμε ότι η Ευρωπαϊκή Ένωση πρέπει επίσης να συμβάλει στην προοδευτική προσαρμογή των παραγωγικών μέσων των υποψηφίων χωρών.
Όταν εξετάζουμε τους αριθμούς, εντυπωσιαζόμαστε.
Σύμφωνα με τις τελευταίες εκτιμήσεις, πιθανότατα θα χρειαστούν 200 δισεκατομμύρια ευρώ προκειμένου να καταστούν ικανές για πραγματική σύγκλιση οι υποδομές και το περιβάλλον των υποψηφίων χωρών, προκειμένου να ευνοηθεί δηλαδή ένα υψηλότερο επίπεδο επενδύσεων για να ευθυγραμμιστεί η οικονομία των χωρών αυτών με τα κριτήρια της Κοπεγχάγης.
Φρονούμε επίσης ότι πρέπει να υπάρξει κάποια ελαστικότητα όταν θα εξετασθούν τα κριτήρια για τη μείωση του ποσοστού του πληθωρισμού, ή την πρόσδεση στις τιμές του συναλλάγματος.
Πρόκειται για στοιχεία ονομαστικής σύγκλισης, και το είδαμε, έχουμε ανάλογη εμπειρία στους κόλπους της Ευρωπαϊκής Ένωσης, και αυτό το είδος σύγκλισης επίσης μπορεί να συμβάλει στην ενίσχυση της πραγματικής σύγκλισης.
Εννοούμε προφανώς τις περιπτώσεις της Ιταλίας ή της Πορτογαλίας, και παρατηρούμε το ίδιο φαινόμενο όσον αφορά τις υποψήφιες χώρες.
Επομένως γι' αυτόν το λόγο χρειάζεται κάποια ελαστικότητα, προκειμένου να επιτραπούν οι απαραίτητες αναπροσαρμογές στο πλαίσιο της διαδικασίας εκπλήρωσης των κριτηρίων.
Βέβαια αυτό ισχύει ιδιαίτερα για το θέμα των τιμών.
Υπό αυτό το πρίσμα, φρονούμε ότι η έναρξη ενός πραγματικού μακροοικονομικού διαλόγου, μεταξύ ζευγών, μεταξύ συναδέλφων, σε επίπεδο υπουργών οικονομικών και κεντρικών τραπεζών είναι απαραίτητη, πριν από την ένταξη.
Και, το πιθανότερο, όχι μόνο αναφορικά με τα νομισματικά προβλήματα, αλλά επίσης αναφορικά με αυτό που ονομάζουμε στο εσωτερικό της Ένωσης συντονισμό των οικονομικών πολιτικών.
Πίσω από αυτόν το συντονισμό, υφίστανται ζητήματα κοινού συμφέροντος, το ζήτημα της ανεργίας, της καινοτομίας, της χρήσης των δημοσίων εσόδων.
Κατά την άποψη της Οικονομικής και Νομισματικής Επιτροπής, πρέπει επίσης να δοθεί ιδιαίτερη προσοχή στη ρύθμιση των μηχανισμών προληπτικής και τραπεζικής εποπτείας, η οποία σήμερα βρίσκεται σε εμβρυακή κατάσταση, γεγονός που αποτελεί δυνητικό κίνδυνο για την πρόσβαση των μικρομεσαίων επιχειρήσεων στη χρηματοδότηση.
Τέλος, το Κοινοβούλιο ζητεί, μέσω της έκθεσης του κ. Brok, τη σταδιακή απελευθέρωση των κεφαλαίων, συγκεκριμένα των βραχυπρόθεσμων, προκειμένου να αποφευχθούν φαινόμενα κερδοσκοπίας στις αγορές συναλλάγματος.
Ένα τελευταίο σημείο, κύριε Πρόεδρε, όσον αφορά τις επιπτώσεις της ένταξης στη ζώνη του ευρώ.
Φρονούμε ότι η ένταξη αυτή αποτελεί δικαίωμα και καθήκον συγχρόνως.
Όταν τηρηθούν οι όροι, δεν θα υπάρχει λόγος, ούτε για τις υποψήφιες χώρες, ούτε για τις χώρες που σήμερα έχουν ενταχθεί στη ζώνη του ευρώ, άρνησης της εισόδου των υποψηφίων χωρών στην τρίτη φάση της οικονομικής και νομισματικής ένωσης.
Πολύ περισσότερο, η ένταξη αυτή θα αποτελέσει δέσμευση σε ένα πολιτικό έργο και σε έναν στενό συντονισμό των οικονομικών και κοινωνικών πολιτικών.
Η νομισματική Ένωση δεν είναι νομισματική ζώνη.
Είναι επίσης οικονομική και νομισματική ένωση.
Το αμοιβαίο συμφέρον, είναι η απουσία εξαίρεσης γι' αυτές τις χώρες, αλλά και για εμάς επίσης δεν υπάρχει διαγραφή από τη ζώνη του ευρώ, εφόσον πληρούνται τα κριτήρια που καθορίσαμε.
Οι χώρες αυτές κλίνουν προς την ένταξη στην Ένωση σε συνάρτηση με τα κριτήρια που καθορίσαμε συλλογικά.
Κύριε πρόεδρε, κύριε Επίτροπε, κυρίες και κύριοι συνάδελφοι, η Επιτροπή Νομικών Θεμάτων και Εσωτερικής Αγοράς εξέτασε με μεγάλη σοβαρότητα και ενδιαφέρον το ζήτημα της διεύρυνσης της εσωτερικής αγοράς στις υποψήφιες για ένταξη χώρες, αφού, κατά βάση, στην ιστορία της οικονομίας δεν υπάρχει μέχρι σήμερα προηγούμενο παράδειγμα μιας εσωτερικής αγοράς συνιστάμενης από τόσο διαφορετικές οικονομίες, όπως της Ευρωπαϊκής Ένωσης και των υποψηφίων για ένταξη χωρών.
Ακόμη και ανάμεσα στις ΗΠΑ και στο Μεξικό η διαφορά επιπέδου δεν είναι τόσο μεγάλη.
Για αυτόν τον λόγο στον τομέα της εσωτερικής αγοράς τιθέμεθα υπέρ μιας στρατηγικής που θα είναι καλά ζυγισμένη, ευέλικτη και ανάλογη των απαιτήσεων.
Ως εκ τούτου, η Επιτροπή Νομικών Θεμάτων και Εσωτερικής Αγοράς ζητά επίσης, στο πλαίσιο της έκθεση πρωτοβουλίας, τη χρησιμοποίηση του μέσου των μεταβατικών διατάξεων, προκειμένου να καταστεί δυνατή η αρμονική και από κοινού ανάπτυξη της οικονομίας.
Ωστόσο αυτές οι ενδιάμεσες λύσεις δεν πρέπει να θέσουν αυστηρά και άκαμπτα πλαίσια στο υπάρχον καθεστώς, αλλά να αποτελέσουν έξυπνους μηχανισμούς επίλυσης των προβλημάτων, προσαρμοζόμενοι στις συνθήκες που συνεχώς εξελίσσονται.
Στο σημείο αυτό θέλω να εκφράσω τις ευχαριστίες μου στον κύριο Verheugen, ο οποίος σήμερα μας διαβεβαίωσε ότι η διεύρυνση προς ανατολάς προετοιμάζεται με μεγάλη προσοχή και ότι δεν πρόκειται να ενδώσει σε πολιτικές πιέσεις σε περίπτωση που του ζητηθεί να κλείσει τα μάτια.
Σε αυτό θα βρει την απόλυτη υποστήριξη της επιτροπής μας.
Χαιρετίζουμε τα βήματα που έχουν κάνει οι υποψήφιες για ένταξη χώρες στο θέμα της προσέγγισης του ευρωπαϊκού δικαίου και τις προτρέπουμε να συνεχίσουν αυτό το εν μέρει κοπιαστικό και δύσκολο έργο.
Προσωπικά θέλω να αναφέρω ότι έχω εντυπωσιαστεί από την πρόοδο που έχουν σημειώσει η Ουγγαρία, η Εσθονία και η Σλοβενία.
Ιδιαίτερα η Επιτροπή Νομικών Θεμάτων και Εσωτερικής Αγοράς γνωρίζει καλά ότι δεν αρκεί μόνο η ψήφιση νόμων.
Πρέπει και να εφαρμόζονται.
Κατά συνέπεια, το ευρωπαϊκό κοινοτικό δίκαιο δεν αποτελεί μόνο law in the books, αλλά πρέπει στις υποψήφιες για ένταξη χώρες να αποτελέσει και law in action.
Επιτρέψτε μου τώρα, ως βουλευτού προερχόμενου από μια περιφέρεια που συνορεύει άμεσα με μια υποψήφια για ένταξη χώρα, να επισημάνω τη συγκεκριμένη κατάσταση που επικρατεί εκεί.
Ο μέσος μισθός στην γερμανική πλευρά είναι περίπου δέκα φορές υψηλότερος από ότι δέκα χιλιόμετρα πιο πέρα στις γειτονικές πόλεις της Τσεχίας.
Το σιδηρούν παραπέτασμα κράτησε την περιοχή αποκομμένη με αποτέλεσμα να μείνει πολύ πίσω σε οικονομικό επίπεδο.
Για αυτό τον λόγο είναι απαραίτητο να πραγματοποιηθούν διαρθρωτικές αλλαγές με ταχύτατους ρυθμούς.
Συνεπώς τέτοιες περιοχές σε ολόκληρη την ΕΕ, όπου κατοικούν 20 εκατομμύρια άνθρωποι και πλέον - περίπου όσο το μέγεθος ενός μέσου κράτους μέλους - χρειάζονται την υποστήριξή μας για την εξειδίκευση των εργαζομένων στο πλαίσιο των μεσαίων επενδύσεις και της δημιουργίας υποδομής.
Επιπλέον θέλουμε να παροτρύνουμε την Επιτροπή να εφαρμόσει το σχέδιό της για την επεξεργασία ενός αντίστοιχου προγράμματος δράσης για τις παραμεθόριες περιοχές, το οποίο, όπως και στην περίπτωση της διεύρυνσης προς το νότο, θα περιλαμβάνει ασφαλώς και συγκεκριμένες οικονομικές υποσχέσεις.
Κατά σύμπτωση, σήμερα, μάλιστα αυτή την ώρα, μας παρακολουθούν άνθρωποι από μια τέτοια περιοχή - από την Oberfranken -.
Μετά από συζήτηση που είχα μαζί τους μπορώ να σας μεταφέρω τις ανησυχίες τούτων των πολιτών σχετικά με την ανάπτυξη της περιοχής τους λόγω της διεύρυνσης προς ανατολάς.
Εδώ δεν έχουμε να κάνουμε με έλλειμμα πληροφόρησης, αλλά με τελείως δικαιολογημένα και συγκεκριμένα αιτήματα.
Πρέπει επομένως να φροντίσουμε ώστε οι άνθρωποι που ζουν σε αυτές τις περιοχές να μην αντιμετωπίσουν την απώλεια θέσεων εργασίας και το κλείσιμο επιχειρήσεων ως πρώτη συνέπεια της διεύρυνσης προς ανατολάς.
Κατ' επέκταση θα ήθελα στο πλαίσιο του σημερινού μας ψηφίσματος να κάνουμε σαφές σε όλους αυτούς τους πολίτες ότι οι ανησυχίες τους ακούγονται στο Ευρωπαϊκό Κοινοβούλιο και τότε πιστεύω ότι όλοι τους θα υποστηρίξουν τον ευρωπαϊκό στόχο της διεύρυνσης στην ειρήνη και στην ελευθερία.
Το Ευρωπαϊκό Κοινοβούλιο πρέπει να υπερψηφίσει τις συνθήκες ένταξης των υποψηφίων χωρών.
Εμείς είμαστε υπέρ των πιο ανοικτών και με περισσότερη διαφάνεια διαπραγματεύσεων και ζητούμε ρητά από το Συμβούλιο των Υπουργών να μην ακολουθήσει στρατηγικές συσκότισης σε ότι αφορά τις διαπραγματεύσεις ένταξης, αλλά να μεταφέρει δημόσια τα όσα συζητούνται.
Τότε οι πολίτες θα αφήσουν κατά μέρος τις επιφυλάξεις τους και θα υποστηρίξουν το μεγάλο σχέδιο της διεύρυνσης της Ευρωπαϊκής Ένωσης.
, συντάκτης γνωμοδότησης της Επιτροπής Βιομηχανίας, Εξωτερικού Εμπορίου, Έρευνας και Ενέργειας.
(DE) Κύριε Πρόεδρε, κυρίες και κύριοι συνάδελφοι, επιτρέψτε μου και εμένα ως βουλευτή από το Βρανδεμβούργο, ένα ομοσπονδιακό κρατίδιο στην ανατολική Γερμανία, να τονίσω από αυτή τη θέση ότι είμαι περήφανος που συμμετέχω στην παρούσα συζήτηση εκ μέρους της επιτροπής μου.
Αν θέλετε, εκπροσωπώ μια περιοχή η οποία πριν από δέκα μόλις χρόνια βρισκότανε ένα βήμα πιο πέρα, αντιπροσωπεύοντας τη διεύρυνση προς ανατολάς, συν το γεγονός ότι ζούσα επίσης από την άλλη πλευρά του σιδηρού παραπετάσματος.
Επιτρέψτε μου επίσης από αυτή τη θέση να εκφράσω το σεβασμό μου προς τους πολίτες εκείνους της Κεντρικής και της Ανατολικής Ευρώπης, οι οποίοι πριν από δέκα χρόνια είχαν το θάρρος να βγουν στους δρόμους και να συμμετέχουν στην εκκίνηση της εν λόγω διαδικασίας.
Ένα μεγάλο ευχαριστώ σε αυτούς και φυσικά στα τότε κράτη μέλη της Ευρωπαϊκής Ένωσης, καθώς και στα θεσμικά όργανα Επιτροπή και Κοινοβούλιο, τα οποία έως σήμερα δείχνουν αλληλεγγύη προς τις περιοχές μας.
Θα σας μιλήσω εκ μέρους της- εν συντομία ονομαζόμενης - Επιτροπής Βιομηχανίας, σχετικά με τους τομείς της βιομηχανίας, του εξωτερικού εμπορίου, της έρευνας και της ενέργειας.
Αυτοί οι τομείς συνθέτουν ένα ευρύ πεδίο πολιτικής που περιλαμβάνει πολλά εκρηκτικά σημεία πάνω σε επιμέρους ζητήματα και αποτελεί μεγάλη πρόκληση η κάλυψη του ευρέως αυτού φάσματος στις δώδεκα υποψήφιες για ένταξη χώρες από την κεντρική Ευρώπη, τη Μάλτα και την Κύπρο.
Επιτρέψτε μου να υπεισέλθω σε ορισμένα βασικά σημεία.
Η βιομηχανική αλλαγή, αναφορικά με τον τομέα της βιομηχανίας, βρίσκεται ήδη στη φάση της ολοκλήρωσης αλλά παραμένει στην ημερησία διάταξη και πρέπει να διεξαχθεί με εντατικότερους ρυθμούς.
Η εν λόγω αλλαγή έχει σκληρές απαιτήσεις από τους ανθρώπους των υποψηφίων χωρών, ταυτόχρονα όμως εξασφαλίζει το μέλλον τους καθώς και εκείνο των παιδιών τους.
Πρέπει ωστόσο να τονίσουμε ότι η μετατροπή της οικονομίας δεν γίνεται προς χάριν της ΕΕ.
Πρόκειται για την ανταγωνιστικότητα της ίδιας της χώρας, είτε εντός της ΕΕ, είτε εκτός αυτής.
Στον τομέα της βιομηχανίας πρέπει ιδιαίτερα να τονίσουμε τρία σημεία Πρώτον: η προσαρμογή των βιομηχανικών δομών πρέπει να συνεχιστεί με ρυθμούς τουλάχιστον όπως τους σημερινούς.
Δεύτερον: πρέπει να εξασφαλιστεί η βελτίωση και η απλοποίηση του νομικού πλαισίου για την πρόσβαση στην αγορά και στη χρηματοδότηση.
Η σταθερότητα απαιτεί οικονομική άνθιση.
Τρίτον: πολύ σημαντική επίσης είναι η λήψη συμπληρωματικών μέτρων, όπως για παράδειγμα η επαγγελματική κατάρτιση των πολιτών, η κοινωνική προστασία και ταυτόχρονα η κοινωνική σταθερότητα καθώς και η ενεργός πολιτική στον τομέα της αγοράς εργασίας.
Αναφορικά με τον τομέα του εμπορίου πρέπει να τονιστεί ότι μετά την ένταξη στην ΕΕ δεν θα είναι πλέον δυνατή η χάραξη μιας εθνικής εμπορικής πολιτικής.
Ο συντονισμός των εμπορικών πολιτικών μεταξύ ΕΕ και υποψηφίων για ένταξη χωρών μέχρι τη στιγμή της ένταξης είναι απολύτως απαραίτητος και πραγματοποιείται ολοένα και περισσότερο.
Τώρα ορισμένες παρατηρήσεις πάνω στις νέες τεχνολογίες: Στις εν λόγω χώρες ολοκληρώνεται επίσης η μετάβαση από τη βιομηχανική κοινωνία στην κοινωνία των πληροφοριών.
Αυτή η διαδικασία πραγματοποιείται ταυτόχρονα με τη διεύρυνση.
Για τη δημιουργία ενός κοινού χώρου πληροφοριών πρέπει σε αυτόν τον τομέα να καταβάλλουμε από κοινού μεγάλες προσπάθειες.
Η κοινωνία των πληροφοριών είναι σημαντική τόσο για την παλιά όσο και για την νέα βιομηχανία.
Ο δημόσιος τομέας πρέπει επίσης να προχωρά παραδειγματικά στις χώρες της κεντρικής και ανατολικής Ευρώπης, καθώς και στις υπόλοιπες υποψήφιες για ένταξη χώρες..
Ο τομέας της έρευνας πρέπει να ενισχυθεί συνολικά, ειδικότερα στους τομείς των νέων τεχνολογιών, ενώ η συμπερίληψη των εν λόγω χωρών στο ευρωπαϊκό δίκτυο έχει κεντρική σημασία.
Επιτρέψτε μου ένα ακόμη σχόλιο αναφορικά με τον τομέα της ενέργειας για τον οποίο έχουν ήδη λεχθεί ορισμένα πράγματα.
Στο θέμα της παραγωγής και της κατανομής της ενέργειας πρέπει να συνεχιστεί η αύξηση της αποδοτικότητας με παράλληλη τήρηση των περιβαλλοντικών προτύπων.
Η συνολική αγορά ενέργειας της Ευρώπης πρόκειται να μεταβληθεί με την ένταξη των νέων χωρών και η ανάμιξη των ειδών ενέργειας δεν θα παραμείνει όπως παλιά.
Ένας πολύ ευαίσθητος τομέας που σήμερα έχουμε ήδη θίξει είναι η πυρηνική ενέργεια.
Κατ' αρχάς είναι σημαντική η τήρηση των υπαρχόντων προτύπων σχετικά με την ασφάλεια και η συμφωνημένη κατάργηση των εγκαταστάσεων που δεν μπορούν να εκσυγχρονιστούν.
Θα ήθελα επίσης εκ μέρους της επιτροπής μου να τονίσω ότι δεν μπορώ να συναινέσω στον συσχετισμό της ημερομηνίας ένταξης με την κατάργηση.
Πρόκειται για μια ξεχωριστή διαδικασία.
Παρότι πολλοί θα το ήθελαν, η παραίτηση από την ατομική ενέργεια δεν αποτελεί θέμα που εμπίπτει στα κοινά κεκτημένα.
Για αυτόν τον λόγο και εφόσον θέλουμε να είμαστε ειλικρινείς δεν πρέπει να δημιουργούμε νέες εστίες στους εν λόγο τομείς.
Η διαδικασία της μετατροπής και η δυναμική της θα προκαλέσουν πολλές διαρθρωτικές δυσκολίες προσαρμογής και στις δυο πλευρές.
Ιδιαίτερη προσοχή - και εδώ συμφωνώ με τον προλαλήσαντα ομιλητή - πρέπει να δοθεί στις παραμεθόριες περιοχές.
Από τη μια πλευρά διαφαίνονται εξαιρετικές μεσοπρόθεσμες προοπτικές για τις παραμεθόριες περιοχές εντός της ΕΕ, ενώ από την άλλη θα χρειαστεί βραχυπρόθεσμα να αντιμετωπίσουμε μεγάλες δυσκολίες προσαρμογής.
Και οι δυο περιπτώσεις μπορούν να αντιμετωπιστούν με την εμπειρία που αποκομίσαμε από τη διεύρυνση στην Ισπανία και στην Πορτογαλία.
Εμείς, κατ' αρχάς τα κράτη μέλη αλλά και η ΕΕ, έχουμε την υποχρέωση να στηρίξουμε τις παραμεθόριες περιοχές με τον κατάλληλο τρόπο.
Εν κατακλείδι, οι υποψήφιες για ένταξη χώρες έχουν ήδη διαγράψει ένα μέρος της διαδρομής.
Η ΕΕ πρέπει να συνεχίσει με συνέπεια να υποστηρίζει τις προσπάθειές τους, ενώ δεν πρέπει να παραμελήσει το δικό της έργο στο θέμα των διαρθρωτικών αλλαγών, αλλά και στον τομέα των θεσμικών οργάνων.
.
(NL) Πρόεδρε, Επίτροπε, η κοινωνική πολιτική είναι ο ακρογωνιαίος λίθος του ευρωπαϊκού κοινωνικού προτύπου.
Είναι επίσης και ένας παραγωγικός συντελεστής που συμβάλλει στην οικονομική ανάπτυξη και, παρόλο που οι υποψήφιες χώρες κατέβαλαν ήδη σημαντικές προσπάθειες, πρέπει να καταβληθούν ακόμη περισσότερες για να καλυφθεί το αναπτυξιακό χάσμα που υφίσταται μεταξύ αυτών και της Ευρωπαϊκής Ένωσης και να προσλάβει αποδεκτές διαστάσεις.
Θα σας δώσω μερικά παραδείγματα: οι μισθοί τους είναι τέσσερις φορές χαμηλότεροι απ' ό,τι σε εμάς, η αγοραστική τους δύναμη είναι δυόμισι φορές χαμηλότερη απ' ό,τι σ' εμάς.
Μόνο η Πράγα και η Μπρατισλάβα φθάνουν το μέσο όρο ευημερίας στην Ευρωπαϊκή Ένωση.
Σε σύγκριση με την Ευρωπαϊκή Ένωση, η συμμετοχή στην αγορά εργασίας στις χώρες της Κεντρικής και της Ανατολικής Ευρώπης είναι περίπου 5% χαμηλότερη και για τις γυναίκες περίπου 20%.
Η παιδική θνησιμότητα στις χώρες της Ανατολικής Ευρώπης είναι σχεδόν διπλάσια από αυτή στη Δυτική Ευρώπη.
Στη δε Ρουμανία είναι τετραπλάσια της παιδικής θνησιμότητας στην Ευρωπαϊκή Ένωση.
Σημαντικές διαφορές εξακολουθούν να υφίστανται μεταξύ Ανατολής και Δύσης και στον τομέα της τεχνολογίας: ενώ στην Ανατολή υπάρχουν τέσσερις διασυνδέσεις με το Διαδίκτυο για κάθε χίλιους κατοίκους, ο αντίστοιχος αριθμός στις δικές μας χώρες είναι δεκαέξι.
Όταν λοιπόν γίνεται αναφορά σε μια ταχεία προσχώρηση - και αναφέρεται το 2003 ως χρονολογία, παρόλο που ο Επίτροπος δεν θέλει να δεσμευθεί, χωρίς όμως αυτό να σημαίνει ότι δεν υπάρχουν Δυτικοευρωπαίοι αρχηγοί κυβερνήσεων που δεν αναφέρουν αυτή την ημερομηνία - βασική προϋπόθεση είναι η θέσπιση μεταβατικών μέτρων και περιόδων και επί του σημείου αυτού τα πράγματα δεν είναι σαφή.
Για παράδειγμα, με ποια διαδικασία θα ληφθούν οι αποφάσεις σχετικά με τις μεταβατικές περιόδους;
Σε περίπτωση που δεν έχει ή δεν μπορεί να υλοποιηθεί πλήρως το κοινωνικό κεκτημένο ή σε περίπτωση που έχει εφαρμοστεί στην πράξη, πώς θα αποφασίσουμε ποιο μέρος του κοινωνικού κεκτημένου πρέπει οπωσδήποτε να έχει εφαρμοστεί και για ποιο τμήμα μπορούμε να αποδεχθούμε μια μεταβατική περίοδο, μετά από τη διεξαγωγή μελέτης και με την κατάλληλη ερμηνεία;
Τα σημεία αυτά πρέπει κάπως να διευκρινιστούν.
Επίσης, δεν πρέπει να μας τυφλώνουν τα ποσοστά μετακύλισης της κοινοτικής νομοθεσίας στην εθνική νομοθεσία.
Ένα παράδειγμα είναι ο κοινωνικός διάλογος.
Εδώ δεν υπάρχει τόσο θέμα σύστασης και αναγνώρισης των κοινωνικών εταίρων, αλλά υπάρχει ένα πολιτιστικό πρόβλημα, ένα πρόβλημα εξοικείωσης με τους εκπροσώπους των εργοδοτών και των εργαζομένων, ένα πρόβλημα εμπειρίας με την πληροφόρηση, τη διεξαγωγή διαβουλεύσεων, συζητήσεων και διαπραγματεύσεων.
Αυτό που θέλω να πω είναι ότι, παρά την ενσωμάτωση ορισμένων οδηγιών, η πράξη καταδεικνύει ότι δεν εφαρμόζονται πάντα οι διατάξεις τους.
Τέλος, η διεύρυνση δεν είναι μόνο ένα λογοπαίγνιο γιατί δεν χρειάζεται να μεταφραστεί στα θιβετιανά η διακήρυξη των δικαιωμάτων του ανθρώπου για να ξέρουμε ότι συμβάλλει στην τήρηση των ανθρωπίνων δικαιωμάτων στο Θιβέτ.
Κύριε Πρόεδρε, αξιότιμοι κυρίες και κύριοι συνάδελφοι, δεν είναι μόνο η διαφάνεια απαραίτητη στη διάρκεια της μεταβατικής περιόδου, κυρία Smet, αλλά πέραν αυτής είναι και η ευελιξία και η φαντασία.
Βασικά όμως ισχύει ένα πράγμα: οι αξιοσημείωτες προσπάθειες και η απόλυτη θέληση των χωρών της διεύρυνσης να ενταχθούν στην Ευρωπαϊκή Ένωση πρέπει να αποτελούν για μας αρκετή παρότρυνση και να μας καταστούν ικανούς και έτοιμους να προχωρήσουμε στη διεύρυνση.
Ως εκ τούτου, τώρα στο προενταξιακό στάδιο πρέπει να ληφθούν όλα τα μέτρα που θα βοηθήσουν στη διαδικασία προσέγγισης, με πολύ μεγαλύτερη έμφαση και καλύτερη διεύθυνση συντονισμού.
Στο πλαίσιο αυτό η Επιτροπή δεν πρέπει να μείνει μόνη της.
Αυτό αφορά το Συμβούλιο και ασφαλώς τα επιμέρους κράτη μέλη, ακριβώς επειδή τα ποσοστά ανάπτυξης των αιτούντων χωρών είναι de facto κατά πολύ πιο πίσω από τα αναμενόμενα με βάση τις προβλέψεις από το έτος 1997, όταν για πρώτη φορά ασχοληθήκαμε με το εν λόγω θέμα εδώ στο Ευρωπαϊκό Κοινοβούλιο Για αυτό θα πρέπει στο μέλλον να είμαστε πιο προσεκτικοί, κύριε Επίτροπε, στην κατάρτιση των μελλοντικών προβλέψεων.
Καλύτερα να είμαστε περισσότερο επιφυλακτικοί και προσεκτικοί παρά λιγότερο!
Πρέπει επίσης να είναι ξεκάθαρο σε όλους ότι μια συνεχιζόμενη ανοδική πορεία της οικονομίας αποτελεί τη βάση για την περαιτέρω κοινωνική ανάπτυξη.
Αυτή με τη σειρά της αποτελεί προϋπόθεση για τη σταθερότητα του ευρωπαϊκού κοινωνικού προτύπου και για να μην εκτεθεί το εν λόγω πρότυπο σε κίνδυνο.
Η πολιτική πραγματικότητα όμως μας αναγκάζει να προβούμε στην πρόβλεψη μεταβατικών ρυθμίσεων σε διάφορους τομείς πολιτικής προκειμένου να προλάβουμε την εκδήλωση αρνητικών φαινομένων λόγω τριβών στο πλαίσιο της διαδικασίας ένταξης.
Αυτό σημαίνει βοήθεια τόσο προς τις υποψήφιες για ένταξη χώρες όσο και στα ίδια τα κράτη μέλη.
Όσον αφορά την πολιτική της αγοράς εργασίας και την πολιτική απασχόλησης αυτό σημαίνει ότι τα κράτη μέλη που συνορεύουν με τις χώρες της διεύρυνσης, ήδη στο πρώτο στάδιο, χρειάζονται ευέλικτες αλλά και έξυπνες μεταβατικές ρυθμίσεις για την ελεύθερη κυκλοφορία των εργαζομένων - ιδιαιτέρως των μεθοριακών - πράγμα απαραίτητο για όσο χρονικό διάστημα χρειαστεί έως ότου οι διαφορές του επιπέδου ζωής στις χώρες της διεύρυνσης βελτιωθούν τόσο ώστε να μην αναμένονται μεταναστεύσεις ή αναταραχές.
Οι παραμεθόριες περιοχές χρειάζονται σταθερότητα.
Αυτό σημαίνει ότι πρέπει να χρησιμοποιήσουμε το πρώτο στάδιο μετά την ένταξη για την εξίσωση των κοινωνικών διαφορών, αλλά και για την από κοινού οικοδόμηση σχέσεων εμπιστοσύνης στις παραμεθόριες περιοχές.
Έχουμε την ευκαιρία, μέσω μιας επιτυχημένης διαδικασίας κοινωνικοποίησης, να ελέγξουμε φαινόμενα προστατευτισμού και εθνικισμού.
Το γεγονός αυτό αποκτά ιδιαίτερη σημασία ακριβώς στις παραμεθόριες περιοχές όπου συναντώνται διάφοροι πολιτισμοί μεταξύ τους.
Κύριε Πρόεδρε, Επίτροπε, συνάδελφοι, κυρίες και κύριοι, η διεύρυνση της Ευρωπαϊκής Ένωσης με την προσχώρηση δέκα χωρών από την Ανατολική Ευρώπη και με τις μεσογειακές χώρες Μάλτα και Κύπρο επίκειται.
Σήμερα διεξάγονται διαπραγματεύσεις μεταξύ της Ευρωπαϊκής Επιτροπής και των κυβερνήσεων των εν λόγω δώδεκα χωρών.
Τα τρία σημαντικότερα θέματα των διαπραγματεύσεων είναι το περιβάλλον, η γεωργία και η ελεύθερη κυκλοφορία εργαζομένων από τις νέες χώρες μέλη στην αγορά εργασίας των παλαιών δεκαπέντε.
Όσον αφορά τις περιβαλλοντικές πτυχές, εκπόνησα μια έκθεση εξ ονόματος της Επιτροπής Περιβάλλοντος.
Στο παρελθόν, η Ευρώπη αντιμετώπισε μια παρόμοια πρόκληση μόνο μια φορά.
Αυτό ήταν πριν από δέκα χρόνια, όταν η ΛΔΓ ενσωματώθηκε στη Γερμανία.
Τότε, η Ευρωπαϊκή Επιτροπή επέβαλε την τήρηση των κανόνων της εσωτερικής αγοράς από την πρώτη ημέρα της προσχώρησης της ΛΔΓ στην ΕΕ.
Για τους περιβαλλοντικούς κανόνες της Ευρώπης ίσχυαν συνήθως πενταετείς μεταβατικές περίοδοι.
Στην προκειμένη περίπτωση, η πρώην ΛΔΓ έλαβε μαζικές ενισχύσεις από τη Δυτική Γερμανία που ανέρχονταν σε 150 δισεκατομμύρια γερμανικά μάρκα ετησίως.
Οι δέκα νέες χώρες μέλη από την Ανατολική Ευρώπη δεν μπορούν να έχουν την ίδια τύχη.
Σήμερα, η Ευρωπαϊκή Ένωση δαπανά συνολικά περί τα 500 εκατομμύρια ευρώ ετησίως για την προστασία του περιβάλλοντος στις 12 υποψήφιες χώρες.
Για να συμμορφωθούν με τους 200 νόμους που ισχύουν για το περιβάλλον στην Ευρωπαϊκή Ένωση, οι κυβερνήσεις των κρατών της Ανατολικής Ευρώπης πρέπει να διαθέσουν συνολικά ποσό 120 δισεκατομμυρίων ευρώ.
Είναι συνεπώς κατανοητό που ζητούν να θεσπισθούν μακρές μεταβατικές περίοδοι 10 έως 15 ετών για την εφαρμογή των δαπανηρών περιβαλλοντικών νόμων της Ευρωπαϊκής Ένωσης.
Αυτό σημαίνει ότι το περιβάλλον στην Ανατολική Ευρώπη θα αρχίσει να ανακάμπτει μετά από 15 έως 20 χρόνια.
Πρόκειται για ένα απαράδεκτα μεγάλο διάστημα.
Είναι λογικό να αναμένεται ότι οι Υπουργοί Περιβάλλοντος των υποψηφίων χωρών, μετά την προσχώρησή τους θα "πατήσουν φρένο" , είτε είναι πράσινοι ή συντηρητικοί από πλευράς πολιτικών προτιμήσεων.
Είναι βέβαιο ότι θα χρησιμοποιήσουν ως επιχείρημα ότι θα πρέπει πρώτα να εφαρμοστούν οι παλαιοί νόμοι που ισχύουν στην Ευρωπαϊκή Ένωση για το περιβάλλον πριν θεσπιστούν νέοι νόμοι ή πριν αναπροσαρμοστούν οι παλαιότεροι.
Για να αποφευχθεί αυτό το δίλημμα, η Επιτροπή Περιβάλλοντος προτείνει την άμεση εφαρμογή των λιγότερο δαπανηρών περιβαλλοντικών νόμων, όπως είναι η αξιολόγηση των περιβαλλοντικών επιπτώσεων, η πληροφόρηση για το περιβάλλον, η ευημερία των ζώων, οι οδηγίες για τους βιότοπους και τα πτηνά, και για τους δαπανηρούς περιβαλλοντικούς νόμους προτείνει να ισχύσουν πενταετείς μεταβατικές περίοδοι.
Για να βοηθηθούν οι υποψήφιες χώρες, οι ενισχύσεις για το περιβάλλον πρέπει να διπλασιαστούν.
Εάν χρειαστούν και πάλι μεγαλύτερες μεταβατικές περίοδοι, η Ευρωπαϊκή Επιτροπή θα πρέπει να υποβάλει σχετική πρόταση στην Επιτροπή Περιβάλλοντος.
Η πιο αμφιλεγόμενη πρόταση είναι η πρόταση να κλείσουν από την πρώτη ημέρα τα παλιά πυρηνικά εργοστάσια σοβιετικού τύπου.
Μέχρι στιγμής, στις διαπραγματεύσεις που έχουν γίνει, έχει συμφωνηθεί ότι αυτού του είδους τα επικίνδυνα εργοστάσια, όπως αυτά που υπάρχουν στη Λιθουανία, θα μπορούν να λειτουργούν έως το 2009.
Πρόεδρε, ίσως έχουμε την τάση να σκεφτόμαστε ότι η προσχώρηση των υποψηφίων κρατών μελών θα σημάνει αυτομάτως ότι και σ' αυτές τις χώρες θα πρέπει να βελτιωθεί η προστασία του περιβάλλοντος και της φύσης.
Όσον αφορά το περιβάλλον ίσως αυτό να αληθεύει εν μέρει, όσον αφορά όμως τη φύση τα πράγματα είναι διαφορετικά.
Οι υποψήφιες χώρες θέλουν να προωθήσουν ταχείς ρυθμούς οικονομικής ανάπτυξης, ακόμη και αν αυτό αποβαίνει σε βάρος της πολιτικής που έχει χαραχθεί προηγουμένως για την προστασία της φύσης.
Από όλες τις υποψήφιες χώρες, είναι κυρίως οι χώρες της Ανατολικής Ευρώπης που έχουν μια μακρά παράδοση χαρακτηρισμού και προστασίας φυσικών περιοχών.
Επίσης, κατέβαλαν σημαντικές προσπάθειες να προαγάγουν τις σιδηροδρομικές μεταφορές, οι οποίες καταλαμβάνουν λιγότερο χώρο και εκπέμπουν λιγότερες ρυπογόνες ουσίες απ' ό,τι οι οδικές μεταφορές.
Αυτό το πλεονέκτημα απειλείται την τελευταία δεκαετία κυρίως λόγω της χειροτέρευσης της οικονομικής κατάστασης ενός μεγάλου τμήματος του πληθυσμού και με τις προσπάθειες για τη δημιουργία μιας νέας υποδομής που είναι προσανατολισμένη στην κυκλοφορία αυτοκινήτων οχημάτων.
Ορισμένες υποψήφιες χώρες επιδιώκουν την οικονομική συμβολή της Ευρωπαϊκής Ένωσης για να πραγματοποιήσουν έργα τα οποία δεν θα επιτρέπεται να υλοποιηθούν από τη στιγμή που θα είναι μέλη της Ευρωπαϊκής Ένωσης.
Ένα σχετικό παράδειγμα είναι ο αυτοκινητόδρομος στη Βουλγαρία που διασυνδέει τη Σόφια με τη Θεσσαλονίκη και περνάει από το ευαίσθητο φαράγγι Kresjna.
Σε ορισμένες χώρες, η κατάσταση του περιβάλλοντος και της φύσης δεν θεωρείται πλέον ότι αποτελεί κρατικό μυστικό.
Γι' αυτό και είναι σημαντικό να προωθηθεί σ' αυτές τις χώρες η ενεργός συμμετοχή του πληθυσμού.
Η δημιουργία και η ανάπτυξη μη κυβερνητικών οργανώσεων για την προστασία του περιβάλλοντος, της φύσης και των ζώων πρέπει συνεπώς να υποστηριχθεί με ενεργητικότητα.
Η ενδεχόμενη θέσπιση μεταβατικών περιόδων με τις οποίες θα αναβάλλεται η υποχρέωση της συμμόρφωσης προς τις απαιτήσεις του περιβάλλοντος και της φύσης θα καθήλωναν και θα υπονόμευαν την πολιτική που ασκούν τα σημερινά κράτη μέλη στην Ευρωπαϊκή Ένωση.
Η Ανατολική Ευρώπη απειλείται τα επόμενα χρόνια από τον κίνδυνο της εγκατάλειψης των χωριών της υπαίθρου και τη μαζική αγορά αγροτικών εκτάσεων για μηχανοποιημένες επιχειρήσεις εντατικής παραγωγής.
Παράλληλα, δημιουργούνται νέοι βιομηχανικοί τόποι.
Στη συνέχεια θα αναπτυχθούν σημαντικά οι μεταφορές αγροτικών και κτηνοτροφικών προϊόντων για μεγάλες αποστάσεις.
Αυτό ισχύει επίσης και για τις μεταφορές ζώντων ζώων σε σφαγεία, οι οποίες είναι απάνθρωπες.
Τα αυλάκια, οι φράχτες από θάμνους και οι ξερολιθιές, τα παραδοσιακά χωρίσματα αγροτεμαχίων στην ύπαιθρο είχαν ήδη καταστραφεί κατά ένα μέρος λόγω της μαζικής κολεκτιβοποίησης.
Τώρα όμως κινδυνεύουν και τα υπόλοιπα.
Η οδηγία habitat και η οδηγία για τα πτηνά θα ισχύουν για τα νέα κράτη μέλη από τη στιγμή που συμπεριληφθούν σε παράρτημα οι περιοχές και τα είδη που πρέπει να προστατευθούν.
Αυτό πρέπει να γίνει γρήγορα έτσι ώστε να μπορούν να ισχύσουν από την πρώτη ημέρα της προσχώρησης.
Πρέπει να προσπαθήσουμε να προστατεύσουμε την ύπαιθρο και τις φυσικές περιοχές από τυχόν δυσμενείς παρεμβάσεις.
Χαίρομαι για την ευρεία υποστήριξη του θέματος στην Επιτροπή Περιβάλλοντος και Δημόσιας Υγείας και ελπίζω ότι θα συμβεί το ίδιο και στο Κοινοβούλιο.
.
(EN) Κύριε Πρόεδρε, όταν η Πανδώρα άνοιξε το κουτί της βγήκαν όλα τα δεινά του κόσμου.
Κάτι ανάλογο έγινε στον τομέα της υγείας με το άνοιγμα των συνόρων μετά την πτώση του Σιδηρού Παραπετάσματος.
Οι κακές συνήθειες, πολλές από τις οποίες σχετίζονται με την υγεία πήραν τον δρόμο της διπλής κατεύθυνσης.
Βεβαίως, οι κακές συνήθειες μεταφέρονται ταχύτατα, ενώ οι ορθές πρακτικές ακολουθούν αργότερα.
Πολλές από αυτές τις κακές συνήθειες συνδέονται με την υγεία, μεταδοτικές ασθένειες, ορισμένες ανθεκτικές στα φάρμακα και άλλες που πιστεύαμε ότι είχαν εξαλειφθεί.
Στις κακές συνήθειες προστίθενται η χρήση ναρκωτικών, η φρίκη του Aids και της σύφιλης και τα προβλήματα που συνδέονται με το κάπνισμα και τον αλκοολισμό.
Αυτό θα συνέβαινε με ή χωρίς τη διεύρυνση.
Δεν μπορούμε να ανορθώσουμε ένα νέο παραπέτασμα, ένα είδος υγειονομικής ζώνης, για να προστατεύσουμε τη Δύση από την Ανατολή και την Ανατολή από τη Δύση.
Ανεξάρτητα από τη διεύρυνση, η αντιμετώπιση αυτών των προβλημάτων εξυπηρετεί το κοινό.
Πιστεύω ότι η διεύρυνση θα βοηθήσει τη διαδικασία αυτή.
Από τη δεκαετία του ' 50 στην Ευρώπη έχουν καθιερωθεί πρότυπα υγείας και ασφάλειας και με την πάροδο των χρόνων έχουν διευρυνθεί οι αρμοδιότητες και τα πρότυπα για τη δημόσια υγεία και την προαγωγή της υγείας, την καταπολέμηση του καπνίσματος και τον έλεγχο της αιμοδοσίας, τα δικαιώματα κινητικότητας των ιατρών και των ασθενών και τα ανθρώπινα δικαιώματα και τους νόμους που αφορούν, για παράδειγμα, την ψυχική υγεία.
Στις φαρμακευτικές εταιρείες έχουν επιβληθεί κανονιστικές διατάξεις, έχει ρυθμιστεί η κυκλοφορία των φαρμάκων για τους ανθρώπους και τα ζώα και έχουν ληφθεί μέτρα στους τομείς της έρευνας, της διάδοσης ορθών πρακτικών, της εκπαίδευσης και της κατάρτισης.
Έχει δημιουργηθεί συλλογή οδηγιών και κανονισμών για θέματα που αφορούν άμεσα την υγεία, όπως η ρύπανση, οι εκπομπές ραδιενεργών στοιχείων και άλλων επικίνδυνων ουσιών, η διάθεση αποβλήτων, το νερό, ο ατμοσφαιρικός αέρας, η ποιότητα των εδαφών, η ασφάλεια των τροφίμων, τα νέα τρόφιμα και η φερεγγυότητα των προϊόντων.
Εν τω μεταξύ, προωθείται η ενσωμάτωση της αξιολόγησης των υγειονομικών επιπτώσεων σε όλη τη βασική νομοθεσία.
Ο κατάλογος είναι μακρύς και συχνά τα κράτη μέλη δεν συμμορφώνονται με τις απαιτήσεις του.
Το μήνυμα λοιπόν που πρέπει να φθάσει στις κυβερνήσεις των κρατών μελών και οπωσδήποτε στην Επιτροπή είναι ότι οι μεν κυβερνήσεις πρέπει να συμμορφωθούν, η δε Επιτροπή πρέπει να μεριμνά για την εκτέλεση των μέτρων.
Ακόμη πιο σημαντικό είναι το μήνυμα προς όλους εμάς που ενδιαφερόμαστε για τη διεύρυνση: πρέπει να χρησιμοποιήσουμε όλα τα διαθέσιμα μέσα προκειμένου να στηρίξουμε την πρόοδο στις χώρες της διεύρυνσης.
Για το λόγο αυτό, η έκθεσή μου περιλαμβάνει πολλές συστάσεις σχετικά με την ανάγκη να ενθαρρυνθεί το πρόγραμμα Phare ώστε να εντείνει τις δραστηριότητές του στον τομέα της υγείας και να προωθήσει τη συνεργασία των χωρών στα προγράμματα δράσης για τον τομέα της υγείας και άλλα συναφή θέματα.
Στο πλαίσιο αυτό θα πρέπει να εξασφαλισθεί και η συνεργασία της Ευρωπαϊκής Τράπεζας Επενδύσεων.
Κύριε Πρόεδρε, ενόψει της διεύρυνσης, η σημερινή συζήτηση μας προσφέρει μια πάρα πολύ καλή ευκαιρία να διασαφηνίσουμε για άλλη μια φορά ποιες είναι οι προτεραιότητες της Ευρωπαϊκής λαϊκής αντιπροσωπείας.
Θα περιοριστώ στον επιμέρους τομέα της προστασίας των καταναλωτών για τον οποίο είμαι υπεύθυνη τόσο στην έκθεση όσο και στο ψήφισμα.
Όταν ο πληθυσμός της Ευρωπαϊκής Ένωσης θα εμπλουτισθεί μετά από μερικά χρόνια με πολλά εκατομμύρια πολίτες των χωρών της Κεντρικής και της Ανατολικής Ευρώπης θα αυξηθεί ανάλογα και ο αριθμός των καταναλωτών.
Παρόλο που το κοινοτικό κεκτημένο σε σχέση με την προστασία των καταναλωτών είναι συγκριτικά περιορισμένο, τα συμφέροντα των καταναλωτών έχουν κοινά σημεία με πολλούς άλλους τομείς.
Πιστεύω ότι το σημαντικότερο στοιχείο που πρέπει να επιδιώξουμε είναι να φροντίσουμε ώστε και σ' αυτές τις χώρες, στα νέα κράτη μέλη, ο καταναλωτής θα θεωρείται ότι αποτελεί ισότιμο εταίρο στην οικονομία της αγοράς, κατάσταση η οποία συμβάλλει στην υγιή ανάπτυξη των μεσαίων κοινωνικών στρωμάτων.
Για να γίνει αυτό πρέπει να υπάρξουν διαρθρωμένες οργανώσεις των καταναλωτών, οι οποίες θα είναι ανεξάρτητες από τις εθνικές κυβερνήσεις αλλά και από την Ευρωπαϊκή Ένωση.
Ωστόσο, είμαι της γνώμης, ότι οι οργανώσεις αυτές θα πρέπει να υποστηριχθούν από τα κράτη μέλη και από άλλες ΜΚΟ.
Υπάρχουν άλλοι τρεις τομείς για τους οποίους θα ήθελα για λίγο την προσοχή σας και θα αρχίσω με τις τηλεπικοινωνίες.
Οι καταναλωτές στις αναπτυσσόμενες χώρες δεν πρέπει να μείνουν πίσω σε σχέση με την ταχεία τεχνολογική εξέλιξη που βιώνουμε σήμερα.
Δεν πρέπει να υπάρξει καθυστέρηση.
Συνεπώς, θα πρέπει να καταβληθούν περισσότερες προσπάθειες στο χώρο αυτό.
Το ίδιο ισχύει στην ουσία και για το χρηματοπιστωτικό τομέα.
Πιστεύω ότι θα πρέπει να καταβάλουμε πρόσθετες προσπάθειες, σε συνεργασία με τις επιχειρήσεις, για να οργανώσουμε καλά τα πράγματα.
Όπως είπε μόλις πριν λίγο ο συνάδελφος Bowis, η επισιτιστική βοήθεια, η ασφάλεια των τροφίμων έχει απόλυτη προτεραιότητα όχι μόνο για τους πολίτες των χωρών αυτών, αλλά και επειδή η εσωτερική αγορά θα πρέπει στο μέλλον να υπολογίζει και τα προϊόντα αυτά.
Παρουσιάζονται ευκαιρίες για την ευρωπαϊκή ολοκλήρωση, ευκαιρίες που προσφέρουν πολλές δυνατότητες τις οποίες θα πρέπει να εκμεταλλευθούμε με τον καλύτερο δυνατό τρόπο.
Κύριε Πρόεδρε, αξιότιμοι κυρίες και κύριοι συνάδελφοι, γνωρίζουμε ότι ο τομέας της γεωργίας στο πλαίσιο της διεύρυνσης αποτελεί έναν από τους δυσκολότερους τομείς.
Ωστόσο δεν υπάρχει λόγος ανησυχίας.
Η Επιτροπή Γεωργίας έχει την άποψη ότι αν χρησιμοποιηθεί σωστά η προενταξιακή βοήθεια, τότε μπορούμε να τα καταφέρουμε.
Εξάλλου πρέπει να ξεκαθαρίσουμε ορισμένα πράγματα, όπως το γεγονός ότι οι δομές στις χώρες της διεύρυνσης δεν θα μπορούσαν να είναι πιο διαφορετικές από τις δικές μας και ως εκ τούτου όλες οι δραστηριότητες πρέπει να προσαρμοστούν στις εκάστοτε υπάρχουσες δομές των επιμέρους κρατών μελών.
Στον τομέα των εισαγωγών - εξαγωγών η κατάσταση προς το παρόν εμφανίζει πλεόνασμα, όσον αφορά το εμπόριο γεωργικών προϊόντων με τα δεκαπέντε κράτη της Ένωσης, μόνο για την Ουγγαρία.
Όλες οι υπόλοιπες χώρες εισάγουν περισσότερα γεωργικά προϊόντα από όσα εξάγουν στην Ένωση.
Το γεγονός αυτό πρέπει να μας οδηγήσει σε σκέψεις, διότι πολλοί από τους αγρότες μας φοβούνται ότι, όταν θα επέλθει η ένταξη θα υποστούν μεγάλες απώλειες, εφόσον όλες οι χώρες θα είναι γεωργικές.
Ωστόσο τα πράγματα δεν είναι έτσι.
Οι κίνδυνοι προέρχονται από αλλού.
Εμείς στην Επιτροπή Γεωργίας και Ανάπτυξης της Υπαίθρου έχουμε την απόλυτη πεποίθηση ότι μέσω των κονδυλίων του SAPARD στο πλαίσιο της προενταξιακής φάσης θα μπορέσουμε να προσφέρουμε στις εν λόγω χώρες όσο το δυνατόν περισσότερη βοήθεια και στα σημεία όπου είναι απαραίτητη.
Χρειαζόμαστε μια, με τη θετική έννοια του όρου, αναδιοργάνωση των δομών ξεκινώντας από τα σφαγεία, μέχρι τα γαλακτοκομεία, έως το στάδιο της τελικής επεξεργασίας.
Δεν έχει νόημα να εισάγουμε σφαγμένα χοιρινά στα δεκαπέντε κράτη της Ένωσης, να μεταποιούμε τα κρέατα εδώ και στη συνέχεια να τα εξάγουμε ως έτοιμο προϊόν στα καταστήματα των εν λόγω χωρών.
Έτσι δεν θα μπορέσουν να σταθούν στα πόδια τους.
Όλα όσα γίνονται τώρα για να ξεκινήσει η εν λόγω διαδικασία έχουν ως αποτέλεσμα την εξοικονόμηση χρημάτων αργότερα.
Πρέπει ακόμη να διευκρινιστεί και αυτό θα πρέπει να το συζητήσουμε δημόσια και με ειλικρίνεια με τα εν λόγω κράτη, ότι στο πλαίσιο της κοινής γεωργικής πολιτικής δεν μπορεί να εννοηθεί ότι τα κράτη αυτά θα απολαύσουν απαραίτητα τις ίδιες πληρωμές από την πρώτη κιόλας μέρα της ένταξής τους, συνολικά και χωρίς κανένα έλεγχο σχετικά με ενδεχόμενες απώλειες στις τιμές των επιμέρους τομέων.
Αυτό θα ήταν άδικο απέναντι σε άλλες δομές της Ένωσης των δεκαπέντε.
Ωστόσο η κατάσταση μπορεί να ρυθμιστεί με ένα συνετό phasing in.
Επίσης έχουμε να αντιμετωπίσουμε το ζήτημα των μεταβατικών ρυθμίσεων.
Στους τομείς της κτηνιατρικής και της φυτικής υγιεινής οι εν λόγω χώρες χρειάζονται μεταβατικές περιόδους διάρκειας 10, 12 ακόμη και σε ορισμένες περιπτώσεις 15 ετών.
Αυτό φυσικά δεν γίνεται.
Και ακριβώς επειδή δεν γίνεται πρέπει τώρα να κάνουμε πολλά, προκειμένου εκεί όπου οι μεταβατικές διατάξεις είναι αναπόφευκτες να είναι κατά το δυνατόν πιο σύντομες.
Είναι καλύτερα να εισάγουμε μέτρα τώρα, παρά να ξεκινήσει μια μακρά διένεξη πέντε λεπτά πριν την ένταξη.
Όλα αυτά γύρω από τον καθαρά γεωργικό τομέα δεν πρέπει να μεταθέσουν την προσοχή μας με αποτέλεσμα να έχουμε αρνητικές συνέπειες.
Εάν οι θεσμικές μεταρρυθμίσεις δεν καθοριστούν σωστά πριν από την ένταξη των πρώτων υποψηφίων κρατών στην ΕΕ, τότε πολλά πράγματα δεν θα ρυθμιστούν όπως θα θέλαμε.
Φυσικά δεν πρόκειται κανείς να εκπλαγεί από το γεγονός ότι η Επιτροπή Γεωργίας είναι της άποψης ότι ο πολύ σημαντικός τομέας της γεωργικής οικονομίας, ο οποίος όπως και παλαιότερα απαιτεί σχεδόν το μισό προϋπολογισμό - και αυτό ουσιαστικά δεν πρόκειται να αλλάξει - εντάσσεται στη διαδικασία συναπόφασης του Κοινοβουλίου.
Το λέω αυτό με πολύ έμφαση εκ μέρους της επιτροπής μας προς όλους τους υπουργούς γεωργίας των κρατών μελών, ανεξάρτητα από την κομματική τους προέλευση, αφού εκεί εντοπίζονται τα κωλύματα που δεν το επιτρέπουν.
Τα μελλοντικά κράτη μέλη, οι υποψήφιες για ένταξη χώρες, εισέρχονται σε μια διαδικασία αλλαγής της κοινής γεωργικής πολιτικής.
Θα αποτελούσε κακό παράδειγμα κοινοβουλευτικής δημοκρατικής πρακτικής, εάν οι χώρες αυτές σε σχέση με έναν τομέα ο οποίος είναι για αυτές πολύ πιο σημαντικός απ' ότι για τις περισσότερες από τις δεκαπέντε υπάρχουσες χώρες της ΕΕ, αποκλειστούν με δημοκρατικό τρόπο από τη διαμόρφωση της μελλοντικής κοινής γεωργικής πολιτικής.
Αυτό είναι ένα πολύ σημαντικό σημείο.
Και κάτι ακόμη: σε αυτή τη φάση της Διακυβερνητικής Διάσκεψης είναι σημαντικό να τα ξεκαθαρίσουμε αυτά και να τα αποσαφηνίσουμε προς όλες τις κυβερνήσεις των κρατών μελών και προ πάντων προς όλους τους υπουργούς γεωργίας.
Σε ορισμένους τομείς θα έχουμε διενέξεις, πράγμα που ήδη συμβαίνει.
Οι διενέξεις αυτές αφορούν το χρήμα.
Υπάρχει ο ισχυρισμός ότι εμείς δεν θέλουμε να τους αφήσουμε να απολαύσουν τα ίδια πλεονεκτήματα σε ευρώ με εμάς από την κοινή γεωργική πολιτική.
Αυτό είναι λάθος.
Δικαιοσύνη όμως δεν σημαίνει ότι πρέπει να τα λάβουν όλα αμέσως με το ίδιο μέτρο.
Σημαίνει ότι ο κάποιος από τις υποψήφιες για ένταξη χώρες ανάλογα με την κατάσταση στην οποία βρίσκεται θα λαμβάνει εκείνη τη βοήθεια που θα τον εξισώνει με εκείνον που βρίσκεται σε μια από τις δεκαπέντε χώρες.
Και αυτό δεν σημαίνει ότι θα δίδονται παντού τα ίδια αριθμητικά ποσά ανά εκτάριο, ανά τόνο και ανά ζώο.
Κάτι τέτοιο δεν είναι απαραίτητο και αντιθέτως θα προκαλούσαμε έτσι αδικίες.
Εν κατακλείδι, δεν υπάρχει λόγος ανησυχίας, πρέπει όμως οι μεταρρυθμίσεις να πραγματοποιηθούν, γιατί διαφορετικά δεν θα περάσουν ούτε στον αγροτικό τομέα.
- (ES) Κύριε Πρόεδρε, η διεύρυνση είναι απαραίτητη για την οικοδόμηση μίας ισχυρής και ενωμένης ευρωπαϊκής ηπείρου.
Η οικονομική και κοινωνική συνοχή που προτείνει η Συνθήκη, βάση της ευρωπαϊκής πολιτικής της αλληλεγγύης, πρέπει να είναι ένα από τα βασικά στοιχεία αυτής της οικοδόμησης.
Αλλά δεν είναι δυνατό να ξεχνάμε ότι, μετά τη διεύρυνση και ως συνέπεια του χαμηλού βιοτικού επιπέδου των υποψηφίων κρατών, το κοινοτικό μέσο ΑεγχΠ θα σημειώσει μείωση που θα είναι τουλάχιστον 18%.
Η άμεση συνέπεια θα είναι ότι πάνω από είκοσι από τις σημερινές περιοχές του Στόχου 1 θα υπερβαίνουν το όριο που απαιτείται για να λάβουν ενισχύσεις - το 75% του κοινοτικού μέσου όρου - χωρίς να έχει αυξηθεί το εισόδημά τους σε πραγματικούς όρους.
Δεν είμαστε πάντα σε θέση, κυρίες και κύριοι, να εξηγήσουμε με σαφήνεια στους πολίτες μας αυτές τις δυσλειτουργίες ούτε να προτείνουμε σαφείς και αποδεκτές λύσεις.
Κάποιος είπε σήμερα εδώ ότι η διεύρυνση δεν είναι μία προτεραιότητα για το 60% των ατόμων που ερωτήθηκαν από το τελευταίο Ευρωβαρόμετρο.
Για το λόγο αυτό, η γνωμοδότηση - της οποίας είμαι συντάκτης - της Επιτροπής Περιφερειακής Πολιτικής έπρεπε αναγκαστικά να διαδραματίσει ένα διπλό ρόλο.
Η περιφερειακή πολιτική, η ευρωπαϊκή πολιτική αλληλεγγύης είναι, από όλες τις ευρωπαϊκές πολιτικές, εκείνη που γίνεται καλύτερα αντιληπτή από τους πολίτες και μία από εκείνες που εκτιμούνται περισσότερο.
Για το λόγο αυτό, στην έκθεση γνωμοδότησής μου γίνεται λόγος όχι μόνο για το τι πρέπει να κάνουν οι χώρες της διεύρυνσης αλλά επίσης για το τι πρέπει να κάνει η Ευρωπαϊκή Ένωση.
Οι υποψήφιες χώρες πρέπει να αρχίσουν ήδη τη δική τους περιφερειακή πολιτική, να αναπτύξουν κατάλληλες διοικητικές δομές, να προχωρήσουν στην πορεία της αποκέντρωσης και της περιφερειοποίησης, να ανοίξουν διαύλους συμμετοχής για τις τοπικές και περιφερειακές αρχές και τους κοινωνικούς φορείς, να σχεδιάσουν προγράμματα διεθνικής και διασυνοριακής συνεργασίας μεταξύ τους και με τα κράτη μέλη, επειδή μετά τη διεύρυνση όχι μόνο θα πρέπει να καταπολεμήσουμε τις ανισότητες που οι χώρες αυτές έχουν κληρονομήσει από το παρελθόν, αλλά επίσης τις ανισότητες εκείνες που δημιουργούνται αυτή την περίοδο.
Όχι μόνο εξαιτίας των εσωτερικών πολιτικών τους, αλλά κυρίως εξαιτίας των δικών μας επενδύσεων, των ευρωπαϊκών επενδύσεων ή, αν προτιμούν οι κύριοι βουλευτές, των επενδύσεων των κρατών μελών, που εντείνουν στο μέγιστο τις εσωτερικές διαφορές μεταξύ των περιοχών αυτών των χωρών.
Για το λόγο αυτό στην έκθεση γνωμοδότησής που εκπόνησα ενθαρρύνονται να αρχίσουν τη δική τους περιφερειακή πολιτική και να προχωρήσουν στη διαδικασία αυτή.
Η έκθεση γνωμοδότησης που υποβάλλω πρέπει επίσης να αναφερθεί στην Ευρωπαϊκή Ένωση και πρέπει να επισημάνει ότι οι ευρωπαϊκοί πόροι για την περιφερειακή ανάπτυξη δεν είναι δυνατό να συνεχίσουν να διατίθενται με βάση μία απλή λογιστική κατανομή μεταξύ περιφερειών και περιοχών.
Εάν δεν θεσπίσουμε προτεραιότητες σε μία προοπτική όλης της ηπείρου και από τώρα, θα χάσουμε πολύτιμο χρόνο, μερικά πολύ σημαντικά χρόνια για το έργο της οικοδόμησης μας ισχυρής και ενωμένης ηπείρου.
Είναι απαραίτητο, κυρίες και κύριοι, να δημιουργηθεί μία αυθεντική ευρωπαϊκή πολιτική χωροταξικού σχεδιασμού της οποίας τα διαρθρωτικά Ταμεία θα είναι μία συνιστώσα, ένα στοιχείο, αλλά από την οποία θα εκπορεύονται φιλόδοξες δράσεις υπέρ της ισόρροπης και ολοκληρωμένης ανάπτυξης του ευρωπαϊκού χώρου στις διάφορες διαστάσεις του.
Είναι ανάγκη να αναπτυχθεί αυτό το ευρωπαϊκό σχέδιο, να συνδεθεί με σαφήνεια με την περιφερειακή πολιτική και με τη μεταρρύθμιση που θα πραγματοποιηθεί το έτος 2006.
Πρέπει να αρχίσουμε να μιλάμε για ολοκληρωμένη και πολυκεντρική ευρωπαϊκή ανάπτυξη.
Η στιγμή να προχωρήσουμε θα φτάσει ίσως μετά την επόμενη Διακυβερνητική Διάσκεψη.
Το Ευρωπαϊκό Κοινοβούλιο και η Επιτροπή Περιφερειακής Πολιτικής αυτού, που είναι επίσης αρμόδια στον τομέα των μεταφορών και των διευρωπαϊκών δικτύων, έχει επίγνωση ότι είναι αναγκαίος ο συντονισμός των διαφόρων τομεακών κοινοτικών πολιτικών υπέρ μίας συνολικής πολιτικής χωροταξικού σχεδιασμού.
Με βάση αυτή την ίδια υπόθεση, κυρίες και κύριοι, εργάζεται η Ευρωπαϊκή Επιτροπή, που θα υποβάλει ορισμένες από τις προτάσεις της στη δεύτερη τριετή έκθεση για τη συνοχή την οποία θα παρουσιάσει το Δεκέμβριο στο Κοινοβούλιο.
Ξέρουμε ότι ίσως δεν είναι αυτή η ιδανική πολιτική στιγμή, αλλά πρέπει να μιλήσουμε επίσης για τις σημερινές χρηματοδοτικές προοπτικές που αποτέλεσαν αντικείμενο διαπραγμάτευσης στο Ευρωπαϊκό Συμβούλιο του Βερολίνου και τις οποίες δεν θεωρούμε επαρκείς για να αντιμετωπισθούν οι προκλήσεις της περιφερειακής πολιτικής και της οικονομικής και κοινωνικής συνοχής μίας διευρυμένης Ευρωπαϊκής Ένωσης.
Διότι συνοχή, κυρίες και κύριοι, σημαίνει επίσης ευρωπαϊκή ιθαγένεια.
Ο Χέλμουτ Σμίτ και ο Βαλερύ Ζισκάρ ντ' Εσταίν το είπαν με άλλο τρόπο: η μοναδική ρεαλιστική και βιώσιμη μορφή ολοκλήρωσης εξαρτάται από την ύπαρξη πολιτικής βούλησης και σχεδόν όμοιων κοινωνικοοικονομικών συνθηκών.
- (DE) Κύριε Πρόεδρε, επιτρέψτε μου να ξεκινήσω με ένα σχόλιο που δεν αφορά το θέμα της Αυστρίας, αλλά ένα άλλο πολιτικό θέμα.
Πριν από την έκθεση σχετικά με τις δυο υποψήφιες χώρες, την Κύπρο και τη Μάλτα, η γαλλική προεδρία του Συμβουλίου άλλαξε την πολιτική της παρουσία εδώ στο Κοινοβούλιο.
Ελπίζω ότι αυτό δεν αποτελεί ένδειξη σχετικά με το πώς το grande nation θέλει να μεταχειριστεί τους μικρότερους εταίρους, διότι κάτι τέτοιο θα εξέπεμπε ένα λανθασμένο σήμα.
Ας πάμε τώρα όμως πίσω στα σωστά σημάδια.
Ο Elmar Brok ξεκίνησε πολύ σωστά την ομιλία του με την επισήμανση ότι όλοι μας θα καρπωθούμε τα οφέλη από τη διεύρυνση, ειδικότερα εμείς που ζούμε στην πλευρά των σημερινών συνόρων.
Κύριε Επίτροπε Verheugen πολύ σωστά τονίσατε ότι πλέον δεν πρόκειται για το εάν, αλλά για το πώς και για το πότε θα πραγματοποιηθεί η διεύρυνση.
Ακριβώς λοιπόν για αυτό το πώς και το πότε πρέπει όλοι να φροντίσουμε, ώστε η διεύρυνση να προετοιμαστεί επιμελώς και να πραγματοποιηθεί με σοβαρότητα, προκειμένου να είναι επιτυχής.
Η Επιτροπή Περιφερειακής Πολιτικής, Μεταφορών και Τουρισμού προσπάθησε στους τομείς των αρμοδιοτήτων της να λάβει υπόψη της δυο επιμέρους τομείς τους οποίους έχει ήδη αναφέρει ο συνάδελφος κύριος Brok και τους οποίους πρέπει να προσέξουμε, προκειμένου η διεύρυνση να στεφτεί με επιτυχία.
Έχουμε ήδη ακούσει από τον τομέα της περιφερειακής πολιτικής και ενισχύσεων ότι εδώ βρίσκονται τα εύκολα της υπόθεσης.
Οι μεταφορές και ο τουρισμός υπό αυτό το πρίσμα αποτελούν αντιθέτως τα δύσκολα, διότι στον εν λόγω τομέα υπάρχει ένας μεγάλος αριθμός από κεκτημένα και στο μέλλον - θα επανέλθω σε αυτό και πιο κάτω - τα κεκτημένα αυτά θα πρέπει όντως να εφαρμοστούν.
Πρώτα όμως μια ακόμη επισήμανση σχετικά με την κεντρική σημασία της υποδομής στις μεταφορές για την επιτυχία της διεύρυνσης.
Μια μεγάλη εσωτερική αγορά με περισσότερους από 500 εκατομμύρια ευρωπαίους καταναλωτές χρειάζεται οδούς μεταφορών, προκειμένου η εν λόγω αγορά να μπορέσει να λειτουργήσει.
Η υποδομή προς τούτο είναι διαθέσιμη εν μέρει, σε κάθε περίπτωση στη μια πλευρά της μελλοντικής Ένωσης.
Εδώ, με τα ΔΔ (Διευρωπαϊκά Δίκτυα) έχουμε αναπτύξει σημαντικά ανάλογα μέσα για την υποδομή και είμαστε έτοιμοι για βελτιώσεις.
Κάτι παρόμοιο πρέπει να οργανώσουμε ειδικότερα όσον αφορά τις ανταποκρίσεις στην κεντρική και ανατολική Ευρώπη.
Η έκθεση ΤΙΝΑ προσφέρει τις αντίστοιχες προοπτικές.
Η χρηματοοικονομική πρόβλεψη περιλαμβάνει ορισμένα από τα μέσα.
Κατά πόσον αυτά επαρκούν αποτελεί ερώτημα, ενώ σε κάθε περίπτωση για τις υποψήφιες χώρες έχει τεθεί μια υγιής βάση με το PHARE, το ISPA και με άλλα χρηματοδοτικά προγράμματα.
Πρέπει να υπάρχει μια υγιής βάση και η δημιουργία υποδομής έχει ιδιαίτερη σημασία στις υποψήφιες χώρες, προκειμένου να διασφαλιστεί ότι η αποδοχή του κοινοτικού κεκτημένου δεν είναι μόνο στα χαρτιά και έχει παραμείνει εκεί.
Σχετικά με τους επιμέρους φορείς στις μεταφορές, η επιτροπή προσπάθησε ουσιαστικά να εστιάσει το ενδιαφέρον στις σημαντικότερες πλευρές του θέματος.
Ειδικότερα στο θέμα των οδικών και των σιδηροδρομικών μεταφορών πρέπει να επισημάνουμε δυο πολύ σημαντικές πλευρές: Όσον αφορά τις οδικές μεταφορές που έχουν ήδη ελευθερωθεί σε μεγάλο βαθμό και έχουν ανοίξει πρέπει να εξασφαλίσουμε ότι σε κάθε ένταξη εφαρμόζονται όντως οι κοινοτικές νομικές διατάξεις αναφορικά με το εργασιακό, το κοινωνικό και το φορολογικό δίκαιο στην εκάστοτε χώρα μέλος, έτσι ώστε ιδιαίτερα σε περίπτωση μη εφαρμογής να μην οδηγούμαστε σε διαταραχές της αγοράς στην Ευρωπαϊκή Ένωση και στις χώρες της διεύρυνσης, δεδομένου ότι οι όποιες διαταραχές οπουδήποτε πάλι συμβούν αίρονται με μεγάλο κόπο.
Μια παρόμοια έγκαιρη δράση είναι και θα καταστεί απαραίτητη για την εναρμόνιση και τη σύνδεση μεταξύ δυτικού και ανατολικού σιδηροδρομικού δικτύου.
Πρέπει να μεριμνήσουμε ώστε η διαθέσιμη σιδηροδρομική υποδομή στην Κεντρική και Ανατολική Ευρώπη να μην αντικατασταθεί από τις οδικές μεταφορές ώστε να υποχρεωθούμε να επανορθώσουμε τα πράγματα στην προηγούμενή τους κατάσταση.
Οι μεταφορές στους λιμένες εσωτερικής ναυσιπλοΐας θα αποδειχθούν πολύ σημαντικές για περιβαλλοντικούς λόγους, διότι πρέπει να απομακρύνουμε τα μαζικά αγαθά από τους δρόμους και όταν δεν μπορούμε να τα μεταφέρουμε μέσω σιδηροδρόμων τότε πρέπει να χρησιμοποιήσουμε τις υδάτινες οδούς.
Με την ένταξη της Μάλτας και της Κύπρου, η Ένωση θα αποκτήσει το μεγαλύτερο εμπορικό στόλο στον κόσμο.
Είναι πολύ σημαντικό τότε να μην γεννηθούν ζητήματα γύρω από τις σημαίες ευκαιρίας αλλά να εφαρμοστούν όντως όλα εκείνα τα μέτρα που προβλέπονται από το κεκτημένο, ούτως ώστε η λέξη ασφάλεια να γράφεται με κεφαλαία γράμματα.
Δεν επιτρέπεται να ξαναζήσουμε ένα περιστατικό όπως εκείνο του Erika.
Υπάρχει ακόμη άλλη μια σειρά από σημεία τα οποία η Επιτροπή Περιφερειακής Πολιτικής, Μεταφορών και Τουρισμού επισημαίνει στην έκθεσή της.
Ελπίζω οι υποψήφιες χώρες αλλά και εμείς οι ίδιοι να τα κοιτάξουμε με προσοχή.
.
(DA) Κύριε Πρόεδρε, ενώνω και εγώ τη φωνή μου με όσους δηλώνουν ότι η επικείμενη διεύρυνση είναι πλέον το μέγιστο καθήκον της ΕΕ.
Εάν δεν πετύχει, αποτυγχάνουμε και εμείς.
Σε οποία περίπτωση μπορούμε να βολευτούμε στη μικρή μας λέσχη, όμως τότε ο ευρύτερος στόχος μας θα υποστεί μεγάλο πλήγμα και δεν θα μπορέσουμε να εξασφαλίσουμε τις μεγάλες προοπτικές της ειρήνης, της ελευθερίας και της σταθερότητας.
Ούτε και θα πετύχουμε εάν δεν καταλάβουμε ότι η διεύρυνση πρέπει προπάντων να δράσει προς όφελος όχι μόνο λίγων αλλά όλων των πολιτών των υποψήφιων χωρών - ή τουλάχιστον των περισσότερων.
Με όλο τον σεβασμό που τρέφω για τα όσα λέγονται και γράφονται στο Κοινοβούλιο, λαϊκοί δεν είμαστε.
Για τον λόγο αυτό άκουσα πολύ προσεκτικά τα λόγια του Επιτρόπου κ. Vanheugen για τη "μετάδοση της ΕΕ" στις υποψήφιες χώρες, δεδομένου ότι οι περισσότερες, αν όχι όλες, χώρες της Κεντρικής και Ανατολικής Ευρώπης δήλωσαν ότι επιθυμούν να διεξάγουν δημοψηφίσματα ή αν μη τι άλλο δεν τα έχουν αποκλείσει.
Προσωπικά πιστεύω ότι τα δημοψηφίσματα είναι καλή ιδέα, αλλά πρέπει να συνειδητοποιήσουμε ότι αναμφίβολα υπάρχει ο κίνδυνος ενός "όχι" .
Τι είδους προβλήματα ήταν λοιπόν αυτά που κατά τη γνώμη του κ. Verheugen απασχολούν τους πολίτες;
Ο κ. Verheugen ανέφερε τη μετανάστευση, τον ανταγωνισμό, το κοινωνικό ντάμπινγκ, τις τιμές κοκ.
Όλα είναι σίγουρα σωστά, όμως θεωρώ ότι υπάρχει ένα πράγμα που επισκιάζει όλα τα υπόλοιπα: Πώς θα επιζήσουμε ως χώρα, έθνος, κράτος;
Φυσικά τώρα μιλάω υπό την ιδιότητα ότι προέρχομαι από μια μικρή χώρα που μόλις είπε "όχι" σε ένα δημοψήφισμα.
Το "όχι" μας θα αναλυθεί εκτενώς τον επόμενο καιρό.
Δεν υπάρχει καμία αμφιβολία ότι ενεπλάκησαν οι δεξιές δυνάμεις, είδαμε άλλωστε ποιος πλήρωσε για τις διαφημίσεις.
Έγινε επίσης λόγος για εγωισμό αλλά κυρίως για λαϊκισμό, ενώ συγχρόνως η πτώση της ισοτιμίας του ευρώ δεν συνέβαλε ούτε αυτή προς τη σωστή κατεύθυνση.
Παρ' ότι είμαστε φυσικά πολλοί που γνωρίζουμε την ιστορική προϋπόθεση του ευρώ και το γενικότερο πνεύμα, δεν ήταν αρκετά αυτά για να πείσουν όσους διάκεινται αρνητικά.
Ανεξάρτητα από όλα αυτά, ωστόσο, γίνονται συζητήσεις για την επιβίωσή μας ως κράτους που δέχεται μετανάστες.
Πώς θα αποφύγουμε να μην είναι τελικά οι πολιτικοί των μεγάλων κρατών όπως η Γερμανία και η Γαλλία που αποφασίζουν;
Θεωρώ ότι είναι απίστευτα σημαντικό να επιστήσουμε την προσοχή μας σε αυτό το θέμα κατά τις διαπραγματεύσεις μας με τις υποψήφιες χώρες.
Υπόσχομαι και εγγυούμαι ότι στις χώρες αυτές είναι πάρα πολύ εύκολο να ενσκήψει ο μπαμπούλας της Ένωσης.
Για να πω την αλήθεια, το έχουν ήδη δοκιμάσει στο πετσί τους εδώ και πολύ καιρό.
Μια άλλη εμπειρία που αποκομίσαμε στη Δανία και που έχει άμεσα να κάνει με την επιτροπή εξ ονόματος της οποίας μιλάω, είναι πως όλα δείχνουν ότι ήταν πολύ περισσότερες οι γυναίκες από τους άντρες που έριξαν αρνητική ψήφο.
Εάν δεν θέλουμε να διακινδυνέψουμε μια επανάληψη αυτού του φαινομένου στις υποψήφιες χώρες είναι αποφασιστικής σημασίας να προετοιμαστούμε ώστε η διεύρυνση να μην ωφελήσει μόνο τους άντρες αλλά και τις γυναίκες.
Πιστεύω ότι οι νηφάλιες έρευνες μέχρι τώρα δείχνουν ότι η μετάβαση σε μια οικονομία αγοράς είχε περισσότερο αρνητικές συνέπειες για τις γυναίκες παρά για τους άντρες.
Δόθηκε πάρα πολύ μεγάλη έμφαση στις παραδοσιακές κοινωνικές αξίες των προηγούμενων συγκεντρωτικών οικονομιών της Κεντρικής και Ανατολικής Ευρώπης.
Η ταχεία αναδιάρθρωση των παλιών κρατικών βιομηχανιών, η οποία συντελείται αυτή τη στιγμή, έχει φυσικά προκαλέσει σοβαρά ποσοστά ανεργίας τόσο στον αντρικό όσο και στον γυναικείο πληθυσμό, ενώ παράλληλα ο ιδιωτικός τομέας δεν έχει ακόμη καταφέρει να καλύψει το κενό και οι αριθμοί δείχνουν, όπως ειπώθηκε, ότι είναι κυρίως οι γυναίκες που έμειναν άνεργες.
Ακόμη και σε χώρες όπως η Λιθουανία, όπου σημειώνεται οικονομική ανάκαμψη, δεν είναι οι γυναίκες που τελικά καλύπτουν τις θέσεις εργασίας στον ιδιωτικό τομέα αλλά οι άντρες.
Για διάφορους λόγους, είναι προφανές ότι στην πραγματικότητα είναι κυρίως οι άντρες που κυριαρχούν στο πεδίο των νέων ελεύθερων επαγγελματιών.
Ως εκ τούτου, είμαστε αναγκασμένοι να συνειδητοποιήσουμε ότι οι γυναίκες είναι πολύ πιο ευάλωτες σε αυτή τη διαδικασία προσαρμογής και κατά συνέπεια είναι πολύ πιο ευάλωτες σε σχέση με ολόκληρο το σχέδιο της Ένωσης από ό,τι θεωρούσαμε μέχρι πρότινος.
Καλώ ένθερμα την Επιτροπή να διατηρεί αυτό υπόψη της καθ' όλες τις διαπραγματεύσεις που κάνει με τις υποψήφιες χώρες.
Εάν δεν εξασφαλίσουμε θέσεις εργασίας στις γυναίκες, εάν δεν εξασφαλίσουμε ότι οι ΜΚΟ δραστηριοποιούνται υπέρ του σχεδίου της ΕΕ, τότε καλύτερα να ξεχάσουμε από τώρα ότι θα ψηφίσουν ναι οι λαοί - δεν υπάρχει περίπτωση.
Ως εκ τούτου, είναι φυσικά σημαντικό σε σχέση με τη διεύρυνση να εξασφαλίσουμε ότι η νομοθεσία για την ισότητα θα εφαρμοστεί κατά τρόπο συνετό, ώστε πραγματικά να λάβει χώρα η διεύρυνση που όλοι μας ελπίζουμε - και σε αυτό το σημείο θέλω να επιστήσω την προσοχή σας στο γεγονός ότι μία από τις χώρες όπου υπάρχει η μεγαλύτερη αποδοχή υπέρ της διεύρυνσης είναι για την ακρίβεια η Δανία.
Όμως η διεύρυνση δεν θα συμβεί από μόνη της και καλώ ένθερμα να εφιστούμε την προσοχή μας στην κατάσταση των γυναικών.
Κύριε Πρόεδρε, η έκθεση Brok και όλες οι άλλες συναφείς εκθέσεις έχουν ως στόχο να μεταφέρουν ένα μήνυμα ότι οι υποψήφιες χώρες είναι ευπρόσδεκτες, παρόλο που δεν θέλουμε να αποκρύψουμε το γεγονός ότι η προετοιμασία τους είναι μια πολύ δύσκολη αποστολή.
Για το λόγο αυτό, το Ευρωπαϊκό Λαϊκό Κόμμα είναι της άποψης ότι όλες οι τροπολογίες και οι προτάσεις που επιδιώκουν έμμεσα να καταστήσουν αυστηρότερα τα κριτήρια και να αυξήσουν τα εμπόδια για την προσχώρηση πρέπει να αποσυρθούν ή να καταψηφιστούν.
Αυτός είναι και ο τρόπος με τον οποίο διαβάσαμε το κείμενο και προσπαθήσαμε σε ορισμένα σημεία να συμπτύξουμε κάπως τα πράγματα.
Το μήνυμά μας στις υποψήφιες χώρες είναι το ακόλουθο: μη συγχύζεστε από το μέγεθος των εκθέσεων και των φακέλων.
Όλα αυτά δεν σημαίνουν τίποτε άλλο παρά μια καλώς εννοούμενη και συχνά επιτυχημένη προσπάθεια για να σας δοθούν όσο το δυνατόν καλύτερες συμβουλές.
Η άποψη που επικρατεί στα όργανα της Ευρωπαϊκής Ένωσης όσον αφορά τη διεύρυνση παραμένει θετική και εσείς πρέπει να διαψεύσετε κάθε πρέσβη από τις χώρες σας που έχει τη γνώμη ότι αυτό δεν συμβαίνει.
Η Επιτροπή έχει αναθέσει την υπόθεση στους καλύτερους υπαλλήλους της ενώ το Κοινοβούλιο διατηρεί τον ενθουσιασμό του για το όλο εγχείρημα, το οποίο υπογραμμίζει με τον καλύτερο τρόπο το γεγονός ότι για έναν ολόκληρο αιώνα ποτέ δεν ζήσαμε σε ένα τόσο θετικό πολιτικό κλίμα.
Εάν το ύφος γίνεται περισσότερο ρεαλιστικό, αυτό συμβαίνει γιατί - και στο παρελθόν είχα προειδοποιήσει όλους τους συναδέλφους στις χώρες της Κεντρικής Ευρώπης - έχουμε περάσει από το ταξίδι του μέλιτος σε μια φυσιολογική οικογενειακή κατάσταση στην Ευρώπη.
Τα πράγματα έχουν προσλάβει τις πραγματικές τους διαστάσεις και αυτό σημαίνει ότι πρέπει να διεξάγονται διαπραγματεύσεις για πολύ συγκεκριμένα πρακτικά θέματα, με αποτέλεσμα να πρέπει να είμαστε ρεαλιστές.
Το ΕΛΚ δεν επιθυμεί να αναλάβει από τις υποψήφιες χώρες την ευθύνη ως προς τον ρυθμό της προσχώρησης, δεδομένου ότι δεν μπορούμε να αναφέρουμε συγκεκριμένες ημερομηνίες γι' αυτό.
Συχνά υποβάλλεται το ερώτημα της ημερομηνίας προσχώρησης, οπωσδήποτε από τις ενδιαφερόμενες χώρες, επειδή αυτό που θέλουν είναι να μοιραστούν κάπως την ευθύνη για την ημερομηνία προσχώρησης.
Εμείς δεν πρέπει να το κάνουμε αυτό γιατί ξεπερνάει τις δυνατότητές μας.
Αυτό που το πολύ-πολύ μπορούμε να κάνουμε είναι να υποσχεθούμε ένα σενάριο προσχώρησης και αυτό πρέπει να το κάνουμε για να χαράξουμε με σαφήνεια το δρόμο για την Ευρωπαϊκή Ένωση.
Μπορούμε επίσης να υποσχεθούμε ότι θα καταβάλλουμε κάθε δυνατή προσπάθεια για μια προσχώρηση πριν από το 2004, για την κύρωση της προσχώρησης πριν το 2004, έτσι ώστε να μπορέσουν ορισμένες από τις υποψήφιες χώρες να συμμετάσχουν στις ευρωεκλογές του 2004.
Βεβαίως, για να γίνουν όλα αυτά πρέπει να προηγηθεί μια ριζική μεταρρύθμιση των θεσμικών οργάνων και μάλιστα πριν το 2003.
Πρέπει να ορίσουμε την ημερομηνία αυτή για τον εαυτό μας.
Ο Πρόεδρος του Συμβουλίου απάντησε ότι η μεταρρύθμιση δεν μπορεί να προχωρήσει ερήμην των πολιτών.
Με βάση το συνταγματικό δίκαιο, σκέφτηκα τότε ότι αναγνωρίζει το δικαίωμα του Κοινοβουλίου να ασκεί δημοκρατικό έλεγχο επί των εν λόγω μεταρρυθμίσεων.
Ας μη λησμονούμε ότι οι πολίτες μας έχουν αναθέσει την εντολή να το κάνουμε αυτό.
Δεν γνωρίζω όμως εάν ο Υπουργός σκεφτόταν κατά τον ίδιο τρόπο.
Βεβαίως, τα πράγματα δεν θα παραμείνουν στις μεταρρυθμίσεις.
Θέλουμε να ασκηθεί μια αποτελεσματική πολιτική επικοινωνίας η οποία να προσφέρει στους πολίτες της Ευρωπαϊκής Ένωσης και στις υποψήφιες χώρες τη δυνατότητα να συμμετάσχουν με υπεύθυνο τρόπο στο πολιτικό γίγνεσθαι.
Η πολιτική που ασκείται στο χώρο αυτό εξακολουθεί να μην είναι πραγματικά εναρμονισμένη με τα δημοκρατικά κριτήρια.
Εν τω μεταξύ, στα σημερινά αλλά και στα μελλοντικά κράτη μέλη υπάρχουν δυνάμεις οι οποίες επιθυμούν να εκμεταλλευθούν τις αβεβαιότητες που υπάρχουν.
Γνωρίζουμε όλοι ότι η εκμετάλλευση του φόβου είναι εκλογικά συμφέρουσα και κόμματα τα οποία δεν έχουν άλλους πολιτικούς στόχους από τη συγκέντρωση εδρών επιδίδονται με ευχαρίστηση στην καλλιέργεια συναισθημάτων αβεβαιότητας.
Αυτό δεν χρειάζεται να συμβαίνει.
Ο προηγούμενος συνάδελφός μου, ο Σουηδός Burenstam Linder, που είναι εμπειρογνώμων στον τομέα αυτό, εξήγησε ότι κάθε διεύρυνση της Ευρωπαϊκής Ένωσης, οποτεδήποτε και αν συνέβη, απέφερε μια ιδιαίτερα ευνοϊκή σχέση κόστους-οφέλους στα νέα αλλά και στα παλαιά κράτη μέλη της Ευρωπαϊκής Ένωσης.
Δεν πρέπει λοιπόν να αμφισβητούμε δημοσίως την αξία, και όταν το λέω αυτό συμπεριλαμβάνω και την υλική αξία, της διεύρυνσης.
Δυστυχώς, σήμερα υπάρχουν πάρα πολλά κόμματα τα οποία έχουν χάσει τον ιδεολογικό τους προσανατολισμό με αποτέλεσμα να προβάλουν περισσότερο μια υλιστική στάση παρά τα ιδανικά τους.
Στο λόγο που εκφώνησε πρόσφατα στο ΔΝΤ, ο Πρόεδρος της Τσεχίας, κ. Havel, αναφέρθηκε στις ελλείψεις από τις οποίες πάσχει ο πολιτισμός μας από την άποψη του πνεύματος, των προτύπων και των στόχων που υπερβαίνουν τα άμεσα οφέλη.
Ο τρόπος με τον οποίο αντιμετωπίζουμε τη διεύρυνση αποτελεί το κριτήριο για τη σοβαρότητα και το πνευματικό ενδιαφέρον που δείχνει το Κοινοβούλιό μας.
Τα καθήκοντα που μας περιμένουν σ' αυτή τη συζήτηση είναι τόσο μεγάλα ώστε να μπορεί κανείς να διακρίνει σ' αυτά τη σημασία των πολιτικών απόψεων.
Θα αντιδράσουμε σαν χορτασμένοι πολίτες της Δύσης με μόνο ενδιαφέρον την ευημερία και την ασφάλειά μας ή θα τηρήσουμε μια πιο ανοιχτή στάση;
Μια στάση όπως αυτή που έδειξαν στην αρχή της ευρωπαϊκής ολοκλήρωσης εκείνοι που ξεκίνησαν αυτή την προσπάθεια.
Πρόεδρε, ας διασαφηνίσουμε σε όλους ότι αυτό που μπορεί να μας κάνει να υπερβούμε τον εαυτό μας είναι η διεύρυνση με τις χώρες στις οποίες στο παρελθόν επικρατούσαν δικτατορικά και απολυταρχικά καθεστώτα.
Ελπίζω ότι η συζήτησή θα μας οδηγήσει στην απόφαση να βοηθήσουμε τα υποψήφια κράτη μέλη.
Κύριε Πρόεδρε, Κύριε Επίτροπε, έχω στη διάθεσή μου μόνο δύο λεπτά και για αυτό θα μπω κατ' ευθείαν στο θέμα μου.
Ωστόσο θα ήθελα να ευχαριστήσω το γενικό εισηγητή κύριο Elmar Brok που συγχρόνως είναι και πρόεδρος της επιτροπής, για την ευρεία τοποθέτηση και την εντυπωσιακή ευαισθησία με την οποία διεξήγαγε και στην επιτροπή τη συζήτηση, με αποτέλεσμα σήμερα το Ευρωπαϊκό Κοινοβούλιο να μπορεί να έχει μια συνεκτική και προ πάντων υπερκομματική θέση.
Μετά την τόσο διεξοδική συζήτηση θα ήθελα μόνο να εκφράσω και να υπογραμμίσω δυο ζητήματα, τα οποία δημόσια είτε δεν έχουν απαντηθεί ή έχουν λάβει λανθασμένη σημασία.
Το πρώτο είναι το θέμα των απαραίτητων μεταρρυθμίσεων εντός της ίδιας της Ευρωπαϊκής Ένωσης.
Τα αποτελέσματα της Διακυβερνητικής Διάσκεψης θα θέσουν τις προϋποθέσεις που είναι απαρέγκλιτες, προκειμένου να μπορέσει να επιτευχθεί η διεύρυνση.
Πολύ συχνά ορθώνουμε το δείκτη του χεριού μας στρέφοντάς τον προς την κατεύθυνση των υποψηφίων χωρών και κηρύττουμε σχετικά με τις υποχρεώσεις που έχουν ακόμη να εκπληρώσουν.
Αντ' αυτού θα έπρεπε καλύτερα να στρέψουμε το δάκτυλο προς τη δική μας την κατεύθυνση και να καταλάβουμε επιτέλους ότι εδώ και καιρό πριν από τις υποψήφιες χώρες φέρουμε μέρος της ευθύνης και εμείς.
Το δεύτερο σημείο είναι η αναφορά ημερομηνιών.
Προσωπικά τίθεμαι υπέρ μιας συγκεκριμένης ημερομηνίας και ειδικότερα σχετικά με το πότε η Ευρωπαϊκή Ένωση θα έχει ολοκληρώσει τις μεταρρυθμίσεις της και κατ' επέκταση θα είναι έτοιμη να υποδεχθεί τα νέα κράτη μέλη.
Ο καθορισμός συνολικά άλλων δώδεκα ημερομηνιών θα ήταν ανεύθυνος κατά την άποψή μου για λόγους που έχουν πολλές φορές σήμερα αναφερθεί και μάλλον θα οδηγούσε σε κλιμάκωση της αγανάκτησης των υποψηφίων παρά στην παρακίνησή τους.
Κύριε Πρόεδρε, στην Ομάδα των Φιλελευθέρων αυτές τις ώρες και ημέρες είχαμε επισκέψεις από μέλη των κοινοβουλίων των υποψήφιων χωρών και εκφράζω την ικανοποίησή μου για το γεγονός ότι είναι τόσοι πολλοί.
Βλέπουν να εξαφανίζεται η υποστήριξη προς το γιγάντιο σχέδιο ειρήνης τόσο στα τρέχοντα κράτη μέλη, όσο και στις δικές τους χώρες.
Πρέπει να ενθυμούμαστε ότι δεν είναι μόνο για δικό τους όφελος που πρέπει να διευρυνθεί η Ένωση, αλλά ότι σε μεγάλο βαθμό είναι και για δικό μας όφελος.
Ασχολούμαστε τόσο πολύ με τα όσα απαιτούμε εκ μέρους τους και με τα όσα μπορούμε να τους διδάξουμε.
Ίσως θα έπρεπε να ασχοληθούμε λίγο περισσότερο με τα όσα δικαίως απαιτούν από εμάς και με τα όσα μπορούν να μας διδάξουν εκείνα.
Τα κράτη αυτά είναι περήφανα για την νεοκτηθείσα ελευθερία και δημοκρατία και την εντυπωσιακή οικονομική ανάπτυξή τους, και θυμηθείτε ότι δεν ήμασταν εμείς που τους προσφέραμε την ελευθερία τους, το έκαναν μόνα τους πριν από 11 χρόνια, όταν ξάφνιασαν όλους τους διπλωμάτες και τους παρατηρητές δράττοντας την ευκαιρία να αποτινάξουν τον κομμουνιστικό ζυγό και να ανοίξουν έτσι το δρόμο για τη γερμανική ενοποίηση.
Νομίζουμε ότι πρέπει να τους διδάξουμε τη δημοκρατία, αλλά αναρωτιέμαι αν δεν είναι οι χώρες που έχουν δοκιμάσει τη δικτατορία που ξέρουν σε μεγαλύτερο βαθμό από εμάς τι είναι σημαντικό σε μια δημοκρατία.
Απαιτούμε βέβαια τα νέα μέλη από την Ανατολή να μας βοηθήσουν να διατηρήσουμε τον στόχο του όλου σχεδίου, ήτοι μια Ένωση ελεύθερων και κυρίαρχων κρατών μελών, όπου η ελευθερία των πολιτών και των κρατών έχει την ύψιστη θέση.
Ίσως μπορούν να μας διδάξουν ότι η αρχή της επικουρικότητας είναι κάτι καλύτερο.
Εάν υπάρχουν κανόνες που δεν ταιριάζουν στα νέα κράτη τότε ίσως είναι οι κανόνες που πρέπει να προσαρμοστούν και όχι τα νέα κράτη μέλη.
Εάν υπάρχει ανάγκη για μακρές μεταβατικές περιόδους σε ορισμένα σημεία ας θεσπίσουμε λοιπόν μακρά μεταβατικά καθεστώτα.
Εάν υπάρχει ανάγκη για αναβολή του ελεύθερου δικαιώματος απόκτηση γης και κατοικίας για οικογενειακή χρήση, ας το αναβάλουμε λοιπόν.
Το σημαντικότερο είναι να πετύχουμε τα νέα κράτη να καθίσουν μαζί μας στο τραπέζι των διαπραγματεύσεων, ώστε να συμμετάσχουν στη διαμόρφωση του μέλλοντος της Ευρώπης.
Αυτό είναι σημαντικό και για εμάς, όχι μόνο για εκείνα τα κράτη.
Κύριε Πρόεδρε, για την επίτευξη του στόχου της διεύρυνσης πρέπει έως τη Νίκαια να υπάρξει ένα σαφές σχέδιο.
Η Ομάδα των Πρασίνων της Ευρωπαϊκής Ελεύθερης Συμμαχίας συνηγορεί υπέρ της ολοκλήρωσης των διαπραγματεύσεων με την πρώτη ομάδα χωρών έως το τέλος του 2002, προκειμένου οι πρώτες εντάξεις να πραγματοποιηθούν πριν από τις ευρωεκλογές του 2004.
Πρέπει να σας ομολογήσω κύριε Verheugen ότι έχω λίγο μπερδευτεί.
Δεν ήταν δική σας η πρόταση για καθορισμό έως τη Νίκαια σαφών σχεδίων με ενδιάμεσες και τελικές ημερομηνίες βάσει των εκθέσεων προόδου, ούτως ώστε οι μεταρρυθμίσεις στις εν λόγω χώρες να μην καθυστερούν, αλλά να επιταχύνονται;
Γνωρίζουμε καλά πόσο σημαντικό είναι αυτό από την εμπειρία μας στην νομισματική ένωση.
Υπάρχει ακόμη ένας λόγος.
Τα κοινά περιβαλλοντικά πρότυπα και οι κοινωνικές ρυθμίσεις μπορούν να εφαρμοστούν μόνο όταν οι εν λόγω χώρες γίνουν πλήρη μέλη.
Αυτό το γνωρίζουμε από το Temelin.
Για μένα δεν τίθεται θέμα σχετικά με το αν πρέπει να διατεθούν για αυτό επιπρόσθετα μέσα από το 2002, από την κατηγορία 8, στο πλαίσιο της προενταξιακής στρατηγικής.
Κύριε Verheugen θεωρώ ότι αποτελεί ουτοπία να πιστεύουμε ότι μόνο με την ελευθέρωση του εμπορίου μπορεί να επιτευχθεί ο εκσυγχρονισμός της γεωργικής παραγωγής και η ενίσχυση της αγροτικής ανάπτυξης.
Για αυτά χρειάζονται στην πραγματικότητα τελείως διαφορετικά μέτρα, στα οποία πρέπει να εστιάσουμε μέσα στο πλαίσιο του SAPARD και να τα ενισχύσουμε οικονομικά ακόμη περισσότερο, αλλά και να τα βελτιώσουμε.
Κύριε Πρόεδρε, όλοι γνωρίζουμε πόσο βαθιά, και για να χρησιμοποιήσω έναν όρο από την έκθεση του κυρίου Brok, πόσο συγκλονιστικά θα επηρεάσει η ένταξη την οικονομική, κοινωνική πολιτική και πολιτιστική ανάπτυξη των ενδιαφερόμενων κρατών.
Ευχαρίστως θα αντάλλασσα συγκεκριμένες απόψεις γύρω από το εν λόγω θέμα με το Συμβούλιο σχετικά με την πολιτική της διεύρυνσης, αλλά αυτό προϋποθέτει ότι η εν λόγω πολιτική θα ήταν ανοικτή και πραγματικά καθορισμένη με ακρίβεια.
Αν σήμερα δικαίως επισημαίνουμε την τεράστια σημασία της γκλάσνοστ του Γκορμπατσόφ στην μετέπειτα ένωση της Γερμανίας, νομίζω ότι και στην ΕΕ χρειάζεται βασικά μια γκλάσνοστ όσον αφορά το Συμβούλιο και τη διεύρυνση προς ανατολάς.
Κάτω από τις παρούσες συνθήκες δεν εκπλήσσομαι που η διεύρυνση δεν έχει περάσει στις συνειδήσεις των συμπολιτών μας, ενώ αντιθέτως συνοδεύεται όλο και περισσότερο από ανησυχίες και υποψίες.
Αντιθέτως η σημερινή συζήτηση και οι δεκατρείς εκθέσεις συνολικά χαρακτηρίζονται από το κοινό ενδιαφέρον ενός μεγάλου μέρους του Κοινοβουλίου για τη διεύρυνση προς ανατολάς και για τη μορφή που αυτή θα πάρει έχοντας πλήρη συνείδηση της υπευθυνότητας ως προς αυτό και με γνώμονα το μέλλον.
Για μένα παρά τα όσα προβλήματα, τρεις παράγοντες είναι πιο σημαντικοί σε σχέση με την κριτική που έχω να ασκήσω πάνω σε επιμέρους σημεία.
Πρώτον, πρέπει να σεβαστούμε τη δημοκρατική επιθυμία των ενδιαφερομένων κρατών και των λαών για ένταξη στην ΕΕ.
Η εν λόγω επιθυμία είναι μεν υπαρκτή μέχρι στιγμής, αλλά πολύ πιθανόν να καταστεί επισφαλής, λόγω της γραφειοκρατικής αδιαφάνειας και των προφανών αλλά όχι δημόσιων αντιδράσεων εκ μέρους ορισμένων κυβερνήσεων.
Ως εκ τούτου είναι απολύτως αναγκαίο να μην υπάρξει καμία αναβολή των θεσμικών μεταρρυθμίσεων της ΕΕ και να επιτραπεί η διεύρυνση.
Επίσης τίθεμαι υπέρ του καθορισμού πιθανών τελικών ημερομηνιών για τα επιμέρους κράτη.
Δεύτερον, ανήκω σε εκείνους που παρατηρούν την τρέχουσα ανάπτυξη της ΕΕ με ανησυχία λόγω της νεοφιλελεύθερης τάσης που επικρατεί.
Οι διάφορες εκθέσεις αντικατοπτρίζουν αυτό το mainstream.
Παρά ταύτα, πρέπει να στηρίξουμε αυτή την πραγματικά ιστορική ευκαιρία της διεύρυνσης για τη σταθερότητα, την ασφάλεια, για την ανάπτυξη της πολιτισμικής πολυμορφίας και για τη διαμόρφωση ενός μεγάλου οικονομικού χώρου στην Ευρώπη.
Τρίτον, η αποδοχή της διεύρυνσης και οι θετικές προοπτικές που αυτή προδιαγράφει για τις επιμέρους χώρες και για την ΕΕ ως σύνολο εξαρτώνται - όπως αποδείχθηκε με τη Δανία - κατά πολύ από την άρση του δημοκρατικού και του κοινωνικού ελλείμματος στην ευρωπαϊκή πολιτική.
Επομένως δεν μπορεί να υπάρχουν μόνο απαιτήσεις προς τις υποψήφιες για ένταξη χώρες.
Η διεύρυνση ουσιαστικά αντιπροσωπεύει μια πρόκληση για τη μεταρρύθμιση της ίδιας της ΕΕ και μια ανοικτή ευκαιρία για τη διασφάλιση του προσανατολισμού της σε σχέση με την κοινωνία, την πολιτική απασχόλησης και τη δημοκρατία στο πλαίσιο της συνολικής ευρωπαϊκής ολοκλήρωσης.
Αν στην αυριανή ψηφοφορία οι εκθέσεις και ειδικότερα η συνολική έκθεση του κυρίου Brok δεν αλλάξουν στα συγκεκριμένα ζητήματα προς το χειρότερο εγώ είμαι έτοιμος να συμφωνήσω μαζί σας.
(Χειροκροτήματα)
Κύριε Πρόεδρε, αγαπητοί συνάδελφοι, συγκεντρωθήκαμε σήμερα για να συζητήσουμε επί της αίτησης προσχώρησης στην Ένωση δώδεκα ευρωπαϊκών κρατών: δέκα από την ανατολική Ευρώπη, δύο από τη Μεσόγειο, της Μάλτας και της Κύπρου.
Η χώρες αυτές βλέπουν στη σημερινή Ένωση μια εγγύηση για τη μελλοντική τους ευημερία.
Ορισμένες από αυτές, οι οποίες στο παρελθόν καταπιέστηκαν από τον κομμουνισμό και υποδουλώθηκαν από τη σοβιετική αυτοκρατορία ή είναι σήμερα διχοτομημένες λόγω στρατιωτικής κατοχής, όπως η Κύπρος, τη θεωρούν εγγύηση ανεξαρτησίας και ασφάλειας.
Ας το πούμε ξεκάθαρα: κάνουν λάθος.
Κάνουν λάθος διότι την ευημερία δεν τη δημιουργεί η Ευρωπαϊκή Ένωση και οι 80 000 σελίδες οδηγιών και κανονισμών της.
Εξάλλου, πού είναι τα εκατομμύρια θέσεων απασχόλησης που υποσχέθηκε η συνθήκη του Μάαστριχτ;
Αυτό που δημιουργεί την ευημερία είναι η αποκατάσταση των οικονομικών ελευθεριών και τίποτε άλλο.
Η ελευθερία και η ασφάλεια δεν δημιουργείται από την Ευρωπαϊκή Ένωση - και η Αυστρία, από τη μια πλευρά, τα Βαλκάνια από την άλλη, το γνωρίζουν - διότι η εξάρτηση της Ένωσης από την κυβέρνηση της Ουάσινγκτον είναι, δυστυχώς, ολοκληρωτική και τα έθνη που πρόσφατα ανέκτησαν την εθνική κυριαρχία τους, σύντομα θα συνειδητοποιήσουν ότι αύριο θα τους ζητηθεί να την αποποιηθούν στο όνομα της υποτιθέμενης παγκόσμιας τάξης.
Σε αυτά τα ευρωπαϊκά έθνη, των οποίων τα εθνικά δεξιά κόμματα δεν έπαψαν να υπερασπίζονται τις ελευθερίες, όταν σχεδόν όλες οι άλλες πολιτικές ευαισθησίες βολεύονταν με τους καταναγκασμούς τους, μπαίνουμε λοιπόν στον πειρασμό να φωνάξουμε σήμερα: "μην μπείτε σε αυτό το οικοδόμημα όπου ήδη ασφυκτιούμε.
Μόλις βγήκατε από τη φυλακή σας, μη μπείτε σε μια άλλη.
Μην διαπράξετε το ανεπανόρθωτο, ο κύριος Veuheugen σας το είπε εξ ονόματος της Επιτροπής: η διαδικασία είναι μη αναστρέψιμη.
Σας είπε επίσης ότι η έκφραση διαφορετικής άποψης από τη δική του, είναι λαϊκισμός.
Ο λαϊκισμός είναι ο ατιμωτικός χαρακτηρισμός που οι τεχνοκράτες δίνουν στη λαϊκή βούληση όταν εκφράζεται με τρόπο που δεν τους βολεύει.
Διατηρήστε λοιπόν την έκφραση της βούλησης των λαών σας που επιτέλους απελευθερώθηκαν και οι οποίοι, αύριο, ίσως όπως οι Δανοί, θελήσουν να απεγκλωβιστούν από αυτόν τον κλοιό" .
Όμως, αν τα υποψήφια κράτη εμμείνουν στις προθέσεις τους, θα περιορίσουμε τις επιφυλάξεις μας σ' αυτήν την αδελφική προειδοποίηση.
Πράγματι δεν επιθυμούμε να δώσουμε την εσφαλμένη εντύπωση οποιασδήποτε έχθρας απέναντι σε αυτές τις αδελφές χώρες, αυτά τα έθνη που ανήκουν στη Ευρώπη μέσω του λαού, της γλώσσας και της γεωγραφίας τους, τα οποία είναι χριστιανικά, τα οποία έχουν δυτικό πολιτισμό και τα οποία, ελπίζουμε, έχουν εμβολιαστεί κατά όλων των σύγχρονων ολοκληρωτισμών, συμπεριλαμβανομένων κι εκείνων που προαναγγέλλονται από τις επερχόμενες δεκαετίες φοβερών δυσχερειών.
Εάν λοιπόν θέλετε οπωσδήποτε να έρθετε, ελάτε!
Αλλά ελάτε με το κεφάλι ψηλά, ας μη σας εντυπωσιάζουν λόγοι για τη διαφθορά, όπως ο λόγος που μόλις εκφώνησε ο εκπρόσωπος της Επιτροπής, τη στιγμή που καμία χώρα της Ένωσης δεν βρίσκεται σε θέση να σας κάνει μάθημα.
Μη δέχεστε κριτική για τα ανθρώπινα δικαιώματα, τη στιγμή που η προεδρία του Συμβουλίου απαιτεί να εκπέσει του αξιώματός του ο βουλευτής Jean-Marie Le Pen, έπειτα από μια μεροληπτική διαδικασία.
Αρνηθείτε την είσοδο ή εισέλθετε με το κεφάλι ψηλά, αμετανόητοι, και γίνετε έτσι σύντροφοί μας στη δυστυχία.
Κύριε Πρόεδρε, έξι κράτη χθες, δεκαπέντε σήμερα και εικοσιοκτώ αύριο, αλλά για ποια Ευρώπη;
Καταφέραμε να δημιουργήσουμε την Ευρώπη των διαφορών που επιθυμούν οι πληθυσμοί της;
Περισσότερο από ερώτημα, είναι μια πραγματική πρόκληση, την οποία οφείλουμε να αντιμετωπίσουμε.
Η σύνοψη της διεύρυνσης στην ενσωμάτωση ενός κεκτημένου όπως κάνουμε σήμερα, σημαίνει ότι επιδιδόμαστε στην άσκηση υψηλής τεχνοκρατίας απαιτώντας από τα υποψήφια κράτη να απορροφήσουν χιλιάδες κοινοτικών ρυθμίσεων, ενώ εμείς δεν είμαστε σήμερα σε θέση να τις εφαρμόσουμε.
Μας το υπενθυμίζουν οι ολοένα και ισχυρότερες επιφυλάξεις που εκφράζουν οι λαοί μας και η πρόσφατη απόρριψη της Ευρώπης από τη Δανία.
Ενώ διανύουμε το στάδιο της αναδιοργάνωσης των συνθηκών, ορισμένα κράτη ήδη ζητούν νέα μεταρρύθμιση.
Και πάλι, αυτός ο αιώνιος δισταγμός δείχνει είτε ότι δεν ξέρουμε που βαδίζουμε, είτε ότι ξέρουμε πολύ καλά, αλλά ότι είναι ανομολόγητο.
Το να προχωρήσουμε περαιτέρω θα ήταν επίσης ανεύθυνο.
Η Επιτροπή ορθώς τόνισε τον κίνδυνο ασυμβατότητας μεταξύ ποιότητας και ταχύτητας.
Πιστεύω ακριβώς ότι προχωρώντας ήδη υπερβολικά γρήγορα με έξι μέλη, και στη συνέχεια με δεκαπέντε, αποδείξαμε την ανικανότητά μας να οικοδομήσουμε μια Ευρώπη που σέβεται τις διαφορές μεταξύ των πρώτων μελών της.
Είναι λογικά δυνατόν να προχωρήσουμε περαιτέρω, κατα αυτόν τον τρόπο;
Δεν το νομίζω και αρνούμαστε σήμερα να σας ακολουθήσουμε σε αυτήν την πορεία η οποία μελλοντικά, το μόνο που θα καταφέρει θα είναι να σκοτώσει την ελπίδα μιας διαρκούς ειρήνευσης της ευρωπαϊκής ηπείρου.
Αύριο βλέπουμε.
Κυρίες και κύριοι συνάδελφοι, θα κάνουμε ένα διάλειμμα για φαγητό και για ξεκούραση.
Θα επανέλθουμε στις 21.00.
Παρακαλώ όλους τους συναδέλφους να παραβρεθούν!
(Η συνεδρίαση διακόπτεται στις 19.05 και συνεχίζεται στις 21.00)
Πρόοδος προς την ένταξη των 12 υποψηφίων χωρών (συνέχεια)
Συνεχίζουμε με την κοινή συζήτηση σχετικά με την πρόοδο προς την προσχώρηση των 12 υποψήφιων χωρών
Κύριε Πρόεδρε, κύριε Επίτροπε, πολλοί σήμερα θεωρούν ότι η διεύρυνση της ΕΕ αποτελεί ένα αφάνταστα δαπανηρό εγχείρημα.
Δεν είναι ακριβής αυτή η εντύπωση.
Η Διάσκεψη Κορυφής του Βερολίνου κατέστησε σαφή την κατάσταση το Μάρτιο του 1999 όταν υιοθετούσε τις κατευθυντήριες γραμμές για τον προϋπολογισμό.
Στο Βερολίνο φάνηκε ότι μπορούμε να αντιμετωπίσουμε τη διεύρυνση εντός των πλαφόν που ισχύουν για τον προϋπολογισμό της ΕΕ.
Στη γνωμοδότηση για την έκθεση Brok που είχα αναλάβει με την υποστήριξη της Επιτροπής Προϋπολογισμών καταλήγω στο ίδιο συμπέρασμα.
Οι περισσότερες διεθνείς έρευνες αναφέρουν τα μακροοικονομικά κέρδη που θα προκύψουν στα πλαίσια της διεύρυνσης.
Αυτό ισχύει για τις υποψήφιες χώρες, καθώς επίσης και για το σύνολο των σημερινών κρατών μελών.
Να προσθέσω επίσης και όλα τα άλλα πλεονεκτήματα τα οποία δεν μπορούν να μετρηθούν ποσοτικά ή να εκφραστούν με οικονομικούς όρους.
Μέσω της διεύρυνσης θα συμμετέχουμε στη μεγαλύτερη κοινή αγορά του πλανήτη με σχεδόν 500 εκατομμύρια ανθρώπους και με το 25% του παγκοσμίου εμπορίου.
Θα αυξηθεί ο ανταγωνισμός και η ταχύτητα των μεταρρυθμίσεων ακόμα και στη Δυτική Ευρώπη.
Θα δημιουργηθούν καλύτερες προϋποθέσεις για οικονομική ανάπτυξη στο σύνολο της Ευρώπης.
Θα αποκτήσουμε, λίγο πιο μακροπρόθεσμα, ένα κοινό νόμισμα για το σύνολο της Ευρωπαϊκής Ηπείρου.
Θα μπορέσουμε να αντιμετωπίσουμε από κοινού το διασυνοριακό περιβαλλοντικό πρόβλημα της Ευρώπης.
Θα διευρυνθεί και θα σταθεροποιηθεί η δημοκρατία, και επομένως και οι δυνατότητες για μια πραγματική ειρήνη σε μια ήπειρο που για αιώνες τάραζαν οι πόλεμοι.
Η συνολική εικόνα της διεύρυνσης επομένως δεν συνηγορεί υπέρ υπερβολικών δαπανών χωρίς κέρδη, όπως και αν κάνει κανείς τους υπολογισμούς.
Τα κέρδη είναι τόσο σημαντικά, ώστε η διεύρυνση θα πρέπει να πραγματοποιηθεί όσο το δυνατόν ταχύτερα.
Κύριε Πρόεδρε, η Σλοβενία κατάφερε να επιτύχει το μεγαλύτερο μέρος των βραχυπρόθεσμων στόχων προτεραιότητας της προενταξιακής εταιρικής σχέσης και αυτή η θετική κρίση συντελεί ώστε να δοθεί νέα ώθηση στις διαπραγματεύσεις.
Μιλώ για τη Σλοβενία, επειδή έχω ασχοληθεί μ' αυτή και επειδή αποτελεί σαφές παράδειγμα του πώς το πλησίασμα του τέρματος μπορεί να επιταχύνει πολλές διαδικασίες.
Μένουν λίγες μόνο μέρες μέχρι τις γενικές εκλογές στη Σλοβενία.
Η περίοδος δεν είναι από τις καλύτερες για να αφιερωθεί στην εξωτερική πολιτική και οι κατηγορίες μεταξύ των διάφορων κομμάτων μπορούν να οξυνθούν και να φτάσουν τη χειραγώγηση.
Ωστόσο, εκτός από ασήμαντες μειοψηφίες, καμία πολιτική ομάδα δεν αμφισβητεί τον κύριο στόχο της σλοβένικης πολιτικής, που είναι η ένταξη στην Ευρωπαϊκή Ένωση όσο το δυνατόν νωρίτερα.
Η πολιτική τοποθέτηση, επομένως, παραμένει σταθερή.
Από τις παρεμβάσεις όλων των ομιλητών που έλαβαν μέρος σήμερα στη συζήτηση για τη διεύρυνση προκύπτει ένα πλαίσιο όχι πολύ διαφορετικό.
Η έκθεση για τη Σλοβενία μάς παρουσιάζει ένα πρόβλημα που αποτελεί τμήμα και του ζητήματος της Τσεχίας, της Κροατίας και άλλων εθνών.
Σε διάφορες φάσεις, ωστόσο, πάντα κατά τη διάρκεια ή αμέσως μετά τον Βα Παγκόσμιο Πόλεμο, ελήφθησαν μέτρα που προφανώς δεν ανταποκρίνονται στα κριτήρια της Κοπεγχάγης, δεδομένου του πνεύματος που επικρατούσε τότε και, ωστόσο, ακριβώς με βάση εκείνους τους νόμους διαμορφώθηκε η πολιτικο-ιδεολογική αρχιτεκτονική της εποχής, συμπεριλαμβανομένων των συμφωνιών ειρήνης.
Η τρίτη τροπολογία επί του εγγράφου για τη Σλοβενία, για παράδειγμα, "συγχαίρει τη σλοβένικη κυβέρνηση, που σκόπευε να εξακριβώσει αν οι νόμοι και τα διατάγματα που ισχύουν μέχρι σήμερα και που ανάγονται στα έτη 1943, 1944 και 1945 έρχονται ή όχι σε αντίθεση με τα κριτήρια της Κοπεγχάγης".
Τα θέματα αυτά έχουν πυροδοτήσει εσωτερικές διαμάχες στις διάφορες χώρες.
Ενώ μια τροπολογία, όπως είπαμε, συγχαίρει τη σλοβένικη κυβέρνηση που σκόπευε να εξακριβώσει αν οι νόμοι έρχονται ή όχι σε αντίθεση με τα κριτήρια της Κοπεγχάγης, η Επιτροπή Εξωτερικής Πολιτικής του Σλοβένικου κοινοβουλίου, που έχει εξουσία λήψης αποφάσεων, ισχυρίζεται ότι είναι θεμελιώδεις οι βάσεις που τέθηκαν μεταξύ 1934 και 1945, επί των οποίων γεννήθηκε η Γιουγκοσλαβία, και ζητεί από τη σλοβένικη κυβέρνηση να εφαρμόσει αποφασιστικά και πλήρως αυτή τη θέση, που ένα τμήμα της χώρας...
(Ο πρόεδρος διακόπτει τον ομιλητή)
Κύριε Πρόεδρε, στις συζητήσεις για τη διεύρυνση έγινε λόγος για ένα πολύ γρήγορο χρονοδιάγραμμα.
Από την άλλη πλευρά, έχει ζητηθεί από τα νέα κράτη μέλη να υιοθετήσουν και να εφαρμόσουν, ήδη πριν από την ένταξή τους, όλο το κοινοτικό κεκτημένο και οι μεταβατικές περίοδοι να είναι σπάνιες και μικρής διάρκειας.
Υπάρχει μια αγεφύρωτη αντινομία ανάμεσα στις δύο αυτές θέσεις.
Μερικοί έχουν προτείνει ως λύση αυτής της αντινομίας να ενταχθούν πρώτα οι υποψήφιες χώρες στον ΕΟΧ.
Αυτή η ιδέα δεν είναι ρεαλιστική.
Ο ΕΟΧ δεν είναι κατάλληλος για τις υποψήφιες χώρες, και οι ίδιες δεν πρόκειται εξάλλου να αρκεστούν σε τίποτα λιγότερο από την ένταξη τους στην Ευρωπαϊκή Ένωση.
Η ταχεία διεύρυνση της Ευρωπαϊκής Ένωσης είναι μια πολιτική αναγκαιότητα.
Γι' αυτό έθεσα το ερώτημα - και το θέτω εκ νέου - γιατί δεν τροποποιούμε τους όρους ένταξης.
Θα μπορούσαμε να προσδιορίσουμε το βασικό κοινοτικό κεκτημένο, που θα περιλάμβανε τα ουσιώδη τμήματα των Συνθηκών του ΕΟΧ και την κοινή εξωτερική και αμυντική πολιτική.
Πέρα από την υιοθέτηση και την εφαρμογή αυτού του βασικού κεκτημένου, τα νέα μέλη θα πρέπει βέβαια να πληρούν τα κριτήρια της Κοπεγχάγης, να δεχθούν την υιοθέτηση όλου του κοινοτικού κεκτημένου ως μακροπρόθεσμου στόχου τους και να δεσμευθούν υπέρ των πολιτικών στόχων της Ένωσης.
Με αυτόν τον τρόπο θα μπορέσουμε να δημιουργήσουμε τις απαραίτητες συνθήκες για την ένταξη των περισσοτέρων ή και όλων των υποψηφίων χωρών ήδη εντός των προσεχών ετών.
Αν το κεκτημένο της Ευρωπαϊκής Ένωσης χωριζόταν στα δύο, θα μπορούσαμε από τη μία πλευρά να εγγυηθούμε το επίπεδο ολοκλήρωσης που έχουν φθάσει τα σημερινά κράτη μέλη και από την άλλη να συμβάλουμε στην ενίσχυση της συνεργασίας τους.
Αν η Ένωση διευρυνθεί γρήγορα, θα έπρεπε να μειωθεί έντονα η ολοκλήρωσή της όπως προτείνει η ομάδα ELDR στην πρόταση τους για τη διεύρυνση.
Θα έπρεπε, έτσι, να καταργηθούν ορισμένα καθήκοντα και ορισμένες αρμοδιότητες της Ένωσης και η ίδια να επικεντρωθεί στα ουσιαστικά θέματα, τα οποία μπορούν να διευθετηθούν μόνο στο επίπεδο της Ευρωπαϊκής Ένωσης.
Αυτό θα είχε ως αποτέλεσμα τη διαφοροποίηση της Ένωσης, έτσι ώστε ορισμένα από τα σημερινά κράτη μέλη να προχωρούν περισσότερο σε θέματα ολοκλήρωσης από ό,τι τα άλλα.
Η Ένωση που διευρύνεται διασπάται και διαφοροποιείται.
Οι συζητήσεις για ταχεία ένταξη των υποψηφίων χωρών θα παραμείνουν κενές νοήματος αν δεν τροποποιηθούν οι όροι ένταξης.
Κύριε Πρόεδρε, οι βουλευτές του Κομμουνιστικού Κόμματος της Ελλάδας δεν θα ψηφίσουμε υπέρ της έκθεσης του κ. Brok και των άλλων εκθέσεων, γιατί αυτές θεωρούν την ένταξη των χωρών της διεύρυνσης ως ιδιαίτερα θετική για τους λαούς τους και υποστηρίζουν τα μέτρα προετοιμασίας τους με την αφομοίωση του κοινοτικού κεκτημένου και κυρίως την προώθηση των ιδιωτικοποιήσεων των πάντων, την κατάργηση των κοινωνικών κατακτήσεων κλπ.
Όμως, η προετοιμασία αυτή, όπως την βιώνουν οι λαοί, έχει ακριβώς τα αντίθετα αποτελέσματα.
Κατάργηση της εθνικής κυριαρχίας και ανεξαρτησίας, λεηλασία των χωρών αυτών από το πολυεθνικό κεφάλαιο, έξαρση της ανεργίας, της φτώχειας, της εξαθλίωσης, της διαφθοράς, της πορνείας και του εμπορίου λευκής σαρκός.
Η υγεία, η παιδεία, ο πολιτισμός, η βιομηχανία, η αγροτική οικονομία προσφέρονται από τις κυβερνήσεις των χωρών αυτών απλόχερα με αντάλλαγμα τη στήριξη της νέας, συχνά μαφιόζικης άρχουσας τάξης από τις ΗΠΑ, την Ευρωπαϊκή Ένωση και το ΝΑΤΟ.
Για όλους αυτούς τους λόγους, αλλά ξεκινώντας και από την δική μας ελληνική πείρα, η αντίθεσή μας στη διεύρυνση της Ευρωπαϊκής Ένωσης είναι μια έκφραση αδελφικής αλληλεγγύης προς τους εργαζόμενους και τους λαούς γενικότερα των υπό ένταξη χωρών.
Καλούμε τους λαούς αυτούς σε ενωμένο αγώνα με τους λαούς της Ευρωπαϊκής Ένωσης ενάντια στην Ευρωπαϊκή Ένωση της εκμετάλλευσης, των επεμβάσεων, ακόμη και των στρατιωτικών, της καταλήστευσης του πλούτου και του ιδρώτα των λαών, της κατάργησης των κοινωνικών δικαιωμάτων που κατακτήθηκαν με μακρόχρονους σκληρούς αγώνες και θυσίες.
Τους καλούμε σε αγώνα για μια άλλη Ευρώπη όλων των λαών, απαλλαγμένη από τα απάνθρωπα αυτά χαρακτηριστικά, όπου οι λαοί θα διαφεντεύουν τις τύχες τους, θα αναπτύσσουν μεταξύ τους σχέσεις ειρήνης, ελευθερίας, αδελφοσύνης, αμοιβαίας επωφελούς συνεργασίας.
Ειδικότερα για την Κύπρο, πέρα από τα παραπάνω και παρά το ότι η έκθεση Poos λέει πολλές αλήθειες, η διαδικασία ένταξης στην Ευρωπαϊκή Ένωση και οι αποφάσεις του Ελσίνκι όχι μόνο δεν θα λύσουν το πρόβλημα της κατοχής σύμφωνα με τις αποφάσεις του ΟΗΕ, αλλά προωθούν την νομιμοποίηση της κατοχής και την οριστική διχοτόμηση της νήσου.
Για του λόγου το ασφαλές, σημειώνουμε την ανακήρυξη του κατακτητή σε υποψήφιο μέλος χωρίς καν να τίθεται το θέμα της απόσυρσης των στρατευμάτων κατοχής.
Τέλος, επειδή πολύς λόγος έγινε σήμερα για τα δεκάχρονα της ενοποίησης της Γερμανίας, θα ήθελα να ρωτήσω το Συμβούλιο και τον κ. Verheugen αν έχουν υπόψη τους πότε σκοπεύει να καταβάλει η ενωμένη πια Γερμανία το αναγκαστικό κατοχικό δάνειο και τις πολεμικές επανορθώσεις στην Ελλάδα.
Κύριε Πρόεδρε, θέλω να εστιάσω τις παρατηρήσεις μου στα ορφανοτροφεία της Ρουμανίας.
Πιστεύω ότι η ρουμανική κυβέρνηση δυσκολεύεται στην εκτίμηση του αριθμού των ορφανών που βρίσκονται στα ορφανοτροφεία της χώρας.
Σε σχετική ανταπόκριση που μας έστειλε το γραφείο της αντιπροσωπείας της Ευρωπαϊκής Επιτροπής στο Βουκουρέστι, η ρουμανική κυβέρνηση εκτιμά ότι υπάρχουν σήμερα από 100 000 έως 140 000 ορφανά στη Ρουμανία.
Η κτηνωδία του καθεστώτος Τσαουσέσκου οδήγησε τόσα πολλά παιδιά στην ορφάνια από τα τέλη της δεκαετίας του ' 60.
Περίπου 100 000 άτομα απασχολούνται σήμερα στο σύστημα των ορφανοτροφείων της Ρουμανίας.
Αυτός είναι ένας παράγοντας που περιπλέκει την κατάσταση όταν εξετάζεται το ζήτημα αυτό.
Επισκέφθηκα τη Ρουμανία στα τέλη του Ιουλίου για να έχω ιδία άποψη της λειτουργίας ενός από τα μεγαλύτερα ορφανοτροφεία που βρίσκεται στη Βόρεια Ρουμανία.
Για μένα είναι σαφές ότι το θεσμικά κατευθυνόμενο καθεστώς που λειτουργεί στη χώρα οδηγεί σε πολλές μακροπρόθεσμες υγειονομικές συνέπειες για τα ορφανά παιδιά.
Είναι επίσης σαφές ότι το προσωπικό που απασχολείται στα ορφανοτροφεία της Ρουμανίας χρειάζεται περαιτέρω εκπαίδευση για τη φροντίδα των παιδιών.
Πολλά από τα ορφανοτροφεία της Ρουμανίας είναι παλιά, πεπαλαιωμένα κτίρια.
Χρειάζονται περισσότερες νέες και σύγχρονες εγκαταστάσεις όπως εκείνες που κατασκευάστηκαν από τη Romanian Challenge Appeal προκειμένου να βελτιωθεί η ποιότητα ζωής των ορφανών παιδιών.
Επισκέφθηκα δύο από αυτά τα ιδρύματα τα οποία συνιστώ σε όλους.
Είδα από πρώτο χέρι τα οφέλη που μπορούν τα ορφανά παιδιά να αποκομίσουν από τα ιδρύματα αυτά.
Στο πλαίσιο των διαπραγματεύσεων της προσχώρησης μεταξύ της Ρουμανίας και της Ένωσης επιβάλλεται να προσδιοριστούν επακριβώς οι ανάγκες που πρέπει να καλύψει η κυβέρνηση της Ρουμανίας προκειμένου να βελτιώσει το επίπεδο και την ποιότητα των ορφανοτροφείων της χώρας.
Δεν επαρκούν οι δεσμεύσεις, η κυβέρνηση πρέπει να περάσει στην πράξη.
Είχα την ευκαιρία να συναντήσω μη κυβερνητικές οργανώσεις στη Ρουμανία, οι οποίες ασχολούνται με τα ορφανοτροφεία.
Επαινώ δημόσια το έργο αυτών των ΜΚΟ και, ειδικότερα, της Romanian Challenge Appeal, που είναι εγκατεστημένη στο Birmingham, και άλλων από την Ιρλανδία που στηρίζονται από ορισμένους ανθρώπους, συμπεριλαμβανομένου του Daniel O'Donnell, του ιρλανδού παρουσιαστή, ο οποίος κατέθεσε ένα εκατομμύριο λίρες που συγκέντρωσε στην Ιρλανδία και σε άλλα μέρη του κόσμου.
Υπάρχουν άνθρωποι όπως αυτός που έχουν προσφέρει τόσα πολλά!
Πρέπει να εξασφαλίσουμε ότι η Ρουμανία δεν θα γίνει δεκτή στην Ευρωπαϊκή Ένωση μέχρι να επιλύσει το πρόβλημα αυτό.
Κύριε Πρόεδρε, βγάζω το καπέλο στο γενικό εισηγητή της έκθεσης και στην ομάδα του!
Θεωρώ ότι η έκθεση είναι εξαιρετική.
Η διεύρυνση δεν περιλαμβάνει μόνο τους ανθρώπους αλλά και τα φυτά και τα ζώα.
Αυτή η συνολική θεώρηση καταδεικνύει την πολυπλοκότητα του θέματος διεύρυνση.
Υπάρχουν πολλές επιμέρους πλευρές που πρέπει να προσέξουμε.
Η Επιτροπή Αλιείας θέλει επίσης να συμμετάσχει στο διάλογο αλλά δεν επιθυμεί να αποτελέσει τροχοπέδη.
Εμείς έχουμε πολύ συγκεκριμένες ιδέες.
Δεν ξεκινάμε από το μηδέν αλλά στεκόμαστε σε αυτό το κοινό κεκτημένο και αναφέρομαι φυσικά στο περίφημο κοινοτικό κεκτημένο.
Το ίδιο κάνει και η Επιτροπή Γεωργίας και Ανάπτυξης της Υπαίθρου.
Η έκθεση Brok περιλαμβάνει δέκα σημεία τα οποία θίγουν πλευρές της διεύρυνσης σχετικά με τη γεωργική πολιτική, αλλά όχι όμως και σχετικά με τον τομέα της κοινής ευρωπαϊκής πολιτικής για την αλιεία.
Αυτή είναι στην πραγματικότητα μια κοινοτική πολιτική, μια περιεκτική πολιτική, η οποία περιλαμβάνει όλους τους τομείς της καθημερινής ζωής και έχει άμεσες συνέπειες στην ευρωπαϊκή αγορά εργασίας.
Οι συνέπειες από μια απρόσεκτη πολιτική αλιείας θα μπορούσαν να αποβούν καταστρεπτικές και δεν πρέπει να αντιμετωπιστούν με την απλή επισήμανση σχετικά με την ύπαρξη αλληλεγγύης μεταξύ των λαών.
Δυστυχώς οι εν λόγω πτυχές έως τώρα δεν έτυχαν προσοχής στο πλαίσιο της εν λόγω έκθεσης, με εξαίρεση το γεγονός ότι η ομόφωνη γνωμοδότηση της Επιτροπής Αλιείας επισυνάπτεται ως προσάρτημα.
Αυτό όμως δεν αρκεί.
Κατά συνέπεια ζητούμε από τον εισηγητή της έκθεσης, την Επιτροπή και το Συμβούλιο να συμπληρώσουν στο μέρος της γεωργικής πολιτικής το μέρος της πολιτικής για την αλιεία.
Για παράδειγμα, ο τίτλος "πλευρές της διεύρυνσης σχετικά με την γεωργική πολιτική" μπορεί να γίνει "πλευρές της διεύρυνσης σχετικά με την γεωργική πολιτική και την πολιτική αλιείας" .
Αναφορικά με την ενσωμάτωσή τους στη σύνταξη δεν πρέπει να υπάρξουν προβλήματα.
Τις νομικές διατάξεις και τις υποχρεώσεις ενημέρωσης, για παράδειγμα, η Επιτροπή Αλιείας θεωρεί φυσικά ως άκρως απαραίτητες.
Τέλος, εμείς ζητούμε την υποστήριξη των αντίστοιχων αιτημάτων.
Κύριε Πρόεδρε, Επιτρέψτε μου άλλο ένα σχόλιο σχετικά με την Πολωνία.
Οι άνθρωποι εκεί έχουν την άποψη ότι ήδη από την 31η Δεκεμβρίου του 2002 η χώρα τους θα είναι έτοιμη για ένταξη και στην πραγματικότητα στην Πολωνία έχουν επιτευχθεί σημαντικά βήματα από τη στιγμή της έναρξης των διαπραγματεύσεων το Μάιο του 1998.
Ήδη υπάρχουν πολλές εκθέσεις σχετικά με την πρόοδο που έχει σημειωθεί εκεί και ως προς αυτό το Κοινοβούλιο που διαδραματίζει ένα σημαντικό ρόλο στην εν λόγω διαδικασία έχει εκφραστεί επανειλημμένα.
Το Κοινοβούλιο υποστηρίζει τη στρατηγική της Επιτροπής σύμφωνα με την οποία κάθε υποψήφια χώρα θα αντιμετωπίζεται και θα κρίνεται ανάλογα με την πρόοδο και τις επιτυχίες που σημειώνει.
Υπάρχουν ωστόσο και ζητήματα τα οποία πρέπει να αντιμετωπίζονται συνολικά, ανεξαρτήτως συνόρων.
Στην έκθεση του κυρίου Gawronski εκφράζεται για παράδειγμα το αίτημα εκ μέρους του εισηγητή να εξεταστούν τα μέτρα για την προώθηση της ανάπτυξης και της ενίσχυσης των συνεργιών μεταξύ της Πολωνίας, της Λιθουανίας και της ρωσικής περιοχής του Καλίνινγραντ.
Θεωρώ ότι το εν λόγω αίτημα προς την Επιτροπή είναι απόλυτα σωστό και αποτελεί ένα πεδίο στο οποίο η Επιτροπή θα έπρεπε να προχωρήσει και σε άλλες προτάσεις.
Το ίδιο υποστήριξα σήμερα το μεσημέρι και από άλλη θέση.
Συνολικά γύρω από το θέμα της θετικής στάσης των λαών στη διαδικασία διεύρυνσης πρέπει να πούμε ότι, σύμφωνα με σφυγμομετρήσεις σε πολλές υποψήφιες για ένταξη χώρες, ο ενθουσιασμός για την ένταξη στην ΕΕ ολοένα και υποχωρεί.
Όχι σε όλες τις χώρες αλλά σε μερικές.
Δεν πρέπει να μας εκπλήσσει κάτι τέτοιο, αφού από τις ιστορικές αλλαγές του 1989/1990 έχουν ήδη περάσει 10 ολόκληρα χρόνια και, όπως και παλαιότερα, υπάρχει έλλειψη μιας περιεκτικής στρατηγικής ενημέρωσης και επικοινωνίας για τους λαούς.
Ο κύριος Verheugen μίλησε για αυτό το θέμα σήμερα το μεσημέρι.
Τώρα όλες οι ελπίδες και οι προσδοκίες στρέφονται στη Γαλλία.
Η Σύνοδος Κορυφής στη Νίκαια πρέπει πάνω από όλα να φέρει διαφάνεια σχετικά με το κατά πόσον και με ποιο τρόπο η ΕΕ από την πλευρά της θα είναι σε θέση συνολικά και έγκαιρα να διευρυνθεί.
Με το πέρας της τρέχουσας Διακυβερνητικής Διάσκεψης, η μεταρρύθμιση των θεσμικών οργάνων πρέπει να θέσει τις θεσμικές προϋποθέσεις για μια διευρυμένη ΕΕ, πράγμα που σημαίνει για μια Ένωση με 25 ή και περισσότερα κράτη μέλη.
Η λειτουργικότητα και η ικανότητα χειρισμών μιας διευρυμένης Ευρωπαϊκής Ένωσης αποτελεί πολύ κεντρικό θέμα.
Από αυτό δεν εξαρτάται μόνο η επιτυχία της γαλλικής Προεδρίας αλλά διακυβεύεται και η συνέχιση ολόκληρης τα διαδικασίας διεύρυνσης για τους συμμετέχοντες και για την Πολωνία.
Κύριε Πρόεδρε, ας πάψουμε να μιλάμε για τη διεύρυνση και ας αναφερθούμε στην προσχώρηση, ή ακόμα καλύτερα στην επανένωση της Ευρώπης.
Τα υποψήφια κράτη μέλη κατέβαλαν τεράστιες προσπάθειες για να ανταποκριθούν στα κριτήρια που έχουν τεθεί.
Είναι όμως σαφές ότι η μία χώρα έχει προχωρήσει περισσότερο από την άλλη.
Αυτός είναι και ο λόγος που καθιστά αδύνατο τον ορισμό μιας γενικής ημερομηνίας προσχώρησης - κάθε χώρα είναι ευπρόσδεκτη από τη στιγμή που θα εκπληρώσει τα κριτήρια της Κοπεγχάγης, πριν ή μετά τις ευρωεκλογές.
Εντύπωση προξενεί το γεγονός ότι τα έγγραφα των χωρών είναι σε πολλές περιπτώσεις πιο θετικά από ό,τι η έκθεση Brok.
Δεν πρόκειται να βοηθηθούν τα υποψήφια κράτη αν χαλαρώσουν οι απαιτήσεις ή αν η κατάσταση παρουσιαστεί πιο ρόδινη απ' ό,τι είναι.
Πρέπει ακόμη να γίνουν πολλά.
Όταν το λέω αυτό έχω υπόψη μου τη δημοκρατία, το κράτος δικαίου, την αποκέντρωση, την καταπολέμηση της διαφθοράς, τη νομοθεσία της Ευρωπαϊκής Ένωσης, την προσαρμογή της βιομηχανίας, την προστασία των καταναλωτών, μέτρα για το περιβάλλον και τη γεωργική μεταρρύθμιση.
Η Ευρωπαϊκή Ένωση πρέπει να κάνει ότι μπορεί για να βοηθήσει τα υποψήφια κράτη στους τομείς αυτούς και βεβαίως να μην εγείρει νέα εμπόδια.
Επιπλέον, όλες οι πλευρές πρέπει να προσπαθήσουν ώστε να θεσπιστούν όσο το δυνατόν λιγότερες και όσο το δυνατόν πιο σύντομες μεταβατικές περίοδοι.
Καλύτερα να γίνει κάτι αργότερα και σωστά παρά νωρίτερα και λάθος.
Παρατήρησα μια επικίνδυνη εξέλιξη.
Η δυσφορία των υποψηφίων χωρών αυξάνεται επειδή είναι της άποψης ότι η διαδικασία προσχώρησης διαρκεί πάρα πολύ.
Ταυτόχρονα, στους κόλπους του πληθυσμού των κρατών μελών παρατηρείται αύξηση των αντιδράσεων κατά της προσχώρησης.
Ακόμα και εμείς, οι ευρωπαίοι πολιτικοί, δεν έχουμε μια πλήρη εικόνα της διαπραγματευτικής διαδικασίας.
Αν δεν αλλάξει αυτή η κατάσταση, η επανένωση της Ευρώπης θα εκτεθεί σε κίνδυνο.
Καλώ λοιπόν τους αρχηγούς των κυβερνήσεων να αναλάβουν τις ευθύνες τους και να αναχαιτίσουν αυτή την εξέλιξη.
Πρέπει να ξεκινήσουν ένα διάλογο με το λαό των χωρών τους, τον οποίο και πρέπει να πείσουν για την ιδιαίτερη σημασία που έχουν η ειρήνη, η σταθερότητα και η ευημερία σε όλη την ήπειρο και για την ιστορική σημασία της επανένωσης της Ευρώπης.
Κύριε Επίτροπε Verheugen, λόγω της ιδιότητάς μου ως προέδρου της Επιτροπής Γεωργίας και Ανάπτυξης της Υπαίθρου, έχω επισκεφτεί τις χώρες που επιθυμούν να ενταχθούν στην ΕΕ.
Ακούω ότι και εσείς ο ίδιος ταξιδεύετε πολύ στις εν λόγω χώρες.
Νομίζω ότι θα συμφωνήσετε με την εκτίμησή μου ότι στις εν λόγω χώρες συμβαίνουν πολλά - ακόμη και σε οικονομικό επίπεδο - τα οποία όμως ουσιαστικά οφείλονται στις προσπάθειες που καταβάλλονται εκεί.
Η ΕΕ ουσιαστικά εμφανίζεται με φθηνά προϊόντα, τα οποία ρίχνουν ακόμη περισσότερο τις τιμές στις εν λόγω χώρες.
Αυτό αφορά ειδικότερα την εποχή της κρίσης με το χοιρινό, όταν σχεδόν ήδη πληρωμένα χοιρινά κατέληξαν στην Πολωνία μέσω της σοβιετικής Ένωσης.
Όταν λοιπόν τώρα μιλάμε για ελευθέρωση του εμπορίου στο πλαίσιο της περίφημης μηδενικής λύσης τότε αυτό σημαίνει ότι η Επιτροπή δεν έχει ακολουθήσει τις εντολές του Ευρωπαϊκού Κοινοβουλίου να μη χορηγήσει επιδοτήσεις για τις εξαγωγές προς τις υποψήφιες για ένταξη χώρες.
Τώρα συζητείται σε αυτές τις χώρες - προ πάντων στην Πολωνία - το ζήτημα των αντισταθμιστικών πληρωμών.
Οι πολωνοί αναρωτιούνται: θα πληρώνετε και εμάς μετά την ένταξη, ή θα είμαστε χώρα δεύτερης κατηγορίας;
Προσπάθησα να τους ξεκαθαρίσω ότι κάτι τέτοιο θα χρειαστεί ακόμη πολύ χρόνο και θα συζητηθεί κατ' αρχάς μετά τη ένταξη.
Συνεπώς θα χρειαστούν ακόμη δυο χρόνια.
Αυτό που είναι σημαντικότερο τώρα είναι να επικεντρωθούμε στα διαρθρωτικά μέσα.
Θα ήταν σκόπιμο να ζητήσουν οι Πολωνοί αύξηση των κονδυλίων του SAPARD, ενδεχομένως και τροποποίηση, προκειμένου να εφαρμόσουν με καλύτερο τρόπο τα εν λόγω μέσα ανάλογα με τις συνθήκες που επικρατούν, στην προκειμένη περίπτωση της Πολωνίας, αλλά και των άλλων υποψηφίων χωρών.
Αν κάνουμε τη σύγκριση θα διαπιστώσουμε ότι στην Πολωνία διατίθενται μέσω SAPARD 168 εκατ. ευρώ.
Οι αντισταθμιστικές πληρωμές ανέρχονται σε 1.5 ή 1.8 δις. ευρώ, τα οποία διατίθενται σε ένα ευρύ φάσμα και τα οποία εν τέλει δεν έχουν συντελέσει στην ανάπτυξη των εν λόγω χωρών.
Νομίζω ότι θα ήταν σκόπιμο αν αποδεχόμασταν το αίτημα της Πολωνίας για αύξηση των εν λόγω διαρθρωτικών μέσων και στο πλαίσιο της επόμενης γεωργικής μεταρρύθμισης, την οποία εγώ προσωπικά - τουλάχιστον όσον αφορά το σχεδιασμό - θέτω χρονικά νωρίτερα από την ένταξη των εν λόγω χωρών, προσαρμόζαμε τους μηχανισμούς μας και μεταβάλαμε τις αντισταθμιστικές πληρωμές προς την κατεύθυνση των διαρθρωτικών μέσων.
Αυτό τότε θα δικαιολογούσε μια κοινή στοχοθέτηση για την τότε κοινή γεωργική πολιτική με τις εν λόγω χώρες και θα εξυπηρετούσε κάποια σκοπιμότητα στο γεωργικό τομέα, για να χρησιμοποιήσουμε τα λόγια του Joschka Fischer.
Κύριε Πρόεδρε, κυρίες και κύριοι συνάδελφοι, το θέμα της διεύρυνσης είναι πολυδιάστατο και δεν καλύπτεται σε δύο λεπτά.
Έτσι, θα περιοριστώ στην περίπτωση της Κύπρου.
Συγχαρητήρια στον κ. Poos για την εμπεριστατωμένη και αντικειμενική έκθεσή του.
Ο κ. Poos προσεγγίζει το θέμα της Κύπρου με όραμα Ευρωπαίου.
Πιστεύω ότι η έκθεση Poos θα αποτελέσει προηγούμενο προς μίμηση από το Κοινοβούλιο και είμαι βέβαιος ότι οι συνάδελφοι θα την εγκρίνουν ομόφωνα.
Όταν η Κύπρος ήταν ακόμη βρετανική αποικία, ο ποιητής έγραψε: "Πολλούς αφέντες άλλαξες, δεν άλλαξες καρδιά".
Και η καρδιά της Κύπρου χτυπούσε πάντα ευρωπαϊκά.
Η Κύπρος είναι Ευρώπη, είναι μέρος της ιστορίας της.
Καιρός λοιπόν η Ευρώπη να περιλάβει στους κόλπους της το νησί.
Με τους στενούς δεσμούς της Κύπρου με τους λαούς της Ανατολικής Μεσογείου, η ένταξη του νησιού θα ενδυναμώσει την παρουσία της Ένωσης στον ζωτικό αυτό χώρο.
Η Κύπρος θα γίνει ένα είδος γέφυρας προς τις χώρες της περιοχής.
Δεν χρειάζεται να αναφερθώ στην οικονομική διάσταση του θέματος, η έκθεση Poos και οι εκθέσεις των άλλων οργάνων της Ευρωπαϊκής Ένωσης το έχουν καλύψει εμπεριστατωμένα και δυναμικά.
Θυμίζω απλώς ότι από όλες τις υπό ένταξη χώρες η Κύπρος βρίσκεται στην πρώτη θέση όσον αφορά την εκπλήρωση των οικονομικών κριτηρίων και θα μπορούσε να γίνει αμέσως και μέλος της ΟΝΕ.
Για την Κύπρο δεν θα υπάρξουν προβλήματα προσαρμογής στο κοινοτικό κεκτημένο.
Η έκθεση Poos επισημαίνει ότι η δημοκρατία στην Κύπρο λειτουργεί άψογα, ο σεβασμός των ανθρωπίνων δικαιωμάτων και των ελευθεριών αποτελεί ακρογωνιαίο λίθο της κοινωνικής και πολιτιστικής παράδοσης του νησιού, οι κοινωνικές δομές της χώρας είναι έντονα ανθρωποκεντρικές.
Υπάρχει βέβαια το θέμα του διαχωρισμού των δύο κοινοτήτων.
Είμαι βέβαιος όμως ότι με καλή θέληση και με την βοήθεια της Ευρωπαϊκής Ένωσης θα βρεθεί λύση που θα επιτρέψει στις δύο κοινότητες να ζήσουν αρμονικά και να ευημερήσουν, όπως το έκαναν για αιώνες.
Η έκθεση Poos πολύ σωστά τονίζει ότι η προσχώρηση στην Ευρωπαϊκή Ένωση θα είναι προς όφελος και των δύο κοινοτήτων.
Οι Ελληνοκύπριοι και οι Τουρκοκύπριοι δεν έχουν τίποτα να χωρίσουν.
Είναι οι ξένες παρεμβάσεις που ευθύνονται για την διαίρεση του νησιού.
Ας ευχηθούμε γρήγορα το νησί να ξαναζήσει ενωμένο μέσα στην μεγάλη οικογένεια της Ευρωπαϊκής Ένωσης.
Κύριε Πρόεδρε, συμμερίζομαι την ευρεία υποστήριξη των συναδέλφων μου στην ιδέα της διεύρυνσης.
Η εξέλιξη αυτή είναι φυσική για τα σημερινά κράτη της ΕΕ και, όταν θα γίνει πλήρως λειτουργική, θα συμβάλει σημαντικά στην οικονομική και κοινωνική ανάπτυξη ολόκληρης της Ευρωπαϊκής Ένωσης.
Ως μέλος της αντιπροσωπείας για τη Μάλτα και προερχόμενος από ένα από τα πλέον περιφερειακά νησιά της Ευρώπης, στηρίζω την αίτηση προσχώρησης της χώρας.
Από πλευράς ΕΕ, η αποδοχή της Μάλτας θα πιστοποιήσει περαιτέρω τους στόχους, τα ιδεώδη και τις φιλοδοξίες των πατέρων της Ευρωπαϊκής Ένωσης.
Η αίτηση προσχώρησης της Μάλτας, έπειτα από μια αποδιοργανωτική αρχή, έχει επανέλθει πλήρως στη διαδικασία προετοιμασίας και κατά την άποψή μου ανταποκρίνεται στα κριτήρια της Κοπεγχάγης.
Περισσότερες προσπάθειες πρέπει να καταβληθούν για τη μεταφορά του κοινοτικού κεκτημένου.
Ωστόσο, η ταχύτητα με την οποία η Μάλτα αντιμετώπισε τις απαιτήσεις της διεύρυνσης είναι θετική ένδειξη της δέσμευσής της έναντι της ευρωπαϊκής ολοκλήρωσης και της επιθυμίας της να καταστεί πλήρες μέλος του ευρωπαϊκού σχεδίου.
Υποστηρίζω την άποψη του εισηγητή ότι η Μάλτα θα πρέπει να γίνει δεκτή κατά το πρώτο στάδιο της διεύρυνσης και ότι οι διαπραγματεύσεις θα πρέπει να ολοκληρωθούν πριν το τέλος του 2001.
Εύχομαι οι διαπραγματευτές να συνεχίσουν επιτυχώς το έργο τους στο σημαντικό αυτό τομέα.
Κύριε Πρόεδρε, στην Επιτροπή Πολιτισμού, Νεότητας, Παιδείας, Μέσων Ενημέρωσης και Αθλητισμού εμπίπτουν τα λιγότερα θέματα που αφορούν το κοινοτικό δίκαιο.
Αυτό σημαίνει ότι εμείς βασίζουμε πολλά στην επικουρικότητα και πρέπει να βασίσουμε ακόμη περισσότερα.
Για αυτό το λόγο και έχουμε περιοριστεί σε ελάχιστα μόνο πράγματα.
Εγώ θα αναφερθώ σε δυο μόνο σημεία.
Το οπτικοακουστικό στοιχείο είναι πολύ σημαντικό.
Έχουμε διαπιστώσει απλούστατα ότι οι προσπάθειες που γίνονται στο νομοθετικό τομέα είναι ακόμη πολύ λίγες και οι νομικές διατάξεις αναφορικά με τα οπτικοακουστικά μέσα απέχουν πολύ ακόμη από την εναρμόνισή τους με το κοινοτικό κεκτημένο.
Αυτό είναι το ένα ζήτημα.
Το δεύτερο είναι ότι και στο θέμα της πνευματικής ιδιοκτησίας, στο Copyright, οι προσπάθειες που καταβάλλονται δεν αρκούν για την προσέγγιση των νομικών διατάξεων.
Αυτά είναι τα δύο σημαντικότερα θέματα της Επιτροπής μας.
Ασχοληθήκαμε όμως και με το θέμα των μειονοτήτων, διότι το ζήτημα της ενσωμάτωσης των μειονοτήτων συμπεριλαμβανομένης και της γλωσσικής τους ενσωμάτωσης στις εν λόγω χώρες έχει επίσης σημασία.
Έχουμε ακόμη κάνει και ορισμένα σχόλια όσον αφορά τους Ρώσους στην Εσθονία, στη Λετονία και στη Λιθουανία και τους τσιγγάνους στις άλλες χώρες.
Θα ήθελα όμως - για να μην κάνουμε μόνο κριτική και να μην θέτουμε μόνο ερωτήματα - να υπογραμμίσω και κάτι θετικό.
Στους τομείς ακριβώς του πολιτισμού, της παιδείας και της επιμόρφωσης έχει γίνει κάτι θετικό.
Εδώ και χρόνια οι εν λόγω χώρες έχουν συνδεθεί μαζί μας στο πλαίσιο του προγράμματος TEMPUS και εδώ και ενάμισι χρόνο δικαιούνται ομοίως να συμμετάσχουν πλήρως στα προγράμματα επιμόρφωσης, ανταλλαγής και στα πολιτιστικά προγράμματα για νέους.
Νομίζω ότι εδώ έχουμε δημιουργήσει μια πολύ καλή γέφυρα.
Δεν μπορεί να συζητούμε μόνο για τα οικονομικά ζητήματα.
Πρέπει λοιπόν να προσπαθήσουμε να βρούμε και να αναπτύξουμε κοινά σημεία και στα εν λόγω ζητήματα.
Γιατί υπάρχουν.
Θα ήθελα να επισημάνω στις κυρίες και στους κυρίους συναδέλφους ότι με αυτή την ανταλλαγή στο πλαίσιο του προγράμματος SOKRATES δεν μπορούν να έρθουν όλοι οι νέοι από τα ανατολικά προς τα δυτικά, αλλά πρέπει να παρακινήσουμε και τους δικούς μας νέους να πάνε προς τις χώρες της κεντρικής και ανατολικής Ευρώπης.
Έτσι μόνο θα δημιουργήσουμε κοινά σημεία στην Ευρώπη.
Κύριε Πρόεδρε, ο Επίτροπος Verheugen μόλις πριν λίγο στο πλαίσιο μιας συνέντευξης που προκάλεσε μεγάλη αναταραχή, εξέφρασε μεταξύ άλλων την άποψη ότι η επικοινωνία, οι συζητήσεις σχετικά με τη διεύρυνση, προ πάντων από πλευράς των πολιτικών των κρατών μελών με τους πολίτες που εκπροσωπούν, στην πραγματικότητα δεν αποδίδουν.
Έχει δίκιο.
Δεν έχουν αποδώσει, ακόμη δεν αποδίδουν και ωστόσο πιστεύω ότι αυτές οι συζητήσεις με τους πολίτες είναι ένα απολύτως σημαντικό θέμα.
Οι πολιτικοί θα πρέπει να το πάρουν πολύ σοβαρά, όχι μόνο με συζητήσεις αλλά και με πράξεις.
Πριν από λίγο καιρό στη χώρα μου την Αυστρία - που ακόμη συνορεύει με την Τσεχική Δημοκρατία, τη Σλοβακία, την Ουγγαρία και τη Σλοβενία - ετοιμάσαμε μια μελέτη σύμφωνα με την οποία στις παραμεθόριες περιοχές, όπου έχουν διεξαχθεί συνομιλίες και έχουν γίνει έργα και επενδύσεις, η συναίνεση για τη διεύρυνση είναι σαφώς υψηλότερη από ότι σε περιοχές που έχουν αφεθεί στη μοίρα τους.
Είναι δική μας ευθύνη το με ποια λόγια και με ποιες πράξεις θα περάσουμε το μήνυμα της διεύρυνσης.
Μια δεύτερη μορφή επικοινωνίας είναι ασφαλώς πολύ σημαντική ανάμεσα στις χώρες μας και στις χώρες της διεύρυνσης προκειμένου να τους μεταφέρουμε το νόημα της Ευρωπαϊκής Ένωσης.
Ασφαλώς δεν σημαίνει μόνο συμμετοχή σε γενικές στοχοθετήσεις ή συμμετοχή για τη συμμετοχή, αλλά κάτι πολύ σημαντικό όπως το κοινοτικό κεκτημένο.
Ακούω καμιά φορά στις γειτονικές χώρες να αναρωτιόνται γιατί ενδιαφερόμαστε τόσο πολύ για το κοινοτικό κεκτημένο, αφού για εκείνους το σημαντικό είναι να λάβουν τη διαβεβαίωση ότι είναι ώριμοι για την Ευρώπη.
Ώριμοι για την Ευρώπη όμως δεν σημαίνει ότι έχουν φθάσει και το κοινοτικό κεκτημένο και πιστεύω ότι αυτό είναι πολύ σοβαρό.
Η τρίτη μορφή επικοινωνίας στην οποία θα ήθελα να επεκταθώ είναι η επικοινωνία στο εσωτερικό των υποψηφίων κρατών.
Όταν εκεί πολύ συχνά δεν υπάρχει προθυμία για τη διεξαγωγή συνομιλιών ανάμεσα στην κυβέρνηση και στην αντιπολίτευση ή ανάμεσα στην κυβέρνηση και στην κοινή γνώμη, τότε αυτό αποτελεί κάτι ακόμη που χρειάζεται καλύτερη οργάνωση.
Οι κοινωνικοί εταίροι πρέπει να δείξουν μεγαλύτερη διάθεση, όλες οι κοινωνικές ομάδες πρέπει να δείξουν μεγαλύτερη διάθεση προκειμένου να περάσουν το μήνυμα στον ίδιο τους τον λαό σχετικά με το τι είναι επιτέλους αυτή η διεύρυνση.
Είναι ένας δύσκολος δρόμος, ένας δρόμος που σίγουρα απαιτεί θυσίες, ο οποίος όμως εν τέλει σίγουρα οδηγεί στον στόχο.
Θεωρώ ότι σε αυτό το πλαίσιο το δικό μας έργο στο Ευρωπαϊκό Κοινοβούλιο πρέπει να συμβάλλει, ώστε αυτές οι συνομιλίες και αυτή η επικοινωνία στο μέλλον να πραγματοποιούνται καλύτερα.
Κύριε Πρόεδρε, η σημερινή συζήτηση αφορά τη μεγαλύτερη πρόκληση της νέας χιλιετίας: Την ένωση της Ευρώπης με στόχο να εξασφαλίσουμε την ειρήνη και την ασφάλεια από κοινού με την κοινωνική, οικονομική και φιλική προς το περιβάλλον ανάπτυξη.
Δυστυχώς, το αίσθημα αυτό μπήκε σε δεύτερη μοίρα υπέρ των τεχνικών υπολογισμών κατά τις διαπραγματευτικές διαδικασίες.
Προϋπόθεση για την ένταξη μίας χώρας είναι να πληροί τα βασικά κριτήρια της Κοπεγχάγης.
Οι διαπραγματεύσεις θα πρέπει να επικεντρωθούν πρώτα απ' όλα στο να καταστήσουν ομαλή την ένταξη των νέων χωρών.
Φυσικά οφείλουν να υιοθετήσουν το κοινοτικό κεκτημένο, αν και κάποτε μου δίνεται η εντύπωση ότι είναι κάπως υπερβολικό να περιμένουμε να το κάνουν ευθύς εξαρχής.
Υπάρχουν κράτη μέλη στην ΕΕ τα οποία δεν εφαρμόζουν το σύνολο της κοινοτικής νομοθεσίας, παρόλο που υπήρξαν μέλη από την αρχή.
Η συζήτηση αυτή διεξήχθη στην Επιτροπή Περιβάλλοντος.
Είπαν ορισμένοι ότι αποτελεί απαραίτητη προϋπόθεση να πληρούνται οι διάφοροι όροι προκειμένου να ενταχθεί μία χώρα.
Θεωρώ ότι είναι σημαντικό να υπογραμμίσουμε ότι το περιβάλλον δεν θα βρεθεί σε καλύτερη μοίρα εάν καθυστερήσει η ένταξη αυτών των χωρών.
Θα έπρεπε αντίθετα να προσπαθήσουμε να τις βοηθήσουμε όσο μπορούμε και ίσως να δεχθούμε κάπως μακρύτερες μεταβατικές περιόδους.
Σ' αυτά τα πλαίσια οφείλουμε να ξεκαθαρίσουμε τις απόψεις μας σχετικά με τη διεύρυνση.
Δεν έχουμε την πολυτέλεια να χάσουμε ακόμη περισσότερο από τον ενθουσιασμό που επικρατούσε στην αρχή της δεκαετίας του ' 90.
Έχουμε ήδη χάσει μεγάλο μέρους του.
Πιστεύω ότι θα πρέπει τόσο το Κοινοβούλιο όσο και η Ευρωπαϊκή Επιτροπή αλλά και τα κράτη μέλη να αναλάβουμε τις ευθύνες μας.
Δεν μπορούμε να κρυβόμαστε πλέον πίσω από δημοκρατικά προσχήματα και να λέμε ότι θα πρέπει να ακούσουμε την κοινή γνώμη των χωρών μας.
Είναι καιρός να κατευθύνουμε την κοινή γνώμη στην Ευρώπη προς τη σωστή κατεύθυνση.
Πρόκειται για πολιτικούς στόχους και για πολιτική βούληση περισσότερο από τις τεχνικές λύσεις.
Αυτό ακριβώς θα πρέπει να διακηρύξουμε στους λαούς των υποψηφίων χωρών οπωσδήποτε και στους λαούς των δικών μας χωρών, προκειμένου να ευοδωθεί η διαδικασία της διεύρυνσης - γιατί οι καιροί ου μενετοί.
Κύριε Πρόεδρε, ως μέλος της αντιπροσωπείας της Λιθουανίας θα ήθελα να υποστηρίξω τις παρατηρήσεις που εκφράζει η κα Hoff στην έκθεσή της.
Σημειώθηκε σημαντική πρόοδος σε πολλούς τομείς, αλλά μια πτυχή που δεν καλύφθηκε στην έκθεση είναι οι ίσες ευκαιρίες.
Ακούσαμε για τα οφέλη της διεύρυνσης, και αυτό είναι ένα από τα σημεία για τα οποία μπορούμε να διδαχθούμε από τη Λιθουανία.
17,5% των μελών του Κοινοβουλίου της Λιθουανίας είναι γυναίκες, ποσοστό που υπερβαίνει κατά πολύ το μέσο όρο των άλλων υποψήφιων χωρών και είναι επίσης ανώτερο από εκείνο αρκετών κρατών μελών.
Η Λιθουανία έχει ορίσει ένα διαμεσολαβητή, προκειμένου να διασφαλίσει τις ίσες ευκαιρίες, στον οποίο δεν έχει αναθέσει μία εικονική υπηρεσία, αλλά πραγματικές εκτελεστικές εξουσίες.
Όπως είπε η κ. Hoff, το κυριότερο πρόβλημα παραμένει ο πυρηνικός σταθμός της Ignalina.
Η
κυβέρνηση της Λιθουανίας δεσμεύτηκε να κλείσει τη μονάδα αυτή, μολονότι αργότερα απ' ό,τι είχε αρχικά προγραμματισθεί.
Αυτό ήταν ένα δύσκολο θέμα, αλλά δεν υπάρχει αμφιβολία ότι η μονάδα πρέπει να κλείσει και οι περαιτέρω καθυστερήσεις είναι απαράδεκτες.
Πέραν από την οικονομική στήριξη που παρέχει η ΕΕ για το πρόγραμμα κλεισίματος της μονάδας, μπορούμε επίσης να παράσχουμε στήριξη για την ανάπτυξη μιας πραγματικά αποτελεσματικής ενεργειακής στρατηγικής.
Κύριε Πρόεδρε, η διεύρυνση δεν θα γίνει ελεγχόμενα και οργανωμένα σύμφωνα με το χρονοδιάγραμμα που προτείνει η Επιτροπή.
Οι διαπραγματεύσεις δεν πρέπει να ολοκληρωθούν μέχρι το τέλος του 2002 μόνο λόγω πολιτικής φιλοδοξίας, αν δεν λυθεί μέχρι τότε τα προβλήματα.
Πρέπει να σταματήσουμε την "πολιτική βιασύνη" .
Το μεγαλύτερο πρόβλημα είναι το διαφορετικό επίπεδο ανάπτυξης αυτών των χωρών.
Το καλύτερο σχετικό παράδειγμα το προσφέρει η επανένωση της Γερμανίας.
Στη Γερμανία οι οικονομικές, κοινωνικές και πολιτισμικές διαφορές δεν ήταν τόσο μεγάλες όσο είναι οι διαφορές μεταξύ πολλών σημερινών κρατών μελών και των περισσοτέρων υποψηφίων χωρών, αλλά η διαδικασία αυτή έχει ήδη κοστίσει 600 δισεκατομμύρια ευρώ.
Ποιος θα πληρώσει τα σημαντικά ποσά που απαιτούνται για να εξομαλυνθούν ακόμα πιο μεγάλες διαφορές αναπτυξιακού επιπέδου;
Η πρόταση του επίτροπου Verheugen για ένα δημοψήφισμα σχετικά με τη διεύρυνση απορρίφθηκε και ο λόγος είναι σαφής: δεν μπορούμε να αφήσουμε αυτούς που πληρώνουν να αποφασίσουν για το θέμα αυτό.
Προτείνω να διατηρηθεί το ίδιο πρότυπο διεύρυνσης με αυτό που μας εξυπηρέτησε και την προηγούμενη φορά: να ενταχθούν οι υποψήφιες χώρες πρώτα στον Ευρωπαϊκό Οικονομικό Χώρο, όπου θα μπορέσουν να προσαρμόσουν την οικονομία τους στην οικονομία της Ένωσης χωρίς πολιτικές δεσμεύσεις και εξαναγκασμούς.
Κύριε Πρόεδρε, πρώτα απ' όλα, ως σοσιαλιστής εισηγητής της έκθεσης για τη Ρουμανία, θα ήθελα να συγχαρώ την εισηγήτρια για την εξαιρετική της έκθεση.
Πιστεύω ότι η Ρουμανία εναγκαλίστηκε την πρόκληση της μετάβασης σε μια ανοικτή δημοκρατική οικονομία της αγοράς.
Προχώρησε επιτυχώς σε μεταρρυθμίσεις που είναι ουσιώδους σημασίας για την εξασφάλιση μιας μεγαλύτερης ευημερίας και ασφάλειας στο μέλλον.
Όπως αναγνωρίζει τόσο η έκθεση της Επιτροπής όσο και η έκθεση της Βαρονίς Nicholson, έχει επιτευχθεί κάποια πρόοδος σε σχέση με τη βελτίωση των συνθηκών για ορισμένες μειονότητες.
Η Ρουμανία προσχώρησε στις σημαντικές συμβάσεις για τα ανθρώπινα δικαιώματα, όπως η Ευρωπαϊκή Σύμβαση για τα Ανθρώπινα Δικαιώματα και ο αναθεωρημένος Ευρωπαϊκός Κοινωνικός Χάρτης.
Αλλά η επικύρωση δεν αρκεί.
Αυτό που έχει μεγαλύτερη σημασία είναι ο σεβασμός των δικαιωμάτων που προβλέπονται στις συμβάσεις αυτές.
Πιστεύω επίσης ότι εσφαλμένα η Επιτροπή περιορίζει τα δικαιώματα των μειονοτήτων μόνο σε σχέση με τις κοινότητες των Ρομ και των Ούγγρων.
Τα δικαιώματα των μειονοτήτων αυτών είναι θεμελιώδους σημασίας για μια ελεύθερη, ανοικτή, δημοκρατική και ευρωπαϊκή Ρουμανία, αλλά με απασχολούν εξίσου τα δικαιώματα άλλων μειονοτήτων όπως των ομάδων που προβλέπονται στο άρθρο 13 της Συνθήκης της ΕΕ: εκείνων που υφίστανται διακρίσεις λόγω φύλου, φυλετικής ή εθνικής καταγωγής, θρησκείας ή πεποιθήσεων, αναπηρίας, ηλικίας ή γενετήσιου προσανατολισμού.
Οι νόμοι δεν λύνουν από μόνοι τους τα προβλήματα.
Πράγματι, η Ανω Βουλή της Ρουμανίας αρνείται να ενεργήσει για να αποποινικοποιήσει την ομοφυλοφιλία.
Αυτό είναι σκανδαλώδες.
Κατάφορες διακρίσεις συμβαίνουν και σε άλλες χώρες, όπως στην Πολωνία και τη Μάλτα.
Στην Πολωνία, τελευταία, ο πρώην Πρόεδρος, Λεχ Βαλέσα, ανέφερε σε μία εκστρατεία ότι "πιστεύω ότι αυτοί οι άνθρωποι (οι ομοφυλόφιλοι) χρειάζονται ιατρική θεραπεία.
Σκεφθείτε αν ήταν όλοι σαν κι αυτούς!
Δεν θα είχαμε απογόνους."
Αυτό είναι τόσο αδαές όσο και παραπλανητικό και πρέπει να καταβάλουμε κάθε δυνατή προσπάθεια προκειμένου να εξασφαλιστεί ότι όταν εξετάζεται η κατάσταση στις υποψήφιες χώρες θα πρέπει η μεταχείριση των μειονοτήτων και τα ανθρώπινα δικαιώματα να συμπεριλαμβάνονται στα πρώτα θέματα της ημερήσιας διάταξης.
Κύριε Πρόεδρε, καταρχάς θα ήθελα να συγχαρώ τον εισηγητή κ. Elmar Brok, καθώς και το σύνολο των εισηγητών που εργάστηκαν για τους φακέλους της κάθε υποψήφιας χώρας ξεχωριστά.
Παρότι κρύβουν ορισμένες αντιφάσεις, αυτά τα διαφορετικά κείμενα μας δίνουν την ευκαιρία να προβούμε σε μια ενδελεχή και εξατομικευμένη απογραφή των διαπραγματεύσεων.
Μας επιτρέπουν παράλληλα να υπολογίσουμε το εύρος του έργου που πραγματοποίησε η Επιτροπή και οι υπηρεσίες της, στο πλαίσιο της παρακολούθησης και των διαπραγματεύσεων.
Τώρα, κύριε Επίτροπε, αναμένουμε με ανυπομονησία την έκθεσή σας επί του θέματος.
Η ένταξη των χωρών της Κεντρικής και Ανατολικής Ευρώπης, της Κύπρου και της Μάλτας, μας προσφέρει την ιστορική ευκαιρία της συνένωσης του συνόλου των ευρωπαϊκών λαών επί τη βάσει κοινών ιδανικών, καθώς και της σταθεροποίησης όλης της ηπείρου.
Ως μέλος της αντιπροσωπείας για τις σχέσεις με τη Λετονία, θα ήθελα επίσης να προσθέσω δύο λόγια ως παράδειγμα, σχετικά με την εν λόγω υποψηφιότητα.
Η Λετονία έχει πραγματοποιήσει σημαντικά βήματα στην πορεία προς την εκπλήρωση των πολιτικών κριτηρίων.
Βέβαια πρέπει να επιτελεστεί πρόοδος και σε άλλους τομείς, όπως, και θα παραθέσω ένα στοιχείο που δεν αναφέρθηκε από την εισηγήτρια, κυρία Schroedter, τον εκσυγχρονισμό των νομικών διαδικασιών και υποδομών.
Όμως, η βούληση των πολιτικών δυνάμεων της Λετονίας για ολοκλήρωση της διαδικασίας μεταρρύθμισης είναι αναμφισβήτητη και ευοίωνη για το μέλλον.
Έναντι στη διπλή πρόκληση της διεύρυνσης, που πρέπει να επιτρέψει στην Ευρώπη να συμφιλιωθεί με τον εαυτό της, και της θεσμικής μεταρρύθμισης, που πρέπει να ενισχύσει τη δημοκρατία και την αποτελεσματικότητα στους κόλπους των θεσμικών οργάνων της, η Ευρωπαϊκή Ένωση βρίσκεται - όπως συχνά εξάλλου - σε μια κρίσιμη καμπή της ιστορίας της.
Τα θεσμικά όργανα, τα κράτη μέλη, όλοι εμείς, πρέπει να σταθούμε στο ύψος αυτής της πρόκλησης, για να διασκεδάσουμε εξάλλου τους φόβους των δικών μας λαών, και να ανακτήσουμε την πνοή, τη φιλοδοξία και το όραμα των πατέρων ιδρυτών της Ευρώπης.
Κύριε Πρόεδρε, παρακαλώ συγχωρέστε μου την καθυστέρηση.
Δυστυχώς δεν έχω καταφέρει ακόμη να καταλάβω ποιος είναι ο συντομότερος δρόμος μέσα σε αυτόν το λαβύρινθο του χώρου στάθμευσης αυτοκινήτων.
Κυρίες και κύριοι συνάδελφοι, θα σας μιλήσω σχετικά με ένα πρόβλημα που επικρατεί ειδικότερα στις χώρες της Βαλτικής, ιδιαίτερα στη Λετονία και στην Εσθονία.
Το πρόβλημα συνίσταται στην ύπαρξη μιας σχετικά μεγάλης ρωσόφωνης πληθυσμιακής ομάδας που συμπληρώνεται με πολίτες από την Ουκρανία.
Κατά ένα μεγάλο μέρος η εκεί παρουσία αυτών των πολιτών οφείλεται σε μια επί δεκαετίες κατοχή και ως εκ τούτου συνδέεται με μεγάλο βαθμό συναισθηματικών επιφυλάξεων.
Στη διάρκεια των τελευταίων ετών έχει επιτευχθεί εδώ, εν πολλοίς και λόγω της επίδρασης των ευρωπαϊκών θεσμικών οργάνων, μια αποφασιστική βελτίωση της κατάστασης.
Θυμάμαι ότι ακόμη πριν από μερικά χρόνια ο νόμος για τη γλώσσα έπαιζε ρόλο στην αρνητική αποτίμηση των πολιτών.
Θυμάμαι ακόμη τις μεγαλύτερες δυσκολίες που υπήρχαν σχετικά με την επαναδιατύπωση και την προσαρμογή στα ευρωπαϊκά πρότυπα του νόμου περί ιθαγένειας.
Αυτά τα νομικά εμπόδια στο μεταξύ έχουν εξαλειφθεί, με αποτέλεσμα πολλοί ρωσόφωνοι πολίτες να είναι πρόθυμοι να αποδεχθούν τα δικαιώματα και τις υποχρεώσεις που πηγάζουν από την ιθαγένεια, τόσο στη Λετονία όσο και στην Εσθονία, που είναι οι περισσότερο θιγόμενες χώρες.
Είναι μια διαδικασία που ολοκληρώνεται με τρόπο πολύ διαφοροποιημένο αλλά παρά ταύτα δίνει πολλές ελπίδες, εφόσον σημαίνει ότι οι εν λόγω πολίτες μελλοντικά θα είναι πολίτες της Ένωσης και συνεπώς καλούνται με ιδιαίτερο τρόπο να αναζητήσουν το σύνδεσμο με την πατρίδα τους, από όπου κατάγονται οι πρόγονοί τους.
Μπορώ να φανταστώ ότι αυτοί οι πολίτες θα αποτελέσουν τους φορείς μιας διασυνοριακής συνεργασίας σε μια μελλοντική διευρυμένη Ευρωπαϊκή Ένωση.
Κύριε Πρόεδρε, κύριε Επίτροπε, θα ήθελα να ευχαριστήσω και να συγχαρώ τον κ. Brok και τους άλλους εισηγητές και να περιοριστώ στο θέμα της Σλοβακίας και περισσότερο συγκεκριμένα στην πολιτική έναντι των μειονοτήτων.
Ο σεβασμός προς την πολιτιστική ταυτότητα μιας κοινότητας, ακόμα και αν πρόκειται για μια μειονότητα, ενισχύει τον αυτοσεβασμό των μελών της κοινότητας αυτής, ο οποίος είναι απαραίτητος για την προσωπική εξέλιξη των μελών της.
Αυτή η προσπάθεια χειραφέτησης και αυτοπραγμάτωσης καθίσταται στη συνέχεια κινητήρια δύναμη της συμμετοχής στο κοινωνικό σύνολο.
Αυτή θα πρέπει να είναι η φιλοσοφική θεώρηση των μειονοτήτων, πράγμα που αν συνέβαινε θα είχε πολύ θετικότερα αποτελέσματα.
Σε πολλές υποψήφιες χώρες γίνεται αναφορά στα προβλήματα των μειονοτήτων, των Roma και άλλων.
Το ίδιο συμβαίνει και στη Σλοβακία.
Στην έκθεση, και εννοώ την έκθεση του κ. Wiersma, αναφέρεται ότι χρειάζεται μια ριζική αλλαγή του τρόπου αντιμετώπισης των Roma.
Αυτό λέει κάτι για το μακρύ δρόμο που πρέπει να διανύσουμε ακόμα, αλλά η ουγγρική μειονότητα φοβάται ότι θα περιοριστεί η κοινωνική, πολιτιστική και οικονομική της εξέλιξη, παρά την ύπαρξη του νόμου για τις γλώσσες των μειονοτήτων, που θεσπίστηκε το 1999.
Έρχομαι από το Βέλγιο, από μία χώρα όπου οι νόμοι για τις γλώσσες δεν μπόρεσαν να λύσουν τα προβλήματα που υφίστανται μεταξύ λαών.
Για να γίνει αυτό χρειάζονταν περισσότερα πράγματα, χρειαζόταν εκπαίδευση σε όλα τα επίπεδα, συμπεριλαμβανομένων και των πανεπιστημίων.
Γι' αυτό χρειαζόταν περισσότερη αυτονομία.
Κάνω αυτή την παρατήρηση επειδή είναι προφανές ότι οι απλές λύσεις δεν βοηθούν την επίλυση περίπλοκων θεμάτων.
Αναμφισβήτητα, η ενωμένη Ευρώπη θα προσφέρει νέες δυνατότητες για την πολυμέρεια πολιτισμών και λαών στην Κεντρική και Ανατολική Ευρώπη και στα Βαλκάνια, ταυτόχρονα όμως η Ευρώπη θα πρέπει να κατανοήσει ότι, για παράδειγμα, ένα πρόβλημα όπως αυτό των Roma είναι το πρόβλημα που αντιμετωπίζει ένας λαός δίχως χώρα.
Αυτό είναι και δικό μας πρόβλημα και δεν μπορούμε απλώς να το μεταθέτουμε στη Σλοβακία ή στη Ρουμανία ή σε κάποια άλλη χώρα.
Κύριε Πρόεδρε, ένα μήνα πριν τη δημοσίευση της επόμενης έκθεσης προόδου δεν θα υπεισέλθω στην ερμηνεία της παλιάς.
Ως σκιώδης εισηγητής της ομάδας μου για τη Λιθουανία, θα ήθελα να συγχαρώ την συνάδελφο κυρία Hoff για την έκθεσή της.
Θα ήθελα, απευθυνόμενος προ πάντων στο Συμβούλιο που δυστυχώς ουσιαστικά απουσιάζει, να εκφράσω ορισμένες προσδοκίες και προβληματισμούς.
Έχω την εντύπωση ότι αυτή η διαδικασία διεύρυνσης παρά τα πολλά όμορφα λόγια και παρά το επιμελημένο άνοιγμα και κλείσιμο πολυάριθμων κεφαλαίων από την πλευρά του Συμβουλίου, δεν έχει προωθηθεί με την απαραίτητη πολιτική έμφαση.
Υπάρχει κίνδυνος η πόρτα που άνοιξε στην ευκαιρία, για την οποία ο κύριος Επίτροπος Verheugen έκανε λόγο, να κλείσει από αμέλεια, επειδή εκείνοι που χειρίζονται το θέμα στο Συμβούλιο, ειδικότερα οι αρχηγοί κρατών, καθορίζουν τη στάση τους με βάση τις εθνικές τους προτεραιότητες και δυστυχώς δεν έχουν τη φιλοδοξία να αναπτύξουν για την Ευρώπη ένα δικό της προφίλ.
Από τότε που ο επίτιμος πολίτης της Ευρώπης, ο Helmut Kohl, αποσύρθηκε από την ευρωπαϊκή πολιτική σκηνή, η αυθόρμητή μου σκέψη μπορεί μόνο να πάει στον Jean-Claude Junker, ως αρχηγό κυβέρνησης που αντιμετωπίζει με θέρμη την ευρωπαϊκή υπόθεση.
Εν τούτοις ζητώ από το Συμβούλιο να αναλάβει την πολιτική πρωτοβουλία που να αρμόζει στη βαρύτητα του εν λόγω έργου.
Σας ζητώ να μην προβείτε σε αντικατάσταση της αρχής "κάθε ένας ανάλογα με την απόδοσή του" από την αρχή "κάθε ένας ανάλογα με την απόδοσή του, αλλά μετά τις εκλογές μου" .
Αυτό ισχύει τόσο για τη γαλλική προεδρία όσο και για τις γερμανικές εκλογές.
Οι εκλογές δεν αποτελούν λόγο καθυστέρησης της ολοκλήρωσης των διαπραγματεύσεων πέραν αυτών των ημερομηνιών.
Όποιος υποτάσσει ιστορικές αποφάσεις σε μικρόψυχες εθνικές ή ακόμη χειρότερα σε κομματικές σκέψεις διαγράφεται από την ιστορία.
Σας ζητώ να ορίσετε στη Νίκαια μια ημερομηνία σχετικά με το πότε σκοπεύετε να ολοκληρώσετε τις διαπραγματεύσεις με τις υποψήφιες χώρες που έχουν σημειώσει τη μεγαλύτερη πρόοδο.
Σας ζητώ να σταματήσετε να ζητάτε από τις υποψήφιες χώρες πράγματα τα οποία βρίσκονται εκτός του κοινοτικού νομικού πλαισίου.
Αυτό το λέω σε ορισμένους εδώ στο Κοινοβούλιο, αλλά πρωτίστως στις εθνικές αντιπροσωπείες στο Συμβούλιο που παίρνουν μέρος στις διαπραγματεύσεις.
Ορισμένες φορές είναι αναξιοπρεπές να βλέπουμε πως ορισμένες κυβερνήσεις συσπειρώνονται και καθηλώνονται από συγκεκριμένες ομάδες συμφερόντων.
Επαναλαμβάνω την έκκλησή μου προς το Συμβούλιο: αναλάβετε πολιτική πρωτοβουλία και δώστε στις υποψήφιες χώρες μια συγκεκριμένη χρονική προοπτική, πάνω στην οποία μπορούν να εργαστούν.
Κατά τα άλλα, οι γάλλοι και όλοι οι υπόλοιποι αγρότες δεν φεύγουν, είναι πάντα εκεί τόσο πριν όσο και μετά από τις εκλογές!
Κύριε Πρόεδρε, θα ήθελα να αρχίσω μιλώντας για τη Βουλγαρία, που τα τελευταία χρόνια πραγματοποίησε σημαντική πρόοδο στη μετάβασή της προς μία δημοκρατική κοινωνία ελεύθερης αγοράς, όχι χωρίς οικονομικά και κοινωνικά προβλήματα.
Ωστόσο, η Βουλγαρία παρουσιάζει σήμερα μία οικονομία που αναπτύσσεται με σταθερό ρυθμό.
Βέβαια, αυτό δεν αντανακλάται σε μία ισόρροπη βελτίωση της ποιότητας ζωής του συνόλου του πληθυσμού.
Ίσως ένας εποικοδομητικός διάλογος ανάμεσα στην κυβέρνηση, τα κόμματα της αντιπολίτευσης και τους κοινωνικούς εταίρους θα μπορούσε να δώσει θετική ώθηση προς την ορθή κατεύθυνση.
Ο διάλογος αυτός θα συνέβαλε επιπλέον στη δημιουργία της αναγκαίας διοικητικής ικανότητας για την αποτελεσματική διαχείριση της χώρας, δημιουργώντας τις δομές που σήμερα δεν υπάρχουν και μειώνοντας της περιπτώσεις διαφθοράς.
Πολλές χώρες της Ένωσης αντιμετώπισαν παρόμοια προβλήματα σε κάποια στιγμή της ανάπτυξής τους και μπορούν να συμβουλεύσουν τη Βουλγαρία για να τη βοηθήσουν να υπερβεί τα προβλήματα τα οποία αντιμετωπίζει αυτή τη στιγμή.
Στη Βουλγαρία, το 20% του ενεργού πληθυσμού είναι άνεργο.
Είναι απαραίτητο για ένα πρόβλημα όπως αυτό, που δεν έχει εύκολη λύση, να δημιουργηθεί ένα ευνοϊκό περιβάλλον για την εργασία των βιομηχανιών και να υπάρχουν ανταγωνιστικές οικονομικές δομές.
Η Βουλγαρία διαδραματίζει επίσης σημαντικό γεωπολιτικό ρόλο στο μέλλον των Βαλκανίων.
Η συνεργασία της με τη διεθνή κοινότητα στη διάρκεια της σύγκρουσης του Κοσσυφοπεδίου, και ο ισόρροπος ρόλος της την περίοδο εκείνη, έχουν μεγάλη σημασία για όλη την περιοχή.
Πράγματι, η Βουλγαρία χρησιμοποιεί τη θέση της ως γέφυρας μεταξύ της κεντρικής Ευρώπης και των Βαλκανίων κατά τρόπο επωφελή για όλους.
Η Ευρωπαϊκή Ένωση πρέπει να συνεχίσει να βοηθάει τη Βουλγαρία στην πρόοδό της για την ένταξη στην Ένωση και, ασφαλώς, φροντίζοντας ώστε ο σχεδιασμός αυτής της βοήθειας να είναι ακόμη πιο αποκεντρωμένος.
Κύριε Πρόεδρε, αφού μίλησα για τη Βουλγαρία δεν θα ήθελα να τελειώσω χωρίς να διατυπώσω μία σφαιρικότερη παρατήρηση: να επαναλάβω τη συμφωνία μας με τη διεύρυνση.
Εάν θέλουμε να πραγματοποιηθεί κατά τρόπο σοβαρό και αξιοπρεπή, αυτό σημαίνει ότι θα φροντίσουμε για δύο ουσιώδη ζητήματα.
Το πρώτο από αυτά, ότι η διεύρυνση θα υλοποιηθεί ταυτόχρονα με την εμβάθυνση.
Και πρέπει συνεπώς η Διακυβερνητική Διάσκεψη να αποτελέσει ένα ουσιαστικό βήμα προόδου στην πορεία προς την πολιτική ένωση.
Και, δεύτερο, πρέπει η Ένωση να αντιμετωπίσει τη διεύρυνση με επαρκή δημοσιονομικά μέσα.
Έτσι, η διεύρυνση θα αποκτήσει αξιοπιστία για εκείνους που θέλουν να είναι μαζί μας στο μέλλον, και αξιοπιστία για την κοινή γνώμη των χωρών μας από σήμερα κιόλας.
Κύριε Πρόεδρε, θα περιοριστώ στην αναφορά των δημοκρατικών πτυχών σχετικά με το θέμα της ένταξης της Μάλτας.
Η Δανία έχει δείξει ότι η σύγχρονη δημοκρατική αντίληψη των πολιτών σχετικά με την ΕΕ και θα έλεγα των ιδιαίτερα ενδιαφερόμενων και καλά ενημερωμένων πολιτών προσκρούει σε κριτική και στην άρνηση.
Σύμφωνα με τις προτάσεις των κυρίων Δημητρακόπουλου και Leinen η Μάλτα θα πρέπει να εκπροσωπείται στο Ευρωπαϊκό Κοινοβούλιο μόνο με τέσσερις βουλευτές.
Σε περίπτωση που εγκριθεί η πρόταση Leinen τότε αυτό θα οδηγήσει σε διακρίσεις εις βάρος των μικρών χωρών καθώς και των νέων μικρών κομμάτων στα μικρότερα κράτη μέλη.
Η πολιτική πολυμορφία της συζήτησης κατ' αυτόν τον τρόπο θα περιοριστεί
Αν η Μάλτα εκπροσωπηθεί μόνο με τέσσερις βουλευτές, τότε το δικομματικό σύστημα εκεί που προέκυψε μέσα από πολύχρονες αντιπαραθέσεις θα παγιωθεί περαιτέρω και θα παρεμποδιστεί η πολιτική καινοτομία.
Η Μάλτα, όπως και τα υπόλοιπα μικρότερα κράτη μέλη, πρέπει να αντιπροσωπεύεται το λιγότερο από έξι βουλευτές.
Η δημοκρατία δεν είναι ζήτημα μόνο της πλειοψηφίας αλλά προ πάντων ζήτημα της κατάλληλης συναπόφασης των μειονοτήτων.
Εύχομαι η ένταξη της Μάλτας να ολοκληρωθεί μέσα σε αυτό το πνεύμα.
Κύριε Πρόεδρε, κύριε Επίτροπε, κυρίες και κύριοι συνάδελφοι, από προβληματικός, ο καλύτερος μαθητής.
Μόνο έτσι θα μπορούσε κανείς να περιγράψει την αποφασιστικότητα της σλοβακικής κυβέρνησης και του σλοβακικού κοινοβουλίου να προχωρήσει στο δρόμο της ένταξης και να καταβάλλει εδώ και δυο χρόνια όλες τις απαραίτητες προσπάθειες προκειμένου να πληροί τα κριτήρια της Κοπεγχάγης.
Ελπίζουμε η σλοβακική κυβέρνηση και το σλοβακικό κοινοβούλιο να συνεχίσουν με συνέπεια το δρόμο που χάραξαν και να επιδείξουν την απαραίτητη υπομονή προκειμένου, να υπερπηδήσουν τις αντιδράσεις και να εμψυχώσουν το σλοβακικό λαό στην πορεία του προς την Ευρώπη.
Εδώ συγκαταλέγεται όμως η συνεπής ιδιωτικοποίηση και η αναδιάρθρωση της οικονομίας.
Ο τραπεζικός και ο χρηματοπιστωτικός τομέας πρέπει να μεταρρυθμιστούν πλήρως και η εδραίωση του φορολογικού τομέα πρέπει να συνεχιστεί.
Ο διάλογος μεταξύ των κοινωνικών εταίρων, των άλλων ομάδων της κοινωνίας των πολιτών, της κυβέρνησης και του Κοινοβουλίου παίζει εδώ μεγάλο και, όπως διαπιστώνουμε, θετικό ρόλο.
Η διαφοροποίηση της οικονομίας πρέπει προ πάντων να προβεί προς όφελος των μικρών και των μεσαίων επιχειρήσεων.
Η Σλοβακία πρέπει μακροπρόθεσμα να κερδίζει το ξένο συνάλλαγμα ολοένα και περισσότερο από τομείς της οικονομίας που δεν σχετίζονται με την περαιτέρω επεξεργασία του πετρελαίου και με την παραγωγή όπλων.
Χαιρετίζουμε την στενή, πλέον, συνεργασία μεταξύ Ουγγαρίας και Σλοβακικής Δημοκρατίας.
Ιδιαιτέρως χαιρόμαστε για το γεγονός ότι η Σλοβακία ετοιμάζεται να χορηγήσει δικαιώματα στην ουγγρική και σε άλλες μειονότητες, τα οποία πλησιάζουν σιγά σιγά τα πρότυπα του Συμβουλίου της Ευρώπης.
Αυτό αποτελεί σημαντική προϋπόθεση για την ένταξη της Σλοβακίας στην Ευρωπαϊκή Ένωση χωρίς τριβές.
Η κυβέρνηση της Σλοβακίας καταβάλλει κατά τα άλλα αξιοσημείωτες προσπάθειες για τον εκσυγχρονισμό της κρατικής μηχανής και την προώθηση των περιφερειακών περιοχών.
Με ικανοποίηση βλέπουμε ότι το σλοβακικό κοινοβούλιο γνωρίζει τις προϋποθέσεις για την ένταξη και προσπαθεί συστηματικά και εντατικά να τις επιτύχει.
Επίσης διαπιστώνουμε ότι η Σλοβακική Δημοκρατία, ως ενδιάμεση χώρα στην κεντρική Ευρώπη προς τη δυτική Ευρώπη, έχει μια ιδιαίτερη υποχρέωση να καταπολεμήσει αποτελεσματικά τη σωματεμπορία, να συνεχίσει με ακόμη μεγαλύτερη συνέπεια απ' ότι μέχρι σήμερα τον αγώνα κατά της διαφθοράς και του οργανωμένου εγκλήματος και να ενισχύσει περαιτέρω τη δικαστική εξουσία μέσω των τελευταίων νομοθετικών τροποποιήσεων.
Επιτρέψτε μου στη συνέχεια να ευχαριστήσω εκ μέρους της Ομάδας του Ευρωπαϊκού Λαϊκού Κόμματος τον εισηγητή της έκθεσής μας, τον κύριο Wiersma, για την εξαιρετική και περιεκτική έκθεση που συνέταξε και να τον διαβεβαιώσω εξ ονόματος των Χριστιανοδημοκρατών ότι θα έχει την υποστήριξή μας.
Κύριε Πρόεδρε, κύριοι Επίτροποι, αγαπητοί συνάδελφοι, η διεύρυνση πέρα από το παλιό σιδηρούν παραπέτασμα εξυπηρετεί την εδραίωση της ειρήνης.
Η ειρήνη δημιουργεί ελπίδα και ο πόλεμος την καταστρέφει.
Όταν απαιτούμε νομιμότητα και εξάλειψη της διαφθοράς στις αρχές των υποψήφιων χωρών, πρέπει να εφαρμόζουμε και εμείς τις αρχές της ισότητας και της εντιμότητας.
Στην πλευρά μας οι διαφορές εισοδημάτων και γνώσης δεν παύουν να αυξάνονται.
Η διεύρυνση της Ένωσης δεν πρέπει, ωστόσο, να γίνει επιλέγοντας πρώτα τις νέες χώρες του ΝΑΤΟ.
Αυτό θα ισοδυναμούσε με την εφαρμογή της λογικής της πολεμικής μηχανής.
Ούτε και πρέπει να ξεκινήσουμε από την αρχή ότι μια συγκεκριμένη υποψήφια χώρα πρέπει να είναι οπωσδήποτε η πρώτη και ότι χωρίς αυτήν δεν θα μπορούσε να αρχίσει η διεύρυνση.
Οι υποψήφιες χώρες πρέπει να αντιμετωπισθούν επί ίσοις όροις και η ένταξη τους να εξαρτηθεί μόνο από τη δική τους ανάπτυξη.
Ορισμένα πασίγνωστα άτομα που προτείνουν "συντομότερους δρόμους" μοιάζουν με μεροληπτικούς διαιτητές σε αθλητικό αγώνα.
Η Ένωση δεν είναι έτοιμη να υποδεχθεί νέα μέλη, αν η ανεργία της παραμείνει τόσο υψηλή.
Θα δημιουργηθούν αναπόφευκτα συγκρούσεις και θα αυξηθεί ακόμη περισσότερο η αστάθεια που οφείλεται στα εξτρεμιστικά κινήματα.
Αυτό είναι το πεδίο εργασίας μας.
Πρέπει να καταρρίψουμε αυτό το σιδηρούν παραπέτασμα που εξακολουθεί να υπάρχει ανάμεσα μας, διότι η κατάργηση των κοινωνικών και πολιτιστικών ανισοτήτων είναι πολύ πιο σημαντική προϋπόθεση από τη στάθμιση των ψήφων στους κόλπους της Επιτροπής ή του Συμβουλίου.
Οι αποκλεισμένες και οι χαμηλού μορφωτικού επιπέδου ομάδες δεν μπορούν να σχηματίσουν κοινωνία των πληροφοριών, αλλά είναι το σημάδι της αποτυχίας της.
Προειδοποιώ αυτούς που θέλουν να χωριστεί η Ένωση στα δυο: σε ένα στενό πυρήνα και στους υπόλοιπους.
Μόλις τώρα σταματάμε τη διχοτόμηση της Ευρώπης σε δύο μπλοκ και δεν θέλουμε να δημιουργήσουμε μια νέα διαίρεση.
Ο καλύτερος τρόπος για την απλοποίηση της γραφειοκρατίας είναι να επικεντρωθούμε στα θέματα για τα οποία πρέπει να βρούμε μαζί λύσεις.
Είναι απαραίτητο να λαμβάνονται οι αποφάσεις για αυτά τα κοινά θέματα στα κράτη μέλη και στις τοπικές κοινότητες, διαφορετικά τα δίκτυά μας θα καταλήξουν στον σχηματισμό μιας τρομακτικής κοινωνίας ελέγχου υπό τη διαχείριση ενός όλο και πιο σκοτεινού πυρήνα.
Κύριε Πρόεδρε, προτείνω ως εκ τούτου να υποβάλει εκ νέου η Επιτροπή στο Κοινοβούλιο την εκτίμησή της για την εξέλιξη των απαραίτητων εσωτερικών προϋποθέσεων για τη διεύρυνση, λαμβάνοντας υπόψη την ανεργία, τον κοινωνικό αποκλεισμό και την "ψηφιακή διαίρεση" .
Κύριε Πρόεδρε, η πρόκληση που αντιμετώπισε η Ευρωπαϊκή Ένωση στη δεκαετία του ' 80 ήταν η ολοκλήρωση της ενιαίας αγοράς.
Η πρόκληση της δεκαετίας του ' 90 ήταν να επιτύχει το ενιαίο νόμισμα.
Η πρόκληση το πρώτο έτος της παρούσας χιλιετίας είναι να διευρυνθεί η Ευρωπαϊκή Ένωση κατά τρόπο που να ενισχύσει την ειρήνη, τη σταθερότητα και την ευημερία της ηπείρου και να μην υπονομευθεί η σταθερότητα αυτή.
Για το σκοπό αυτό, η διεύρυνση πρέπει να καταστεί απόλυτη προτεραιότητα.
Δεν θα πρέπει να χάσουμε την ευκαιρία την οποία ανέφερε ο Επίτροπος Verheugen.
Αυτό δεν σημαίνει ότι θα πρέπει να προχωρήσουμε στα τυφλά.
Καμία χώρα δεν έχει διασφαλίσει απόλυτα το δικαίωμα προσχώρησης.
Θα πρέπει να είναι έτοιμες γι' αυτό.
Για το λόγο αυτό, πολλοί από εμάς ανησύχησαν με την κριτική που άσκησε στη τελευταία της έκθεση η Επιτροπή σχετικά με τη χαλάρωση των προσπαθειών που καταβάλλει η Τσεχική Δημοκρατία.
Ελπίζουμε μόνο ότι οι τεράστιες προσπάθειες που καταβάλλει η κυβέρνηση της Τσεχίας θα αντικατοπτριστούν στην επόμενη έκθεση της Επιτροπής.
Ταυτόχρονα, θα πρέπει να αναγνωρίσουμε τις προσπάθειες που καταβάλλουν άλλες χώρες, όπως η Λιθουανία, σαν να επρόκειτο να ανακτήσουν τον χαμένο χρόνο.
Αυτό αναγνωρίστηκε στην τελευταία έκθεση της Επιτροπής και ευτυχώς αναγνωρίζεται σήμερα.
Πρέπει να εξασφαλίσουμε ότι οι χώρες είναι έτοιμες να προσχωρήσουν και ιδίως ότι έχουν τη διοικητική ικανότητα να εφαρμόσουν το κοινοτικό κεκτημένο.
Για το λόγο αυτό ορισμένοι από εμάς ανησυχήσαμε με το γεγονός ότι η Τσεχική Δημοκρατία έχει καθυστερήσει την εφαρμογή του νόμου για τη δημόσια διοίκηση και επιβράδυνε τη νομοθετική μεταρρύθμιση, ενώ, από την άλλη πλευρά, η Λιθουανία έκανε τεράστια πρόοδο στον τομέα αυτό, αναγνωρίζοντας τη σημασία της αναβάθμισης της διοικητικής ικανότητας.
Τα κράτη μέλη μπορούν σε διμερές επίπεδο να συμβάλλουν περισσότερο στη στήριξη των υποψήφιων χωρών για την ανάπτυξη της διοικητικής τους ικανότητας.
Τέλος, είναι ουσιώδους σημασίας να προβάλουμε τις υποψήφιες χώρες στους πολίτες της Ευρωπαϊκής Ένωσης.
Πάρα πολλοί άνθρωποι βλέπουν τις υποψήφιες χώρες όπως ήταν πριν από 10 χρόνια.
Οι χώρες αυτές έχουν σήμερα πολύ πιο σύγχρονες οικονομίες, και σε πολλά σημεία είναι έτοιμες να αναλάβουν την πρόκληση της προσχώρησης στην Ευρωπαϊκή Ένωση, και οφείλουμε να περάσουμε αυτήν την ιδέα στους πολίτες μας εάν θέλουμε να υποστηρίξουν τη διεύρυνση στο μέλλον.
Κύριε Πρόεδρε, αξιότιμοι κυρίες και κύριοι συνάδελφοι, η Ρουμανία είναι μια χώρα η οποία σίγουρα δεν πρόκειται να συμμετέχει στον πρώτο γύρο των εντάξεων στην Ευρωπαϊκή Ένωση, αλλά αποτελεί ένα καλό παράδειγμα που αποδεικνύει πως η στρατηγική της Επιτροπής ήταν σωστή σχετικά με την αντιμετώπιση των δώδεκα υποψηφίων χωρών ως ίσων εταίρων στις διαπραγματεύσεις και η εν συνεχεία επιλογή τους βάσει κριτηρίων σχετικά με το πότε και το ποια χώρα θα γίνει μέλος.
Αυτό διευκολύνει εμάς από τη μια πλευρά να αίρουμε τους φόβους από τους λαούς μας σχετικά με την απότομη είσοδο δώδεκα χωρών, μέχρι τη Βουλγαρία και τη Ρουμανία, στην Ευρωπαϊκή Ένωση και με την επιβάρυνσή της.
Την ίδια στιγμή μπορεί κάποιος να υποστηρίξει ότι τα κριτήρια που τίθενται σε μια χώρα για να γίνει μέλος είναι τελείως ξεκάθαρα.
Αυτά όλα συμπεριλαμβάνονται στην έκθεση της βαρόνης Nicholson of Winterbourne, την οποία θα ήθελα να ευχαριστήσω θερμά εξ ονόματος της ομάδας μου για αυτή την έκθεση.
Η Ρουμανία καθυστέρησε πολύ μετά την πτώση του σιδηρού παραπετάσματος να χαράξει το δρόμο προς την Ευρώπη.
Μόλις το 1996 μπόρεσε μια δημοκρατική κυβέρνηση να κατακτήσει όλα εκείνα που οι άλλες χώρες ήδη πολύ γρήγορα κατάφεραν να ξεκινήσουν και, στο βαθμό αυτό, οι επιτυχίες της είναι πολύ σημαντικές.
Επιτρέψτε μου μια ακόμη παρατήρηση σχετικά με την κατάσταση της ασφάλειας: Η Ρουμανία ήταν μια χώρα που στη διαμάχη του Κοσσυφοπεδίου στάθηκε στην πλευρά της Ευρώπης και στην πλευρά της Ατλαντικής Συμμαχίας.
Γι' αυτό πρέπει ήδη σε αυτή τη φάση να σκεφτούμε κατά πόσον πρέπει να δώσουμε ένα μήνυμα.
Εάν η διαδικασία της ένταξης στην Ευρωπαϊκή Ένωση διαρκέσει και άλλο ακόμη, τότε η Ατλαντική Συμμαχία θα σκεφτεί να συμπεριλάβει ήδη πρώτη τη Ρουμανία στους μηχανισμούς της.
Αυτό ισχύει και για την ευρωπαϊκή πολιτική ασφάλειας και για την αμυντική μας πολιτική.
Όταν γνωρίζουμε ότι στο πλαίσιο του πρώτου γύρου της διεύρυνσης του ΝΑΤΟ, η Ρουμανία και η Σλοβενία προέβησαν ήδη σε συνομιλίες ως υποψήφιες χώρες για ένταξη στο ΝΑΤΟ, τότε ασφαλώς το ΝΑΤΟ δεν θα παραμείνει αδρανές στο πλαίσιο της διαδικασίας διεύρυνσής του.
Όσον αφορά τη Ρουμανία πρέπει να γίνει σαφές στους λαούς μας ότι η σταθερότητα στην Ευρώπη είναι προς το δικό μας συμφέρον.
Η Ρουμανία στο μέλλον θα αποτελεί εξωτερικό σύνορο της Ευρωπαϊκής Ένωσης.
Η Ρουμανία είναι σημαντική για τη σταθερότητα σε ολόκληρα τα Βαλκάνια και για ολόκληρη τη νότια Ευρώπη.
Στο βαθμό αυτό, είναι προς δικό μας όφελος να εξαπλωθεί στη Ρουμανία το νομικό μας σύστημα και το σύστημα ελευθεριών μας και αυτό σίγουρα αποτελεί ένα επιχείρημα στο πλαίσιο μιας κρίσιμης συζήτησης με την κοινή μας γνώμη.
Αν σε χώρες όπως η Βουλγαρία και η Ρουμανία δεν παρέχουμε προοπτικές παραμένει η έλλειψη σταθερότητας και κάτι τέτοιο δεν μας συμφέρει.
Κύριε Πρόεδρε, κύριε Επίτροπε, σήμερα, με τις εκθέσεις που συζητάμε για την διεύρυνση, σε συνδυασμό με την έκθεση Brok αλλά και τη σημερινή συζήτηση για τη θεσμική μεταρρύθμιση, μπορούμε χωρίς υπερβολή να χαρακτηρίσουμε την μέρα σαν μια πανηγυρική ημέρα για την Ευρώπη του 21ου αιώνα.
Όλες οι εκθέσεις έχουν πάρα πολλά θετικά στοιχεία έτσι ώστε με θετικό και ενθουσιώδη τρόπο, μπορεί να πει κάποιος χωρίς υπερβολή, να προχωρούμε στην επόμενη φάση.
Το κλίμα των εκθέσεων είναι κατα εξοχήν θετικό και, από την άποψη αυτή, πρέπει οι όποιες μεμψίμοιρες φωνές να πάνε στην άκρη.
Πρέπει να μην βλέπουμε το δέντρο, αλλά να βλέπουμε το δάσος.
Τώρα ταυτίζεται ο ιστορικός χρόνος με τον πολιτικό χρόνο.
Τώρα πρέπει να κάνουμε την υπέρβαση.
Τώρα πρέπει η Ευρώπη να ανταποκριθεί στο μέλλον της, τώρα πρέπει να δώσουμε στην διεύρυνση και ιδεολογικό περιεχόμενο.
Πέραν όμως αυτών των γενικών, θα ήθελα να αναφερθώ ειδικά για τα δύο τελευταία νησιά της Μεσογείου που είναι κράτη­νησιά, την Κύπρο και την Μάλτα, που τώρα έχουν βάλει πλώρη για να ενταχθούν στην Ευρωπαϊκή Ένωση.
Είναι οι κατ' εξοχήν έτοιμες περιοχές της Ευρώπης, ιδιαίτερα η Κύπρος.
Από την άποψη αυτή, εδώ θα κριθεί όχι μόνο η λογική της διεύρυνσης στην βάση κάποιων οικονομικών ή όχι κριτηρίων, αλλά και στη βάση του σεβασμού γενικότερων αρχών που πρέπει να διέπουν τις αντιλήψεις μας για το μέλλον της Ευρώπης, της ειρηνικής Ευρώπης, της Ευρώπης των λαών, της Ευρώπης των κρατών, της Ευρώπης της ισότητας, της Ευρώπης του σεβασμού των ανθρωπίνων δικαιωμάτων.
Υπό την έννοια αυτή, πιστεύω ότι το θέμα της Κύπρου είναι κατα εξοχήν εκείνο πάνω στο οποίο θα κριθεί η ικανότητα της Ευρώπης να βλέπει την πολιτική της φυσιογνωμία.
Το θέμα της Κύπρου και της Μάλτας θα είναι εκείνο που θα αποδείξει στην Ευρώπη ότι δέχεται την διεύρυνσή της και με γεωμετρικούς όρους, όχι για λόγους γεωγραφικής συμμετρίας αλλά για λόγους πολιτικής ολοκλήρωσης μιας ενότητας λαών, μιας ενότητας πολιτισμών, μιας ενότητας προοπτικής.
Kύριε Πρόεδρε, η συζήτηση που διεξήχθη σήμερα θα παραμείνει ως μία από τις πιο σημαντικές μαρτυρίες για το έργο του Ευρωπαϊκού Κοινοβουλίου όσον αφορά τη διαδικασία διεύρυνσης της Ένωσης.
Επιτρέψετέ μου να εκφράσω εδώ την αναγνώριση μου κυρίως προς τους συντάκτες και τις συντάκτριες των εκθέσεων αλλά επίσης και προς τον Υπουργό κ. Pierre Moscovici και προς τον Επίτροπο κ. Gόnter Verheugen για τις παρεμβάσεις τους.
Κατάφεραν να περιλάβουν στην ανάλυσή τους ρεαλισμό και πραγματισμό, χωρίς να παραγνωρίσουν τους ιδανικούς στόχους που προσδίδουν αληθινό νόημα στο ευρωπαϊκό σχέδιο.
Παρά τις προφανείς διαφορές απόψεων διαπιστώνουμε μία σημαντική συναίνεση γύρω από βασικές πτυχές.
Και μεταξύ των πτυχών αυτών θα διακρίνω την ακόλουθη: η πλήρης ένταξη κάθε νέας χώρας στην Ευρωπαϊκή Ένωση σημαίνει μία πλήρη δέσμευση που συνδυάζει την οικονομική σύγκλιση με την προσχώρηση σε ένα πολιτικό σχέδιο.
Το σχέδιο αυτό περιλαμβάνει διάφορα χαρακτηριστικά που πρέπει υποχρεωτικά να τηρηθούν από τις υποψήφιες χώρες και από τις σημερινές χώρες μέλη, διαφορετικά η διεύρυνση θα σημάνει διάλυση.
Μεταξύ των χαρακτηριστικών που πρέπει να καθορίζουν την ταυτότητα του ευρωπαϊκού σχεδίου επισημαίνονται η συνοχή και η αλληλεγγύη μεταξύ των χωρών μελών, η δημοκρατία και η ηθική της ευθύνης - η κοινωνική διάσταση - και η ισότητα των ευκαιριών.
Τέλος, κύριε Πρόεδρε, το γεγονός ότι η συζήτηση αυτή διεξάγεται σε μία στιγμή κατά την οποία η Γερμανία εορτάζει τα δέκα χρόνια της επανένωσής της πρέπει να μας κάνει να σκεφτούμε.
Νικούμε τα φαντάσματα του παρελθόντος.
Και εάν ο 20ός αιώνας σηματοδότησε τον ακραίο βαθμό διαίρεσης της Ευρώπης, με δύο τρομακτικούς πολέμους, ο 21ος αιώνας θα σηματοδοτήσει, εάν το θελήσουμε, την ένωση των ευρωπαϊκών λαών.
Ένωση γύρω από ένα κοινό σχέδιο που είναι οριστικά ένα σχέδιο ειρήνης μεταξύ των ευρωπαίων και της Ευρώπης για τον κόσμο.
Κύριε Πρόεδρε, προέρχομαι από τη Σουηδία, μία χώρα όπου επικρατεί ακόμα έντονος σκεπτικισμός κατά της ΕΕ.
Παρόλα αυτά υπάρχει έντονη υποστήριξη σε ένα ζήτημα, τη διεύρυνση.
Δεν ξέρω ακριβώς για ποιο λόγο.
Πιστεύω πάντως ότι η δυνατότητα να μετατραπεί η ΕΕ σε μία πανευρωπαϊκή συνεργασία νομιμοποιεί τη διαδικασία διεύρυνσης.
Τα κέρδη βρίσκονται κυρίως το πολιτικό επίπεδο.
Είναι υπέροχο να λαμβάνουν οι χώρες της Ευρώπης, η οποία ήταν διαιρεμένη πριν από δέκα μόλις χρόνια, κοινές αποφάσεις για κοινά προβλήματα στο άμεσο μέλλον.
Αυτή η αλλαγή συνεπάγεται ενίσχυση της δημοκρατίας και παρέχει δυνατότητα να εξασφαλίσουμε την ειρήνη και τη σταθερότητα στο μέλλον.
Ναι, μεν, πρόκειται για μία οικονομική συνεργασία, όμως στο μέλλον η Ευρώπη μπορεί να αποκομίσει σημαντικά οικονομικά κέρδη μέσω της διεύρυνσης της αγοράς και της επιτάχυνσης της ανάπτυξης.
Θα δούμε και πλεονεκτήματα στον τομέα του περιβάλλοντος.
Κατοικώ κοντά στη Βαλτική, την κοινή θάλασσα που μοιραζόμαστε με υποψήφιες χώρες.
Όταν δημιουργήσουμε κοινούς κανόνες υπέρ του περιβάλλοντος θα έχουμε βάλει τις βάσεις για μία καλύτερη ζωή στο μέλλον.
Να λοιπόν το κοινό μας καθήκον!
Στην έκθεση αναφέρεται ότι κάθε χώρα θα πρέπει να ενταχθεί στην ΕΕ βάσει της προόδου που έχει πραγματοποιήσει.
Είναι σημαντικό να γίνει κάτι τέτοιο, να αποτελέσει κάθε χώρα μέλος της ΕΕ όταν είναι έτοιμη για την ένταξή της.
Έχουμε δύο καθήκοντα: αφενός να ενθαρρύνουμε τις υποψήφιες χώρες προκειμένου να μην χαλαρώσουν τις προσπάθειές τους, και γι' αυτό οφείλουμε να ορίσουμε σύντομα μία ημερομηνία στόχο, και αφετέρου να συζητήσουμε με τους πολίτες των κρατών μελών ούτως ώστε να εξασφαλίσουμε τη συνέχιση αυτού του εγχειρήματος και στο μέλλον.
Κύριε Πρόεδρε, ο κύριος Επίτροπος Verheugen μας είπε σήμερα το μεσημέρι ότι η διεύρυνση δεν πρόκειται να προκαλέσει κοινωνικό και περιβαλλοντικό ντάμπινγκ.
Θεωρώ ότι είναι ένας ουσιαστικός στόχος και θα πρέπει όλες οι πλευρές να συμβάλλουν ώστε να επιτευχθεί σίγουρα.
Τα σημεία τα οποία έθιξε η Επιτροπή Περιβάλλοντος στην έκθεση Brok αποτελούν σημαντικά βήματα προς τούτο και είναι οι προϋποθέσεις για την αντιμετώπιση της αργοπορίας της ευρωπαϊκής περιβαλλοντικής πολιτικής.
Ως εκ τούτου, η ομάδα μου υποστηρίζει τον περιορισμό της μεταβατικής περιόδου στον τομέα του περιβάλλοντος το πολύ σε πέντε χρόνια.
Η πρωταρχική αντιμετώπιση των προβληματικών τομέων της οικονομίας - ύδατα, ατμόσφαιρα και απόβλητα - αποτελεί πολιτική απαίτηση.
Εάν εγκριθούν μεταβατικές περίοδοι είναι απαραίτητο και χρήσιμο να τεθούν ρεαλιστικοί ενδιάμεσοι στόχοι στο πλαίσιο της συνθήκης ένταξης και η μη τήρηση αυτών των ενδιάμεσων στόχων να αξιολογείται ως παραβίαση της συνθήκης.
Το Κοινοβούλιο πρέπει να συλλέξει όλες τις απαραίτητες πληροφορίες σχετικά με την αποτίμηση της κατάστασης των υποψηφίων για ένταξη χωρών.
Η κατάρτιση ετήσιων εκθέσεων της Επιτροπής μας επιτρέπει την παρακολούθηση της μεταβατικής διαδικασίας.
Το ζήτημα της πυρηνικής ασφάλειας αποτελεί μεγάλη πρόκληση στο πλαίσιο της διαδικασίας διεύρυνσης.
Οι προσπάθειες που ήδη καταβάλλονται στον εν λόγω τομέα δείχνουν ότι η διαδικασία διεύρυνσης αποτελεί και εδώ μια μεγάλη ευκαιρία για περισσότερη ασφάλεια στις υποψήφιες για ένταξη χώρες αλλά και στην Ευρώπη γενικά.
Το αποτέλεσμα θα είναι μεγαλύτερη ασφάλεια για τους λαούς των υποψηφίων χωρών και μεγαλύτερη ασφάλεια για τους πολίτες ολόκληρης της Ευρώπης.
Οι πυρηνικοί σταθμοί σοβιετικού τύπου πρώτης γενιάς θεωρούνται στην Ευρώπη ιδιαίτερα επικίνδυνοι.
Ζητούμε από τις υποψήφιες για ένταξη χώρες να παύσουν τη λειτουργία των μη επανεξοπλιζόμενων πυρηνικών σταθμών το αργότερο έως την ημερομηνία ένταξης.
Συγκεκριμένα μιλώ για τους τρεις πυρηνικούς σταθμούς του Bohunice, Ignalina και Kosloduj.
Κύριε Πρόεδρε, κύριε Επίτροπε, αξιότιμοι κυρίες και κύριοι συνάδελφοι, η ιστορική ευκαιρία να ενώσουμε ειρηνικά την ήπειρό μας, λόγω της σημασίας της και του εύρους των συνεπειών της δεν πρέπει να χαθεί από τα χέρια μας.
Ως πολιτικοί πρέπει να υποστηρίξουμε την εν λόγω θεμελιώδη διαδικασία με ένα σαφές ναι, έστω και αν υπάρχουν ακόμη πολλά σημεία προς συζήτηση και προς διαπραγμάτευση.
Το πολιτικό όραμα παραμένει.
Η ευθύνη που αυτή τη στιγμή φέρουμε ως κοινοβουλευτικοί πρέπει να μας οδηγήσει στην επίτευξη μιας ειρηνικής και ελεύθερης ζωής στην ήπειρό μας για τις μελλοντικές γενιές.
Το βιοτικό επίπεδο στις χώρες της κεντρικής και της ανατολικής Ευρώπης θα ανέβει μέσα από μια οικονομία που θα προσανατολίζεται στην αγορά και θα υποστηρίζεται από δημοκρατικές κυβερνητικές δομές.
Έστω λοιπόν και αν αυτό μας στοιχίσει πολύ κόπο, είναι ο σωστός δρόμος.
Εμάς τους αυστριακούς, λόγω της γεωγραφικής μας γειτονίας, μας ενδιαφέρει και μας αφορά ιδιαίτερα η διεύρυνση.
Ακόμη είναι πολύ ζωηρές οι μνήμες στο μυαλό μου από το σιδηρούν παραπέτασμα, επειδή το αγρόκτημά μου απείχε από αυτό μόνο μερικά χιλιόμετρα.
Κατά την άποψή μου τα προβλήματα που προέκυψαν σε εμάς από το άνοιγμα των συνόρων είναι κατά πολύ προτιμότερα απ' ότι αν συνεχίζαμε να ζούμε όπως ακριβώς ζούσαμε για πολλές δεκαετίες με το σιδηρούν παραπέτασμα πίσω από την πλάτη μας.
Μαζί με το, κατά βάση, ναι στη διεύρυνση της Ένωσης θα ήθελα να τονίσω ότι αυτή πρέπει να επιτευχθεί όσο το δυνατόν συντομότερα.
Η αγροτική οικονομία ειδικότερα παίζει σημαντικό ρόλο, αφού στις υποψήφιες για ένταξη χώρες υπάρχει ακόμη περισσότερος πληθυσμός που απασχολείται σε αυτόν τον τομέα.
Πρέπει να πούμε στις υποψήφιες για ένταξη χώρες ότι πρέπει να προχωρήσουν σε διαρθρωτικές αλλαγές προκειμένου να είναι ανταγωνιστικές στις μελλοντικές αγορές και ότι πρέπει να υπάρξουν πολύ περισσότερες εναλλακτικές δυνατότητες απασχόλησης στον αγροτικό χώρο.
Το πρόγραμμα SAPARD προσφέρει προς αυτή την κατεύθυνση μια καλή ευκαιρία και χαιρετίζω με μεγάλη χαρά το γεγονός ότι η Επιτροπή έχει εγκρίνει ήδη έξι προγράμματα.
Μεταβατικές προθεσμίες και μεταβατικές διατάξεις πρέπει να ισχύσουν για όσο το δυνατόν μικρότερα χρονικά διαστήματα και θα ήθελα να τονίσω ένα πράγμα: Το κοινοτικό κεκτημένο πρέπει να υιοθετηθεί απόλυτα.
Ιδιαίτερη προσοχή πρέπει να δοθεί εδώ στα ζητήματα και στις υποχρεώσεις που αφορούν θέματα υγιεινής, φυτικής υγιεινής και προ πάντων το περιβάλλον, τα οποία είναι για μας, ως καταναλωτές αλλά και ως αγρότες, μεγάλης σημασίας, προκειμένου να εξασφαλίσουμε περαιτέρω την εμπιστοσύνη των καταναλωτών.
Η μεταρρύθμιση της συνολικής γεωργικής πολιτικής πρέπει βασικά να αποτελέσει μια αποτελεσματική βάση που θα καλύπτει κάθε είδους αποδόσεις των αγροτών.
Όσον αφορά ένα βασικό συντονισμό του ευρωπαϊκού γεωργικού προτύπου και την ανάπτυξη του αγροτικού χώρου δεν εμπεριέχεται καμία σύγκρουση συμφερόντων μεταξύ των αγροτών της ΕΕ και των αγροτών της Κεντρικής και Ανατολικής Ευρώπης.
Θέλουμε να επιλύσουμε μαζί τα προβλήματα και να βαδίσουμε επίσης μαζί προς το μέλλον.
Κύριε Πρόεδρε, πρέπει να δώσουμε μια θετική ώθηση στη διεύρυνση.
Η διεύρυνση ωφελεί, πέρα από άλλους τομείς, ιδίως το περιβάλλον.
Για να γίνει αυτό, πρέπει να υπάρχουν ξεκάθαροι κανόνες όσον αφορά την εξέλιξή της.
Όσον αφορά το περιβάλλον, πρέπει να υπάρχουν περιορισμένες δυνατότητες μεταβατικού κανονισμού και να παρουσιαστεί καθαρά ο τρόπος δράσης κατά τη μεταβατική περίοδο.
Στη Φινλανδία, συζητάμε πολύ για το πώς θα χρηματοδοτηθεί η διεύρυνση.
Έχουν προβλεφθεί πιστώσεις στον προϋπολογισμό σύμφωνα με την Ατζέντα 2000, αλλά πρέπει να διασφαλίσουμε ότι οι απαραίτητες πιστώσεις, ιδίως για τα περιβαλλοντικά θέματα, θα είναι διαθέσιμες πριν από την ένταξη.
Οι πιστώσεις αυτές πρέπει να προσανατολισθούν προς τις προενταξιακές δράσεις περισσότερο από ό,τι προτείνει σήμερα η Ατζέντα 2000.
Μόνο με αυτόν τον τρόπο μπορούμε να βεβαιωθούμε για την εφαρμογή των κανονισμών.
Εδώ πρέπει να προσθέσω, ότι πρέπει να είμαστε διατεθειμένοι να τους εφαρμόσουμε και στο διοικητικό επίπεδο.
Γενικά, κατά τη γενική συζήτηση για τη διεύρυνση μιλήσαμε πολύ για τα έξοδα.
Έτσι, ήταν πολύ ευχάριστο που άκουσα ότι ο κ. Klaus Hδnsch, ο οποίος μίλησε εξ ονόματος της ομάδας PSE, ελπίζει ότι η Επιτροπή θα προβεί σε μια πραγματική αξιολόγηση των επιπτώσεων της διεύρυνσης, καθώς και των οικονομικών επιπτώσεων σε περίπτωση που η διεύρυνση δεν πραγματοποιηθεί.
Ας σκεφθούμε καλά τα έξοδα που θα δημιουργηθούν αν συνεχισθεί η διχοτόμηση και τις επιπτώσεις που θα έχει στον κοινωνικό και τον περιβαλλοντικό τομέα.
Κύριε Πρόεδρε, κύριε Επίτροπε, πολλοί συνάδελφοι υπενθύμισαν ήδη ότι η διεύρυνση είναι ένας στόχος σημαντικός και φιλόδοξος.
Θα ήθελα να προσθέσω ότι υπάρχει και ένα ηθικό χρέος από την πλευρά της Δυτικής Ευρώπης: πριν από έντεκα χρόνια, το σοβιετικό καθεστώς γνώριζε το τέλος του και οι χώρες εκείνες επέστρεφαν σε μας με ελπίδα.
Είναι μια ελπίδα στην οποία πρέπει να ανταποκριθούμε με γενναιοδωρία και προνοητικότητα.
Ασφαλώς δεν πρέπει να αποκρύψουμε τις δυσκολίες του εγχειρήματος.
Εμείς, από τη μία πλευρά, πρέπει να προβούμε στις θεσμικές μεταρρυθμίσεις και εκείνες, από την άλλη, σε σημαντικές εσωτερικές μεταρρυθμίσεις τηρώντας, μεταξύ των άλλων, τους όρους της Κοπεγχάγης.
Επισημαίνω σχετικά τις τροπολογίες που παρουσίασε ο αξιότιμος κ. Oostlander επί της εκθέσεως για την Τσεχική Δημοκρατία και για τη Σλοβενία, διότι θα αντιμετωπιστούν τελικά προβλήματα που δεν έχουν ακόμη επιλυθεί με εκείνες τις μειοψηφίες· σκέπτομαι, για παράδειγμα, τη μακροχρόνια διαμάχη, ακριβώς στη Σλοβενία, στην οποία είναι εμπλεγμένη η ιταλική κοινότητα.
Πέρα από τις λεπτομέρειες και από τα ειδικότερα ζητήματα, δεν πρέπει να παραβλέψουμε την ιστορική έκταση αυτής της διαδικασίας.
Η συζήτηση που αναπτύσσεται τον τελευταίο καιρό εντοπίζει τέσσερα βασικά ζητήματα: την ημερομηνία ολοκλήρωσης των διαπραγματεύσεων, την ημερομηνία ένταξης, τη σειρά ένταξης των νέων χωρών και τη μεταβατική περίοδο.
Η ομάδα μου έχει ήδη εκφράσει την επιθυμία να ολοκληρωθούν οι πρώτες διαπραγματεύσεις εντός του 2003, παρέχοντας τη δυνατότητα ένταξης εντός του Ιουνίου του 2004.
Η συζήτηση παραμένει ασφαλώς ανοιχτή όσον αφορά τη σειρά εισόδου αυτών των χωρών, μεταξύ άλλων και επειδή θα πρέπει να εξακριβωθεί η κατάσταση προόδου των εσωτερικών τους μεταρρυθμίσεων.
Θα θεωρούσα συνετό να βρεθεί μια λύση που να μπορεί να αποτελέσει έναν καλό συμβιβασμό μεταξύ μιας όχι υπερβολικά κατατεμαχισμένης χρονικά διεύρυνσης, που θα ήταν ασφαλώς τραυματική για τη λειτουργία των οργάνων μας, και μιας διεύρυνσης που να λαμβάνει υπόψη τις θεμιτές χρονικές προσδοκίες αυτών των χωρών.
Όσον αφορά τις μεταβατικές περιόδους, πιστεύω ότι δεν πρέπει να ενδώσουμε στον πειρασμό να χρησιμοποιήσουμε αυτά τα μέσα για να μειώσουμε τον αντίκτυπο της διεύρυνσης και να περιορίσουμε έτσι εκ των πραγμάτων τη συμμετοχή των νέων χωρών στην Ευρωπαϊκή Ένωση, για να τηρήσουμε τις ημερομηνίες
που έχουμε θέσει.
Είναι αλήθεια, αντίθετα, ότι αυτές οι μεταβατικές περίοδοι μπορούν να έχουν την κατάλληλη διάρκεια προς το γενικό συμφέρον όλων των χωρών, με μεγάλη διαφάνεια, ισορροπία και αίσθηση ευθύνης.
Κύριε Πρόεδρε, στην Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων είχαμε ως έργο την αξιολόγηση προ πάντων του τομέα της εσωτερικής αγοράς και της σχετικής με αυτήν νομοθεσίας στις υποψήφιες για ένταξη χώρες.
Επειδή όμως, όπως ήδη σήμερα τονίστηκε πολλές φορές, πρόκειται για μια από τις κεντρικές πτυχές του θέματος της ευρωπαϊκής διεύρυνσης και η πρόοδος που έχει σημειωθεί στην πραγματικότητα μπορεί να συζητηθεί μόνο γύρω από επιμέρους λεπτομέρειες, θα ήθελα για άλλη μια φορά να διατυπώσω τη λύπη μου που η εν λόγω συζήτηση για τη διεύρυνση διεξάγεται σε μια τέτοια χρονική στιγμή κατά την οποία δεν έχουμε στα χέρια μας τις εκθέσεις προόδου της Επιτροπής για το 2000.
Μόνο σε αυτή τη βάση θα μπορούσαμε πραγματικά να είμαστε δίκαιοι στην αξιολόγηση της προόδου των επιμέρους κρατών Τώρα είμαστε αναγκασμένοι να αρκεστούμε σε μια συνολική αξιολόγηση, η οποία ενδέχεται στην πραγματικότητα να μην ανταποκρίνεται στην κατάσταση που επικρατεί στα επιμέρους κράτη.
Μπορούμε να ξεκινήσουμε με την υπόθεση ότι, στο χρονικό διάστημα που μεσολάβησε, από τις τελευταίες εκθέσεις έχουν γίνει ουσιαστικά βήματα.
Ως αντιπρόεδρος της Μικτής Κοινοβουλευτικής Επιτροπής ΕΕ-Δημοκρατίας της Τσεχίας, γνωρίζω ότι εν πάση περιπτώσει για την Τσεχική Δημοκρατία, αλλά όπως υποθέτω και για ορισμένες άλλες χώρες, αυτό ισχύει.
Η εσωτερική αγορά αποτελεί κεντρικό συστατικό στοιχείο για την επιτυχία της διεύρυνσης και ως εκ τούτου για μένα είναι προφανές ότι με τις εξαιρέσεις και με τις μεταβατικές προθεσμίες πρέπει να είμαστε πολύ προσεκτικοί.
Επιπλέον συμμερίζομαι την άποψη του εισηγητή μας, του συναδέλφου κυρίου Wuermeling, ότι δεν γίνεται να προχωρήσουμε χωρίς μεταβατικές προθεσμίες προς όφελος και των δυο συμβαλλόμενων μερών στη συνθήκη και ως βουλευτής από μια παραμεθόρια περιοχή, στην οποία όπως περιέγραψε η συνάδελφος κυρία Schierhuber έχω ένα αγρόκτημα πολύ κοντά στα τσεχικά σύνορα, θα ήθελα να διατυπώσω το αίτημα να μπορέσουμε να αναπτύξουμε σε συντομότερο χρονικό διάστημα ένα κοινό οικονομικό χώρο χωρίς μεγαλύτερα προβλήματα και να οδηγήσουμε και τις δυο πλευρές σε θετικά αποτελέσματα.
Θα ήθελα να τελειώσω με μια παρατήρηση από την έκθεση του συναδέλφου κυρίου Schrφder, η οποία μου άρεσε ιδιαίτερα και που όπως πιστεύω βρίσκεται στο ίδιο μήκος κύματος με τα όσα είπε ο Επίτροπος κύριος Verheugen στην αρχή της συζήτησης.
Ο συνάδελφος κύριος Schrφder γράφει, αν και για την Τσεχία, - πιστεύω όμως ότι αυτό ισχύει γενικά: "Πολλές αδυναμίες ακόμη ορατές σε αυτή την χώρα αποτελούν κληρονομιά μιας μακροχρόνιας δικτατορίας" .
Στο βαθμό αυτό, οι πολιτικοί που προέρχονται από το τμήμα εκείνο της Ευρώπης για το οποίο μετά τον δεύτερο παγκόσμιο πόλεμο επιφυλάχθηκε μια καλύτερη μοίρα, και αυτό ισχύει ιδιαίτερα για την Αυστρία, κάνουν πολύ καλά που ασκούν δριμύτατη κριτική στις εν λόγω χώρες.
Κύριε Πρόεδρε, χαίρομαι που σε αυτή την αποσπασματική συζήτηση έχω και εγώ δυο λεπτά, αν και είμαι της άποψης ότι η ώρα που διεξάγεται η συζήτηση αυτή - και θα ήθελα έστω να χρησιμοποιήσω το ένα μου λεπτό για να ασκήσω την κριτική μου - δείχνει μια περιφρόνηση προς το συγκεκριμένο θέμα.
Θεωρώ ότι είναι τελείως ξεδιάντροπο να ανταλλάσσουμε απόψεις μέσα στα μεσάνυκτα γύρω από το θέμα της διεύρυνσης και της επέκτασης της Ευρωπαϊκής Ένωσης, ένα θέμα που αφορά 100 εκατομμύρια ανθρώπους!
Θα έπρεπε για λίγο να συλλογιστούμε κατά πόσον η κοινοβουλευτική μας αντιπαράθεση πάνω στο εν λόγω θέμα θέλουμε να διεξαχθεί με μια τέτοια τακτική γενικού ξεπετάγματος.
Δεν πρέπει να εκπλησσόμαστε λοιπόν όταν εμείς ως Κοινοβούλιο, εκτός αυτής της αίθουσας δεν τυχαίνουμε της ανάλογης προσοχής και σημασίας, εφόσον εμείς συμπεριφερόμαστε κατ' αυτόν τον τρόπο!
Το δεύτερο λεπτό μου θα το χρησιμοποιήσω τώρα για το θέμα της Σλοβενίας.
Με χαροποιεί το γεγονός ότι η έκθεση ήταν τόσο θετική και ότι η Σλοβενία - και αυτό ως αρχηγός της αντιπροσωπείας μπόρεσα πολλές φορές να το διαπιστώσω μόνος μου, όπως και ο κύριος Επίτροπος που πολλές φορές ήταν εκεί - έκανε πραγματικά τεράστιες προσπάθειες για να εκπληρώσει τα κριτήρια.
Σίγουρα υπάρχουν και άλλα ακόμη που πρέπει να γίνουν και υπάρχουν ακόμη ζητήματα που πρέπει να ξεκαθαριστούν.
Τα κριτήρια της Κοπεγχάγης δεν αποτελούν κάτι στατικό, το οποίο κάποιος επιτυγχάνει μια φορά και εν συνεχεία το διατηρεί, αλλά κάτι που χρειάζεται συνεχή άσκηση και εφαρμογή.
Ακόμη και εμείς στην Ευρωπαϊκή Ένωση χρειάζεται να εξετάζουμε τακτικά κατά πόσον τα ανθρώπινα δικαιώματα τηρούνται σωστά.
Υπό αυτή την έννοια, είναι μια εξελικτική διαδικασία την οποία πρέπει να παρακολουθούμε με προσοχή, αλλά ελπίζουμε ότι η Σλοβενία θα συνεχίσει να κρατά αυτή τη στάση και θα ενταχθεί με την πρώτη ομάδα.
Κύριε Πρόεδρε, κυρίες και κύριοι συνάδελφοι, σήμερα έφθασε το πλήρωμα του χρόνου να συζητήσουμε σχετικά με τη διεύρυνση.
Τα δέκα χρόνια που συμπλήρωσε ως μέλος η ενωμένη Γερμανία αποτελεί για μας μια ιστορία αλληλεγγύης, την οποία καλούμαστε τώρα να επιδείξουμε και σε άλλους, έστω και αν το θέμα της διεύρυνσης δεν αφορά μόνο την αλληλεγγύη.
Σχετικά με την έκθεση Rack η θέση της Επιτροπής Περιφερειακής Πολιτικής, Μεταφορών και Τουρισμού έχει καταχωρηθεί στην έκθεση του κυρίου Brok.
Ως σοσιαλδημοκράτης, θα ήθελα να υπογραμμίσω τρία σημεία.
Πρώτον, χρειαζόμαστε ένα φιλόδοξο πρόγραμμα υποδομής για τις μεταφορές για τις υποψήφιες προς ένταξη χώρες.
Αυτός είναι ο λόγος που η δημοσιονομική πρόβλεψη μας φαίνεται ανεπαρκής, αφού το χάσμα είναι μεγάλο μεταξύ διαπιστωμένων αναγκών υποδομής και υπαρχόντων χρηματοδοτικών μέσων της Ένωσης μαζί με τις δυνατότητες των ιδίων των υποψηφίων χωρών, ενώ τα χρηματοδοτικά πρότυπα τύπου συνεργασίας ιδιωτικού/δημόσιου τομέα θα πραγματοποιηθούν μόνο υπό συνθήκες.
Αναπτυξιακές περίοδοι που υπερβαίνουν τα 50 έτη είναι ασφαλώς πολιτικά απαράδεκτοι.
Δεύτερον: οι διευρωπαϊκοί διάδρομοι ορίζονται συνδυαστικά.
Από αυτό που κατ' αρχάς προέκυψε λόγω των αναγκών - ήταν σημαντικό να εντοπιστούν οι αναμενόμενες βασικές ροές όσον αφορά τις μετακινήσεις αγαθών και προσώπων -έπρεπε να έχει βγει κάτι θετικό, πράγμα που σημαίνει την εξ αρχής παρακολούθηση του τρόπου συνδυασμού των μέσων μεταφοράς.
Επίσης έπρεπε η εντατική μεταφορά αγαθών που παραδοσιακά γινότανε μέσω σιδηροδρόμων να λάβει τη μεγαλύτερη υποστήριξη.
Έτσι ενδεχομένως θα εξοικονομούσαμε κάποιο μέρος από τις εκτεταμένες προσπάθειες ανανέωσης που πρέπει σήμερα να καταβάλλουμε στις χώρες μας.
Τρίτον: Για τις οδικές μεταφορές των αγαθών χρειαζόμαστε μεταβατικές περιόδους που θα καθιστούν δυνατό ένα σταδιακό άνοιγμα.
Αυτές οι μεταβατικοί περίοδοι θα μπορούσαν ήδη να ξεκινήσουν στο προενταξιακό διάστημα.
Η επίτευξη μιας οικονομικής και κοινωνικής ισορροπίας στο πλαίσιο της ολοκλήρωσης των αγορών στις μεταφορές είναι για το κοινό μας συμφέρον.
Οι επιπτώσεις ενός στρεβλωμένου ανταγωνισμού στους δρόμους μας θα είναι τέτοιες που μας κόβεται ήδη η ανάσα.
Κύριε Πρόεδρε, η ιδέα που παρουσίασε σήμερα ο κ. Elmar Brok για μια διευθέτηση παρόμοια με τη Συνθήκη του ΕΟΧ, ως εναλλακτική λύση για τις υποψήφιες χώρες που δεν πληρούν τα κριτήρια της Κοπεγχάγης, σχολιάστηκε σχετικά λίγο.
Πιστεύω πως η πρόταση αυτή αξίζει περισσότερη μελέτη.
Η συνθήκη του ΕΟΧ οπωσδήποτε δεν πρέπει να αντικαταστήσει την ένταξη και να αφήσει τις χώρες σε μια αιώνια αίθουσα αναμονής χωρίς δυνατότητα εξόδου, αλλά θα μπορούσε να λειτουργήσει σαν ένα εργαλείο που θα ενθάρρυνε με θετικό τρόπο τις υποψήφιες χώρες να εφαρμόσουν το κοινωνικό κεκτημένο.
Ο ΕΟΧ θα μπορούσε να λειτουργήσει σαν εκκολαπτήριο στο οποίο τα έμβρυα της Ευρωπαϊκής Ένωσης θα ωριμάζουν προς την πλήρη ένταξη τους.
Αν η πλήρης ένταξη τους γίνει σε πολύ μικρό χρονικό ορίζοντα, ο πονοκέφαλος των επιχειρήσεων των κρατών μελών θα είναι οι μεγάλες μεταβατικές περίοδοι, επειδή θα αλλοιωθεί ο ανταγωνισμός.
Από την άλλη, ο αργός ρυθμός θα ήταν επίσης πρόβλημα, διότι οι υποψήφιες χώρες θα αισθάνονταν απογοητευμένες.
Η ένταση αυτή καθιστά λογικό το "πρότυπο του ΕΟΧ" , διότι ανταμείβει τις υποψήφιες χώρες ήδη από την περίοδο της υποψηφιότητας.
Το πρότυπο αυτό σημαίνει πιο έντονη δέσμευση στην εφαρμογή του κοινοτικού κεκτημένου από ό,τι απαιτούν οι σημερινές συνθήκες σύγκλισης.
Ο ΕΟΧ, ο οποίος περιλαμβάνει θέματα του πρώτου πυλώνα, από τη μία πλευρά παρέχει στις επιχειρήσεις των υποψηφίων χωρών πρόσβαση στην εσωτερική αγορά και στους νέους και στους επιστήμονες δικαίωμα συμμετοχής σε προγράμματα ανταλλαγών, αλλά από την άλλη δεν αναγκάζει ακόμα την Ευρωπαϊκή Ένωση να επεκτείνει τις γεωργικές επιδοτήσεις σε αυτές τις χώρες.
Έτσι, η συνθήκη του ΕΟΧ θα έδινε θετική ώθηση πρώτα από όλα στις οικονομίες των υποψηφίων χωρών - χρειάζονται την ανάπτυξη για να καταφέρουν να ετοιμάσουν την κοινωνία τους για την ένταξη - αλλά και στη συνολική οικονομία της Ευρωπαϊκής Ένωσης, αφού, σύμφωνα με τις εκτιμήσεις, η οικονομική ανάπτυξη αναμένεται να καλύψει έως και τα δυο τρίτα των εξόδων της διεύρυνσης - με το πρότυπο του ΕΟΧ ίσως και περισσότερο.
Ειπώθηκε ότι οι αγορές της Κεντρικής Ευρώπης λενε να έχουν γίνει τόσο ανοιχτές ώστε οι επιχειρηματίες της Δύσης να μπορούν να διερωτηθούν εγωιστικά γιατί μας χρειάζεται η διεύρυνση.
Η απάντηση είναι: για την εφαρμογή του κοινοτικού κεκτημένου.
Αν οι αγορές ανοιχτούν, έστω και περιορισμένα, χωρίς κοινωνικό και οικολογικό έλεγχο, τίποτα δεν θα προστατεύσει τους πολίτες των υποψήφιων χωρών από ένα οικονομικό και οικολογικό ντάμπινγκ.
Σε τελική ανάλυση, και εμείς χρειαζόμαστε προστασία από αυτό το ντάμπινγκ.
Η αιτιολόγηση του προτύπου του ΕΟΧ βασίζεται σε αυτήν την συγκεκριμένη σκέψη ότι οι προσπάθειες ανταμείβονται στην πράξη αμέσως.
Τα οφέλη και οι ευθύνες πανε χέρι-χέρι.
Το πρότυπο του ΕΟΧ, το οποίο καταλήγει στην ένταξη και ταυτόχρονα ανταμείβει, θα ήταν επωφελές και από την άποψη της κοινής γνώμης.
Όταν φαίνονται ήδη πριν την πλήρη ένταξη θετικές πτυχές για την εθνική οικονομία, δημιουργείται μια βάση για τη μέγιστη νομιμότητα της ένταξης.
Αυτό ισχύει για τους πολίτες τόσο των υποψηφίων χωρών και όσο των σημερινών κρατών μελών.
Κύριε Πρόεδρε, το γεγονός ότι το θέμα των ίσων ευκαιριών αντιμετωπίστηκε ως τελευταίο στο πλαίσιο της έκθεσης για τη διεύρυνση, ελπίζω να μην συνάδει με την αξία που δίνουμε στη σημασία του, αν και πολλές φορές τα πράγματα έτσι δείχνουν.
Ακόμη πιο σημαντικό είναι ως εκ τούτου να ενσωματωθεί στο κοινοτικό κεκτημένο η ισότητα των δυο φύλων ως ένα σημαντικό ζήτημα στο πλαίσιο των ανθρωπίνων δικαιωμάτων και να καταστεί η δημιουργία των απαραίτητων οργανισμών στον εν λόγω τομέα μια αποφασιστικής σημασίας προϋπόθεση για την εφαρμογή του κοινοτικού κεκτημένου.
Κατά συνέπεια το θέμα των ίσων ευκαιριών πρέπει τεθεί στο πλαίσιο των διαπραγματεύσεων για την ένταξη παράλληλα με όλα τα υπόλοιπα θέματα, με την ίδια ένταση και σημασία.
Τα νομοθετικά προγράμματα και οι οδηγίες προς τις υποψήφιες για ένταξη χώρες πρέπει να εμπεριέχουν μηχανισμούς εφαρμογής που να διευκολύνουν τις ίσες ευκαιρίες και να απαγορεύουν σαφώς τις διακρίσεις.
Με τη βοήθεια του διαλόγου με το Ευρωπαϊκό Κοινοβούλιο και της υποστήριξης από εξειδικευμένο προσωπικό, καθώς και με τη συνεργασία του NGO, συνδέσμων και οργανισμών, καθώς και με οικονομικά μέσα πρέπει να διευκολυνθεί η εν λόγω διαδικασία στις χώρες αυτές.
Οι δημόσιοι και ιδιωτικοί οργανισμοί στις υποψήφιες χώρες πρέπει να επιδιώκουν τις ίσες ευκαιρίες σε όλους τους πολιτικούς τομείς και να λαμβάνουν υπόψη τα ειδικά θέματα για τις γυναίκες στον κοινωνικό, οικονομικό και πολιτιστικό τομέα.
Πολύ χρήσιμη είναι η εγκαθίδρυση δημόσιων συμβουλευτικών κέντρων για τις γυναίκες, για την άμεση παροχή συμβουλών, βοήθειας και διασύνδεσης.
Ιδιαίτερα πρέπει να προσέξουμε την πολιτική απασχόλησης.
Ίσες ευκαιρίες στην εκπαίδευση και στην επαγγελματική κατάρτιση και, κατά συνέπεια, ίσοι μισθοί για την ίδια εργασία αποτελούν, πρέπει να αποτελούν απαράβατο κανόνα.
Οι υποψήφιες για ένταξη χώρες πρέπει να παρακινηθούν να συμμετάσχουν στα κοινοτικά προγράμματα για ίσες ευκαιρίες, ιδιαίτερα σε όσα προγράμματα αφορούν τη βία που ασκείται πάνω σε γυναίκες.
Από στατιστικές που έχουν διεξαχθεί εμφανίζεται μια άνοδος κατά 10% στην ασκούμενη βία εναντίον γυναικών στις εν λόγω χώρες από τότε που άνοιξαν τα σύνορα προς ανατολάς.
Η σωματεμπορία αποτελεί επίσης μια κτηνώδη και πολύ ανθηρή επιχείρηση.
Αυτές οι μορφές βίας και εμπορίου γυναικών πρέπει ήδη να καταδικάζονται και να καταπολεμούνται τόσο στην ΕΕ όσο και στις υποψήφιες για ένταξη χώρες.
Ευτυχώς έχουν ήδη επιτευχθεί πολλά βήματα, αλλά δεν πρέπει ο στόχος όλων των προσπαθειών που καταβάλλονται να είναι αποκλειστικά και μόνο η οικονομική προσαρμογή.
Συνύπαρξη με σεβασμό προς τον άλλο, περισσότερο ενδιαφέρον και δικαιοσύνη στη συναναστροφή με τον δίπλα αυτοί πρέπει να είναι οι στυλοβάτες της ευρωπαϊκής μας κοινότητας.
Κύριε Πρόεδρε, το Χριστιανοδημοκρατικό Κόμμα της Σουηδίας θεωρεί ότι η διεύρυνση προς ανατολάς θα πρέπει να αποτελεί την άμεση προτεραιότητα της ΕΕ.
Μετά από δύο φοβερούς παγκοσμίους πολέμους και 15 χρόνια κομμουνιστικής καταπίεσης και δικτατορίας, η οποία καταπατούσε τη χριστιανική και παγκόσμία αξία του ανθρώπου εν ονόματι ενός καταπιεστικού ταξικού αγώνα, ήλθε τώρα επιτέλους η στιγμή να ενώσουμε την ήπειρό μας.
Θα ήθελα να στραφώ προσωπικά στον Επίτροπο Verheugen υποβάλλοντάς του κάποια σχόλια.
Πριν όμως το κάνω, θα σας θυμίσω ότι εμείς οι σουηδοί χριστιανοδημοκράτες τρέφαμε πάντα αμφιβολίες για το αν ο Verheugen επιθυμεί πραγματικά τη διεύρυνση προς ανατολάς και για το αν οι επικρίσεις που δέχθηκε είναι στο σύνολό τους κακόβουλες.
Επιτρέψτε μου να κάνω τα εξής σχόλια: καταρχήν, ας κρίνουμε κάθε υποψήφια χώρα βάσει της προόδου που έχει σημειώσει.
Ας επιβραβεύσουμε τη φιλοδοξία στην επίτευξη των στόχων της ΕΕ.
Δεύτερον: απορρίπτουμε την ιδέα του big bang, την ένταξη δηλαδή μίας μεγάλης ομάδας υποψηφίων χωρών συγχρόνως, καθώς αυτό θα αντέβαινε την αρχή ότι κάθε χώρα θα πρέπει να κρίνεται ανάλογα με την πρόοδο που έχει σημειώσει.
Τρίτον: θα πρέπει να ορίσουμε σιγά -σιγά ημερομηνίες στόχους για κάθε υποψήφια χώρα.
Τέταρτον: θα πρέπει να επιδείξουμε μία έντονη ευρωπαϊκή αλληλεγγύη με οικονομικά κριτήρια υπέρ τη βελτίωσης του περιβάλλοντος στις ευρωπαϊκές χώρες, δεδομένης της φρικτής περιβαλλοντικής κληρονομιάς που τους άφησε ο κομμουνισμός.
Πέμπτον: να μην θέτουμε νέες απαιτήσεις για νέα διακυβερνητική διάσκεψη και να μην ζητάμε νέες τροποποιήσεις των συνθηκών μετά από τη Νίκαια προκειμένου να γίνει διεύρυνση.
Έβδομο και τελευταίο: τα σημερινά κράτη μέλη οφείλουν να επιδείξουν αλληλεγγύη και σύνεση απέναντι στη λεγόμενη εμβάθυνση της συνεργασίας, προκειμένου να μη δημιουργήσουμε ξανά μία Ευρώπη που να χωρίζεται σε πρώτη, δεύτερη και τρίτη κατηγορία.
Ας ενώσουμε την Ευρώπη!
Κύριε Πρόεδρε, κύριε Επίτροπε, θα ήθελα πριν από όλα να εκφράσω την εκτίμησή μου στον εισηγητή κ. Brok και στους εισηγητές των επιμέρους εκθέσεων κατά υποψηφία χώρα για τις άκρως εμπεριστατωμένες και ισορροπημένες εργασίες τους.
Θα ήθελα, ειδικότερα, να εκφράσω την ελπίδα και το ενδιαφέρον μου ότι παρά τις κατανοητές δυσχέρειες, θα εξελιχθεί ομαλά και χωρίς καθυστερήσεις η διαπραγματευτική διαδικασία με την Βουλγαρία και την Ρουμανία ώστε, αφού εξασφαλιστούν οι απαραίτητες προϋποθέσεις, να ακολουθήσει η ένταξη των δύο αυτών βαλκανικών χωρών στην Ευρωπαϊκή Ένωση, προς εμπέδωση της προόδου, της ασφαλείας και της ειρήνης στην ευρύτερη περιοχή της νοτιοανατολικής Ευρώπης.
Όλως ιδιαιτέρως, τέλος, θέλω να συγχαρώ τον εισηγητή κ. Poos και να εκφράσω την ικανοποίησή μου για την επιτυχή διεξαγωγή των ενταξιακών διαπραγματεύσεων με την Κύπρο, οι οποίες έχουν φθάσει στο πιο προωθημένο σημείο από όλες τις υποψήφιες χώρες, με το κλείσιμο 16 ήδη κεφαλαίων, πράγμα που αναμφίβολα προοιωνίζεται και την αίσια τελική έκβασή τους.
Βεβαίως, όλοι μας ευχόμεθα να έχει εν τω μεταξύ λυθεί το κυπριακό πρόβλημα σύμφωνα με τις αποφάσεις του ΟΗΕ και τις συμφωνίες κορυφής, ώστε όλος ο γηγενής ­ υπογραμμίζω: ο γηγενής ­ πληθυσμός της νήσου, Ελληνοκύπριοι και Τουρκοκύπριοι, να απολαύσει τα ωφελήματα της εντάξεως.
Εάν όμως, παρά την πανθομολογούμενη εποικοδομητική στάση της κυπριακής κυβερνήσεως, αυτό αποδειχθεί ανέφικτο λόγω της πάγιας αρνητικότητας της τουρκικής πλευράς, τότε πιστεύω, κύριε Πρόεδρε, ότι η Ευρωπαϊκή Ένωση δεν θα πρέπει να επιτρέψει την ομηροποίηση της κυπριακής εντάξεως από την τουρκική αδιαλλαξία και ότι, αντιθέτως, θα προχωρήσει στην άμεση υποδοχή της Κυπριακής Δημοκρατίας, η οποία και θα καταστεί μέλος της Ενώσεως εν αναμονή της μελλοντικής ολοκληρωμένης συμμετοχής της χώρας, όπως άλλωστε συνέβη και στην περίπτωση ιδρυτικού κράτους μέλους, την επέτειο της ενοποιήσεως του οποίου γιορτάζουμε σήμερα.
Καταλήγοντας, θα ήθελα με την ευκαιρία αυτή να συμμεριστώ τις σκέψεις και τον προβληματισμό πολλών συναδέλφων ως προς την ανάγκη να εξετασθεί επιτέλους ενδελεχώς το θέμα των ορίων της Ευρώπης και συνεπώς της εκτάσεως της διευρύνσεώς της, καθώς και η σκοπιμότητα συντάξεως ειδικής σχετικής εκθέσεως του Ευρωπαϊκού Κοινοβουλίου.
Κύριε πρόεδρε, Κύριε Επίτροπε, κυρίες και κύριοι συνάδελφοι, ως τελευταίος ομιλητής θα ήθελα μόνο να αναφερθώ σε τέσσερα σημεία.
Πρώτον: για εμάς η διεύρυνση δεν αποτελεί απλώς μια υποχρέωση.
Τη θέλουμε αφ' ενός για ηθικούς λόγους, αλλά και για καθαρά λόγους πολιτικής πεποίθησης.
Η διεύρυνση αποτελεί μια win-win κατάσταση Αμφότερες οι πλευρές, τα κράτη μέλη της Ευρωπαϊκής Ένωσης και οι υποψήφιες για ένταξη χώρες, πρόκειται να επωφεληθούν από την εν λόγω διεύρυνση.
Δεύτερον: η διεύρυνση τόσο της Ευρωπαϊκής Ένωσης όσο και της οικονομικής και νομισματικής ένωσης, αφορά την εκπλήρωση κριτηρίων.
Από τη μια πλευρά έχουμε τα κριτήρια της Κοπεγχάγης και από την άλλη τα κριτήρια του Μάαστριχτ που πρέπει να εκπληρωθούν.
Πρέπει να διευκρινίσουμε σε όλα τα κράτη ότι η ένταξη στην Ευρωπαϊκή Ένωση δεν σημαίνει παράλληλη ένταξη και στην οικονομική και νομισματική ένωση ούτε και στη ζώνη του ευρώ, αλλά ότι οι προθεσμίες είναι διαφορετικές.
Είναι προφανές ότι δεν πρέπει να υπάρξει καμία εξαίρεση στο πλαίσιο της οικονομικής και νομισματικής ένωσης και ότι και οι δυο οι διαπραγματεύσεις δεν αποτελούν παζάρι.
Τρίτον: πρέπει να κάνουμε τα πάντα προκειμένου να προετοιμάσουμε έως το 2003 την Ευρωπαϊκή Ένωση στο πλαίσιο της έννοιας που έδωσε μέσα από την καταπληκτική ομιλία του ο Πρόεδρος της Επιτροπής κύριος Prodi.
Τέταρτον: κάτι που θεωρώ πολύ σημαντικό για το τέλος: παρά τις συμφωνίες που πρέπει να τηρηθούν, η διαδικασία διεύρυνσης αποτελεί πολιτική διαδικασία.
Πρόκειται για ελπίδες και φόβους των πολιτών, για ευκαιρίες και κινδύνους, για προκαταλήψεις και γεγονότα.
Αυτή την πολιτική διαδικασία πρέπει να την αντιμετωπίσουμε με την αρμόζουσα για την ιστορική της διάσταση σοβαρότητα και να συνομιλήσουμε με τους πολίτες.
Χρειαζόμαστε μια πολιτικοποίηση της πολιτικής της διαδικασίας διεύρυνσης στο πλαίσιο της ικανότητας διαλόγου με τους πολίτες.
Η διαδικασία διεύρυνσης και η οικονομική και νομισματική ένωση δεν αφορούν μόνο τα ευρωπαϊκά θεσμικά όργανα.
Ζητώ από τα κράτη μέλη και όλους τους αρμόδιους δημόσιους φορείς και μηχανισμούς σε όλα τα επίπεδα να συμμετέχουν με περισσότερη θέρμη στην εν λόγω διαδικασία, διότι μόνο έτσι μπορούμε να ανταποκριθούμε στην εμπιστοσύνη των πολιτών σε αυτή την απαραίτητη πρωτοβουλία, της οποίας οι στόχοι θα αποδειχθούν για όλους μας θετικοί.
Η κοινή συζήτηση έληξε.
Η ψηφοφορία θα διεξαχθεί αύριο, στις 11.00.
(Η συνεδρίαση λήγει στις 10.45)