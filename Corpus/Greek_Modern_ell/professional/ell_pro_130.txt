# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Η νέα πρωτοβουλία για τις μικρομεσαίες επιχειρήσεις θα καταδείξει τις βέλτιστες πρακτικές και θα προσφέρει την αντίστοιχη υπεραξία.
Τα προγράμματα δράσης ενάντια στον κοινωνικό αποκλεισμό και τις διακρίσεις θα μπορούσαμε βέβαια να τα είχαμε θωρακίσει καλύτερα για να μην διαψεύσουμε τις προσδοκίες που καλλιέργησε το άρθρο 13 στην κοινή γνώμη και σε μη κυβερνητικές οργανώσεις.
Κάθε επιτροπή έπρεπε όμως να δεχθεί κάποιους συμβιβασμούς.
Για την Επιτροπή Απασχόλησης και Κοινωνικών Υποθέσεων υπάρχει, ωστόσο, ένα μεγαλύτερο πρόβλημα, που είναι το γεγονός ότι πουθενά στον προϋπολογισμό δεν ήταν δυνατόν να εγγραφεί το παρατηρητήριο για τη βιομηχανική αλλαγή.
Γι' αυτό για άλλη μια φορά θα ήθελα να πω τα εξής, απευθυνόμενη σε όλους όσοι μιλούν αρνητικά για αυτό το πρόγραμμα.
Πρώτον: Κανείς δεν επιθυμεί έναν νέο ακριβό οργανισμό.
Ο οργανισμός στο Δουβλίνο θα πρέπει να επιφορτιστεί περισσότερο με τα αντίστοιχα καθήκοντα.
Δεύτερον: Το παρατηρητήριο θα πρέπει να συγκεντρώνει πληροφορίες για να συμβαδίζει καλύτερα με τη βιομηχανική αλλαγή.
Ούτε κάτι περισσότερο ούτε κάτι λιγότερο!
Όποιος ισχυρίζεται ότι πρόκειται να υποσκάψει συγχωνεύσεις και να βάλει φρένο στην παγκοσμιοποίηση, τα λέει αυτά απλά για να κάνει φραστικό πόλεμο.
Γι' αυτό ελπίζω στην αυριανή ψηφοφορία να έχουμε την απαιτούμενη πλειοψηφία για το παρατηρητήριο στο Δουβλίνο!
Κύριε Πρόεδρε, ως συντάκτης γνωμοδότησης της Επιτροπής Περιβάλλοντος για τον προϋπολογισμό του 2001, θα ήθελα να αναγνωρίσω το δύσκολο πλαίσιο εντός του οποίου έχει διαμορφωθεί ο προϋπολογισμός καθώς και τις σοβαρές πιέσεις που ασκούνται σε όλους μας.
Θα ήθελα να επαινέσω την εργασία που έκανε η εισηγήτριά μας κ. Haug στην προσπάθειά της να επιλύσει ορισμένα πολύ δύσκολα προβλήματα για το έτος αυτό εξαιτίας των μεγάλων και σοβαρών πιέσεων που ασκήθηκαν πολύ πρόσφατα στον προϋπολογισμό.
Θα πρέπει να έχουμε το θάρρος να υποστηρίζουμε τις πεποιθήσεις μας και να επιμένουμε για την εξεύρεση των πολύ μέτριων οικονομικών πόρων που απαιτούνται για να εκπληρώσουμε τους κύριους στόχους μας.
Σε σχέση μ' αυτό θα ήθελα να επιστήσω την προσοχή της Επιτροπής και του Σώματος στα ακόλουθα θέματα.
Το πρώτο είναι η απόφαση της Επιτροπής Προϋπολογισμών να θέσει στο αποθεματικό τις πιστώσεις που έχουν συμφωνηθεί για το πρόγραμμα LIFE.
Αυτή υπήρξε μια ακατανόητη απόφαση η οποία δημιούργησε την εντύπωση σε πολλούς από εμάς ότι αυτό το πολύ σημαντικό πρόγραμμα έχει γίνει μπαλάκι μεταξύ της Επιτροπής Προϋπολογισμών και της Ευρωπαϊκής Επιτροπής.
Το παραπάνω γεγονός απέδειξε ότι τα θεσμικά αυτά όργανα δεν αναγνωρίζουν τη σπουδαιότητα του προγράμματος αυτού για το περιβάλλον.
Κατά τη διάρκεια της ψηφοφορίας αυτήν την εβδομάδα στο Σώμα, θα πρέπει να ανατρέψουμε αυτήν την απόφαση έτσι ώστε οι αντίστοιχες πιστώσεις να καταστούν άμεσα διαθέσιμες καθόσον υπάρχει μεγάλη ανάγκη για την αξιοποίησή τους.
Η μεταχείριση ορισμένων ανεξάρτητων υπηρεσιών εκ μέρους της Επιτροπής Προϋπολογισμών απεδείχθη φέτος άδικη όπως και τα προηγούμενα χρόνια, ειδικότερα δε η άρνηση της αύξησης των πιστώσεων για την Υπηρεσία Φαρμάκων.
Εάν η στάση αυτή υποστηριχθεί στο Σώμα αυτήν την εβδομάδα, θα θέσει τέρμα στο πρόγραμμα που άρχισε πρόσφατα σχετικά με την έγκριση ορφανών φαρμάκων για τη θεραπεία σπάνιων ασθενειών.
Εάν το Κοινοβούλιο δεν ψηφίσει υπέρ της αποκατάστασης της χρηματοδότησης, προβλέπω τη δημιουργία μιας πολύ σοβαρής κατάστασης που θα προκαλέσει δυστυχία σε έναν πολύ μεγάλο αριθμό ανθρώπων στην Ευρώπη.
Μια παρόμοια αδικία έχει γίνει στην Υπηρεσία Περιβάλλοντος, δοθέντος του αυξημένου φόρτου εργασίας της λόγω της διεύρυνσης.
Στο μέλλον θα χρειαστούμε μια πολύ περισσότερο τεκμηριωμένη, συνεπή και ευαίσθητη προσέγγιση στις χρηματοδοτικές ανάγκες των ανεξάρτητων υπηρεσιών, και ελπίζω ότι με την προσέγγιση αυτή θα σταματήσουν να αντιμετωπίζονται όλες κατά τον ίδιο και απαράλλαχτο τρόπο, όπως γινόταν στο παρελθόν.
Όλα τα ανωτέρω αποτελούν τους κύριους στόχους της Επιτροπής Περιβάλλοντος.
Οι στόχοι αυτοί μπορούν να επιτευχθούν με ελαχιστότατα χρήματα.
Αποτελεί καθήκον του Σώματος να υποστηρίξει τα σημεία αυτά κατά την ψηφοφορία και να αποδείξει την αταλάντευτη δέσμευσή του για την προστασία του περιβάλλοντος και τη βελτίωση της δημόσιας υγείας.
Κύριε Πρόεδρε, θα ήθελα να κάνω μερικές παρατηρήσεις εξ ονόματος της Επιτροπής Γεωργίας και θα αρχίσω με την πολιτική για την ανάπτυξη της υπαίθρου.
Η Επιτροπή Γεωργίας προσυπογράφει τη συμφωνία του Βερολίνου και όσον αφορά την πολιτική για την ανάπτυξη της υπαίθρου.
Ταυτόχρονα όμως διαπιστώνει ότι παρουσιάζεται καθυστέρηση των δαπανών και ότι το Συμβούλιο και τα κράτη μέλη αναζητούν σε ορισμένες περιπτώσεις τα όρια του δυνατού όσον αφορά τη διάθεση των κονδυλίων για την ύπαιθρο.
Αυτό είναι κρίμα και κατά τη διάθεση του προϋπολογισμού θα ήταν καλύτερο να επιδιώκεται ο πραγματικός στόχος που έχει τεθεί, που είναι να προσδοθεί στην ύπαιθρο ένας πολυλειτουργικός χαρακτήρας και να υπάρξει ένας καλύτερος προσανατολισμός στην αγορά.
Αυτή η παρατήρηση απευθύνεται στο Συμβούλιο.
Το δεύτερο σημείο στο οποίο θα ήθελα να αναφερθώ έχει σχέση με τον προϋπολογισμό για τη γεωργία και τα οπωροκηπευτικά.
Υποτίθεται ότι αυξήθηκε κατά 6% και αυτό αληθεύει εν μέρει για τη μετατροπή.
Θα ήθελα όμως να σημειώσω ότι τη στιγμή αυτή διεξάγεται στους κόλπους της Επιτροπής για άλλη μια φορά συζήτηση, για παράδειγμα, σχετικά με την πολιτική για τη ζάχαρη.
Θα ήθελα εν πάση περιπτώσει να παρακαλέσω την Επιτροπή να υποστηρίξει στο σημείο αυτό τον Επίτροπο Fischler, γιατί ο καλύτερος στόχος που μπορούμε να θέσουμε προκειμένου να παραμείνουμε στα δημοσιονομικά πλαίσια, οπωσδήποτε για το 2006, είναι να μην επιδεινωθεί εκ νέου η πολιτική για τη ζάχαρη.
Το τρίτο σημείο έχει σχέση με την ευρωπαϊκή γεωργική πολιτική με τη μορφή που έχει στις δημοσιονομικές προτάσεις.
Διαπιστώνουμε ότι η πολιτική αυτή είναι μεν προσανατολισμένη στους κοινωνικούς στόχους, αλλά έχει έναν κάπως υπερβολικά ενδοστρεφή χαρακτήρα, σε αντίθεση για παράδειγμα με την κυρίαρχη τάση που παρατηρείται στις Ηνωμένες Πολιτείες Αμερικής και στην Αυστραλία, όπου υπάρχει ένας ενισχυμένος προσανατολισμός στην πρόσβαση στην αγορά, για τον οποίο και διατίθενται πάρα πολλά κονδύλια.
Σήμερα, ο προϋπολογισμός ανά γεωργική εκμετάλλευση στις Ηνωμένες Πολιτείες Αμερικής είναι τρεις φορές υψηλότερος απ' ό,τι στην Ευρώπη.
Αυτό σημαίνει ότι, όσον αφορά την κατεύθυνση που θα επιλεγεί για τον προϋπολογισμό, το θέμα είναι κατά πόσον θα πρέπει να είναι σαφέστερος ο προσανατολισμός στην αγορά.
Επ' αυτού έγιναν ορισμένες παρατηρήσεις από τον Επίτροπο Fischler.
Ο προσανατολισμός θα μπορούσε να ενισχυθεί, αλλά γι' αυτό χρειάζεται οπωσδήποτε η συνεργασία του Συμβουλίου.
Αυτό σημαίνει ότι ο γεωργικός προσανατολισμός, που αφορά συγκεκριμένα τον πολυλειτουργικό χαρακτήρα της γεωργίας και την ανάπτυξη της υπαίθρου, πρέπει να λαμβάνει υπόψη ταυτόχρονα το τοπίο και την ευημερία των ζώων, τομείς στους οποίους πρέπει να υπάρξει στενή συνεργασία.
Εδώ υπάρχουν ορισμένα πράγματα τα οποία θα μπορούσαν να βελτιωθούν, για παράδειγμα σε σχέση με την πολιτική για τα καπνά.
Εν ολίγοις, η Επιτροπή Γεωργίας είναι της άποψης ότι πρέπει να παραμείνουμε στα πλαίσια της συμφωνίας του Βερολίνου και, κατ' αυτή την έννοια, δεν θα σας συνιστούσα ως συντάκτης της γνωμοδότησης να υπερψηφίσετε την τροπολογία 206.
, συντάκτης γνωμοδότησης της Επιτροπής Αλιείας.
(ES) Κύριε Πρόεδρε, ενώνω και εγώ τη φωνή μου με τη φωνή των άλλων συναδέλφων για να συγχαρώ την κ. Haug για την έκθεση της.
Γνωρίζω ότι δεν ήταν εύκολο εγχείρημα και γι' αυτό την ευχαριστούμε ακόμη μια φορά, αν αυτό κάτι σημαίνει, για τις προσπάθειές της.
Η Κοινή Αλιευτική Πολιτική, κυρίες και κύριοι, αποτελεί ένα πολύ μικρό μέρος του κοινοτικού προϋπολογισμού: μιλάμε μόλις για ένα δισεκατομμύριο ευρώ.
Ένα ποσό ανεπαρκές για να αντιμετωπίσει τις προκλήσεις της Κοινής Αλιευτικής Πολιτικής, να καλύψει τις οικονομικές ανάγκες του Χρηματοδοτικού Μέσου Προσανατολισμού της Αλιείας, να χρηματοδοτήσει τις αλιευτικές συμφωνίες και τη συμμετοχή μας σε διεθνείς οργανισμούς, τον έλεγχο της εφαρμογής της ΚΑΠ, την κοινή οργάνωση των αγορών των αλιευτικών προϊόντων και των ιχθυοκαλλιεργειών, την έρευνα στο πεδίο της αλιείας και τη συλλογή και συνόψιση των βασικών δεδομένων για την υλοποίηση της ΚΑΠ.
Η Επιτροπή Αλιείας, που συμφωνεί με την Επιτροπή όσον αφορά την αρχή της δημοσιονομικής αυστηρότητας, δέχθηκε τα όρια που έθεσε η τελευταία στο προσχέδιο της και επεσήμανε τις ανησυχίες της για συγκεκριμένες γραμμές του προϋπολογισμού.
Ζητήσαμε να εγκριθεί μια ενδεικτική πίστωση δύο εκατομμυρίων ευρώ για μια εκστρατεία ενημέρωσης σχετικά με την ΚΑΠ.
Είναι απαραίτητη μια εκστρατεία προώθησης που θα κάνει γνωστή την αρχή στην οποία βασίζεται η ΚΑΠ: τη βιώσιμη εκμετάλλευση των θαλάσσιων πόρων.
Πρέπει να τονίσουμε τα προϊόντα ποιότητας, πρέπει να διαδώσουμε τα πρότυπα διατήρησης των αλιευμάτων, όπως τον σεβασμό των ελάχιστων μεγεθών, και πρέπει να εξηγήσουμε στους καταναλωτές τα υγιεινά αποτελέσματα της κατανάλωσης ψαριών.
Η Επιτροπή Αλιείας ενέκρινε μια άλλη τροπολογία αυξάνοντας την πίστωση που προορίζεται για τον έλεγχο και την παρακολούθηση των αλιευτικών δραστηριοτήτων στα κοινοτικά θαλάσσια ύδατα και εκτός αυτών.
Επικρίναμε την ανεπάρκεια και τον περιθωριακό ρόλο της Επιτροπής στην πολιτική ελέγχου και επαγρύπνησης και, κατά συνέπεια, πιστεύουμε, ότι πρέπει να υποστηριχθεί αυτή η πολιτική με την ενίσχυσή της από δημοσιονομική άποψη.
Τα αιτήματα της Επιτροπής Αλιείας αποσκοπούν, πρώτα απ' όλα, να ενισχύσουν τις δυνατότητες διατήρησης και δημιουργίας θέσεων εργασίας που έχει η ΚΑΠ.
Αν η δημιουργία απασχόλησης είναι η πολιτική προτεραιότητα της Ένωσης, η αλιεία, ως ένας ακόμη οικονομικός τομέας, δεν μπορεί να μείνει στο περιθώριο.
Η ΚΑΠ έχει τεράστια σημασία για τη διατήρηση της απασχόλησης στις απόκεντρες περιφέρειες που εξαρτώνται έντονα από την αλιεία.
Οι προτεραιότητες μας ήταν και πρέπει να είναι, εκτός της διατήρησης των φυσικών πόρων, η εδραίωση και η αύξηση των διεθνών αλιευτικών συμφωνιών, καθώς και η βελτίωση των συνθηκών εργασίας και ασφάλειας στον κλάδο.
Οι φθηνότερες θέσεις εργασίας, κυρίες και κύριοι, είναι αυτές που δεν χρειάζεται να δημιουργηθούν, επειδή δεν έχουν απολεσθεί.
Είναι προτιμότερο να υποστηρίξουμε δραστηριότητες που δημιουργούν ήδη απασχόληση παρά να πρέπει να επενδύσουμε αργότερα τεράστια ποσά για τη δημιουργία νέων οικονομικών δραστηριοτήτων.
Τελειώνοντας, θα ήθελα να αναφέρω ειδικά ένα θέμα για το οποίο το Κοινοβούλιο πρέπει να εκφράσει τη σύμφωνή του γνώμη.
Αναφέρομαι στην αλιευτική συμφωνία με το Μαρόκο.
Η Επιτροπή Αλιείας ζητά να συμπεριλάβει η γραμμή B7-8000 ένα κονδύλιο ύψους 125 εκατομμυρίων ευρώ, για να καλυφθεί η χρηματοδότηση αυτής της συμφωνίας για το οικονομικό έτος 2001.
Ας αναλάβει ο καθένας τις ευθύνες και τις υποχρεώσεις του.
Η μεν εκτελεστική Επιτροπή πρέπει να διαπραγματευθεί με σοβαρά επιχειρήματα, ώστε να επιτύχει τη σύναψη μιας λογικής συμφωνίας με το Μαρόκο, ενώ στο Συμβούλιο και στις ενδιαφερόμενες κυβερνήσεις εναπόκειται η πολιτική προώθηση αυτής της διαπραγμάτευσης.
ύριε Πρόεδρε, θέλω κι εγώ να ευχαριστήσω την εισηγήτρια κ. Haug για τη θαυμάσια εργασία της στην προετοιμασία του προϋπολογισμού.
Είχε επισκεφθεί την επιτροπή μας και έλαβε υπόψη τις προτάσεις της επιτροπής μας κατά αξιέπαινο τρόπο.
Στόχος της Επιτροπής Περιφερειακής Πολιτικής, Μεταφορών και Τουρισμού είναι η βελτίωση της απασχόλησης ενισχύοντας ιδιαιτέρως τις μικρές και μεσαίου μεγέθους επιχειρήσεις και χρησιμοποιώντας τις δυνατότητες της κοινωνίας των πληροφοριών.
Η επιτροπή τονίζει την πειθαρχημένη και χρήστη δημοσιονομική διαχείριση καθώς και την απλοποίηση των διοικητικών μέσων και την αποδοτικότητα των προγραμμάτων.
Η επιτροπή μας στηρίζει τις εισηγήσεις της Επιτροπής και απέρριψε τις περικοπές του Συμβουλίου στις πιστώσεις πληρωμών ως αδικαιολόγητες.
Στόχος μας είναι να φροντίσουμε γρήγορα τις πληρωμές που εκκρεμούν και να θέσουμε σε κίνηση αμέσως και αποτελεσματικά τα νέα προγράμματα.
αΟσον αφορά τις μεταφορές, το κέντρο βάρος εντοπίζεται στην ανάπτυξη των Διευρωπαϊκών Δικτύων Μεταφορών.
Για την ασφάλεια των μεταφορών, τις βιώσιμες μεταφορές και τις συνδυασμένες μεταφορές υποδεικνύονται μόνο συμβολικά κονδύλια.
Επ' αυτού ευελπιστώ βελτίωση τα επόμενα χρόνια, διότι η συχνότητα των ατυχημάτων διαφέρει σε εκπληκτικό βαθμό μεταξύ των κρατών μελών, και, επί παραδείγματι, θα πρέπει να αυξηθούν οι ανταλλαγές των καλών πρακτικών στις μεταφορές.
Η Κοινότητα θα πρέπει ακόμη να συμβάλει στην ανάπτυξη του τουρισμού ενισχύοντας ιδιαιτέρως τις μικρές και μεσαίες επιχειρήσεις στον τομέα αυτό.
Η επιτροπή μας θεωρεί ότι η Επιτροπή θα πρέπει να υποβάλει νέα πρόταση προγράμματος για την ενίσχυση του τουρισμού.
Με τμήμα της επιδότησης του μέσου προενταξιακών διαρθρωτικών πολιτικών ISPA, που προετοιμάζει για την διεύρυνση, θα πρέπει να χρηματοδοτηθεί η εφαρμογή των προγραμμάτων, προκειμένου να γίνεται αποτελεσματική χρήση των περιορισμένων πόρων.
Κύριε Πρόεδρε, ευθύς εξαρχής θέλω να ευχαριστήσω την εισηγήτρια του προϋπολογισμού κ. Jutta Haug για τη συνεργασία της στην εξέταση των κονδυλίων του προϋπολογισμού που αφορούν τον πολιτισμό, τη νεότητα, την παιδεία και την ενημέρωση.
Είμαι ιδιαιτέρως χαρούμενη για το ότι κατορθώσαμε να εξασφαλίσουμε τη χρηματοδότηση των προγραμμάτων Socrates, Νεότητα και Πολιτισμός 2000, τα οποία ψηφίστηκαν στο τέλος του προηγούμενου έτους.
Η Επιτροπή Προϋπολογισμών έδειξε επίσης κατανόηση έναντι της χρηματοδότησης του προγράμματος Media Plus που ακόμη εκκρεμεί.
Ας ελπίσουμε να έχουμε στο εν λόγω θέμα σύντομα συμφωνία μεταξύ Συμβουλίου και Κοινοβουλίου.
Η επιτυχία της παραγωγής οπτικοακουστικών μέσων αποτελεί σημαντικό μέρος της ευρωπαϊκής στρατηγικής.
Απεναντίας, λυπάμαι που στην Επιτροπή Προϋπολογισμών ψηφίστηκε να εγγραφούν στο αποθεματικό τα κονδύλια της Επιτροπής για την ενημέρωση.
Ας ελπίσουμε η Ολομέλεια να διορθώσει το πρόβλημα αυτό.
Στον προϋπολογισμό του πολιτισμού γίνεται πραγματικά διανομή της έλλειψης.
Συνολικά η ΕΕ διαθέτει λιγότερο από δύο ευρώ ανά πολίτη για την παιδεία και την κατάρτιση, τα προγράμματα ανταλλαγής των νέων, τα πολιτιστικά προγράμματα, την ενίσχυση της παραγωγής οπτικοακουστικών μέσων και την ενημέρωση.
Αφ' ετέρου, για επιδόματα στην παραγωγή τσιγάρων παρέχονται σχεδόν ένα δισεκατομμύριο ευρώ, δηλαδή σχεδόν τρεις φορές περισσότερο χρήμα από ό,τι για τα προγράμματα Socrates, Νεότητα και Πολιτισμός 2000 στο σύνολό τους.
Η Επιτροπή Πολιτισμού, Νεότητας, Παιδείας, Μέσων Ενημέρωσης και Αθλητισμού κατά την ανάγνωση του προϋπολογισμού, όπως πολλές φορές στο παρελθόν, ανησυχεί για την ελεγχόμενη διαχείριση των πληρωμών που καταβάλλονται από τον προϋπολογισμό.
Η λήψη αποφάσεων που αφορούν τις αιτήσεις ενισχύσεων παίρνει πολύ χρόνο και οι εκταμιεύσεις καθυστερούν.
Σε αυτό πρέπει να επέλθει διόρθωση.
Οι πολίτες της αΈνωσης πρέπει να απολαμβάνουν καλές και αποτελεσματικές υπηρεσίες.
Αυτό είναι απαραίτητο για την επίτευξη των στόχων των προγραμμάτων, αλλά επίσης από την άποψη της νομιμότητας της ΕΕ.
Η άμεση ενίσχυση που απευθύνεται, μέσω των γραμμών Α του προϋπολογισμού, στους μη κυβερνητικούς και πολιτιστικούς οργανισμούς, που προασπίζουν τα συμφέροντα της Ευρώπης, δημιούργησε και αυτή τη φορά έντονα πάθη παρά το ότι ήταν περιορισμένη.
Στην Επιτροπή Πολιτισμού προσπαθήσαμε να παραμείνουμε στα πλαίσια των προταθέντων κονδυλίων, προκειμένου να μπορέσουμε οι ίδιοι να θέσουμε τις προτεραιότητές μας, όπως αρμόζει σε ειδική επιτροπή.
Σε αυτό δεν είχαμε πλήρη επιτυχία.
Ούτε όμως και η Επιτροπή Προϋπολογισμών δεν επέδειξε πλήρη σεβασμό στις προτεραιότητές μας, αλλά ευτυχώς αύξησε ελαφρώς τις πιστώσεις.
Σημασία έχει να παρατηρήσουμε ότι η Επιτροπή Προϋπολογισμών αντιμετώπισε θετικά την αίτηση της Επιτροπής Πολιτισμού να λάβουμε από την Επιτροπή αναφορά για την έως τώρα χρηματοδότηση των οργανισμών, προκειμένου να μπορέσουμε να δημιουργήσουμε πιο δίκαιους και διαφανείς κανόνες παιχνιδιού για τη χρηματοδότηση των οργανισμών.
Θέλω επίσης να επιστήσω την προσοχή στη χρηματοδότηση του Euronews.
Τόσο η Επιτροπή Πολιτισμού όσο και η Επιτροπή Προϋπολογισμών θεωρούν σημαντικό το να διασφαλισθεί η εν λόγω χρηματοδότηση στα σημερινά της επίπεδα.
Ευελπιστώ ότι η βούληση του Κοινοβουλίου θα ληφθεί υπόψη στις διαβουλεύσεις ανάμεσα στην Επιτροπή και το Euronews.
Κύριε Πρόεδρε, αξιότιμε Επίτροπε, κύριε Πρόεδρε του Συμβουλίου, ο προϋπολογισμός καθορίζει το πρόσωπο της Ευρώπης.
Πρόκειται για τη σημαντικότερη μορφή έκφρασης των προτεραιοτήτων της Ευρωπαϊκής Ένωσης και το Ευρωπαϊκό Κοινοβούλιο χρησιμοποιεί τον προϋπολογισμό για να μπορέσει να υλοποιήσει τα ιδανικά του.
Δυστυχώς, χρόνο με το χρόνο, τα κράτη μέλη μετέθεσαν το πρόβλημα της βοήθειας για τη Βοσνία και το Κοσσυφοπέδιο στην Ευρωπαϊκή Ένωση.
Όλα αυτά απέβαιναν βεβαίως σε βάρος της ευρωπαϊκής βοήθειας προς τις φτωχότερες χώρες.
Το Κοινοβούλιο προσπαθούσε κάθε χρόνο να υπερασπιστεί τα συμφέροντα των φτωχότερων χωρών στον ευρωπαϊκό προϋπολογισμό με κάποια επιτυχία, που δεν ήταν όμως αυτή που θα έπρεπε.
Η Ευρωπαϊκή Επιτροπή δεν κατόρθωσε να αντεπεξέλθει στη διεύρυνση των προτεραιοτήτων, με αποτέλεσμα να προκύψουν απαράδεκτες καθυστερήσεις στην εκπλήρωση των υποχρεώσεων, οι οποίες ανελήφθησαν υπό την πίεση ολοένα και μεγαλύτερων προϋπολογισμών για την εξωτερική βοήθεια και για διάφορες συνεργατικές επιχειρήσεις.
Σήμερα, εξετάζουμε τον προϋπολογισμό του 2001 με ζωντανές τις εικόνες του λαού της Σερβίας στη μνήμη μας.
Δεν χωρεί αμφιβολία ότι η Ευρωπαϊκή Ένωση πρέπει να συμβάλλει σημαντικά στην ανοικοδόμηση της Σερβίας και, κατ' αυτό τον τρόπο, στη σταθεροποίηση των Βαλκανίων.
Η επιδίωξη της ειρήνης και της σταθερότητας μέσω της συνεργασίας είναι ιστορικό καθήκον.
Όμως, η Ευρώπη είναι η ίδια υπεύθυνη γι' αυτό που πρέπει να γίνει για να προστεθεί η Σερβία στη δημοκρατική κοινότητα.
Δεν μπορούμε και δεν πρέπει να επιβαρύνουμε με το κόστος αυτό τις φτωχότερες χώρες.
Η Ευρώπη, λειτουργώντας ως παγκόσμιος παράγοντας, πρέπει σήμερα να συμβάλει και αυτή στον περιορισμό της φτώχειας.
Δεν πρόκειται για μια κατάσταση επιλογής του ενός ή του άλλου, γιατί το μόνο που μπορούμε να πούμε είναι και το ένα και το άλλο.
Βοήθεια στη Σερβία και στα Βαλκάνια και βοήθεια στις φτωχότερες χώρες.
Τι συνέπειες έχει αυτό για τον προϋπολογισμό του 2001;
Το 1999 επεστράφησαν 3,2 εκατομμύρια ευρώ στα κράτη μέλη επειδή δεν μπόρεσαν να διατεθούν.
Ακόμα και με τις πιο γενναιόδωρες εκτιμήσεις των ποσών που χρειαζόμαστε για το Κοσσυφοπέδιο και τη Σερβία το 2001, δεν πρόκειται να υπερβούμε το ποσό των 3,2 εκατομμυρίων ευρώ.
Συνεπώς, έχουμε τους πόρους.
Κατ' αυτό τον τρόπο, το θέμα του προϋπολογισμού μπορεί να αναχθεί στις καθαρά πολιτικές του διαστάσεις και στις ειλικρινείς πολιτικές εκτιμήσεις που πρέπει να επακολουθήσουν το θέμα που πρέπει να μας απασχολήσει είναι η αποτελεσματικότητα της βοήθειας.
Εάν δεν θέλουμε να ασκήσουμε μια συμβολική πολιτική, πρέπει να σκεφτούμε και να δράσουμε σύμφωνα με τα αποτελέσματα που επιδιώκουμε.
Το θέμα δεν είναι τι ποσά προβλέπουμε, αλλά αν τα χρήματά μας φθάνουν στο μέρος που πρέπει και έχουν τον αντίκτυπο που θέλουμε.
Εδώ όμως έχουμε ένα μεγάλο πρόβλημα.
Η Επιτροπή εδώ και χρόνια δεν είναι σε θέση να διαθέσει τα κονδύλια που προβλέπουμε στον προϋπολογισμό.
Όσον αφορά τη βοήθεια στις χώρες της Μεσογείου, για παράδειγμα, έχουμε μια καθυστέρηση που αφορά τους προϋπολογισμούς πολλών ετών.
Η Επιτροπή εφαρμόζει τώρα τη μέθοδο του προϋπολογισμού βάσει δραστηριοτήτων (activity based budgeting) με την οποία υποτίθεται ότι μπορούν να προληφθούν παρόμοια προβλήματα.
Στην ουσία, η μέθοδος προϋπολογισμού βάσει δραστηριοτήτων (activity based budgeting) πρέπει να σημαίνει ότι για κάθε θέση του προϋπολογισμού θα καθορίζονται τα κονδύλια που είναι απαραίτητα για την εκτέλεσή της.
Στη συνέχεια, Πρόεδρε, εφόσον είμαστε βέβαιοι ότι τα κονδύλια που προβλέπουμε θα διατεθούν πραγματικά, πρέπει να διερωτηθούμε αν η βοήθεια καταφθάνει σε εκείνους που τη χρειάζονται περισσότερο.
Είμαι της άποψης ότι πρέπει να αλλάξουμε τρόπο σκέψης.
Ο προϋπολογισμός που καθορίζουμε πρέπει να αποτελεί αντανάκλαση των προτεραιοτήτων μας, να είναι κατανοητός για τους πολίτες και προσανατολισμένος στο αποτέλεσμα.
Για το λόγο αυτό, προτείναμε να συμπεριληφθούν συγκεκριμένοι στόχοι στις θέσεις του προϋπολογισμού στις οποίες απαιτείται κάτι τέτοιο.
Έτσι θα γνωρίζουμε ποιοι τομείς πρέπει κατά τη γνώμη μας να επωφεληθούν από τη βοήθεια η οποία προβλέπεται σε ορισμένες περιοχές.
Γι' αυτό και φροντίσαμε να διπλασιαστεί η βοήθεια για την εκπαίδευση και την προστασία της υγείας και αυτό είναι απαραίτητο, Πρόεδρε, προκειμένου η βοήθεια να φθάσει στους ανθρώπους που τη χρειάζονται περισσότερο.
.
(ES) Κύριε Πρόεδρε, θα ήθελα να ζητήσω από το Κοινοβούλιο, εξ ονόματος της Επιτροπής για τα Δικαιώματα της Γυναίκας και τις Ίσες Ευκαιρίες, την υποστήριξή του για την οριστική έγκριση των τροπολογιών που ενέκρινε ήδη η Επιτροπή Προϋπολογισμού.
Δεν είναι ακριβώς αυτό που είχαμε ζητήσει.
Σε ορισμένες περιπτώσεις ελαττώθηκε το ποσό που είχαμε ζητήσει, αλλά συνολικά είμαστε ευχαριστημένοι, επειδή πιστεύουμε ότι θα διατηρηθεί η μέριμνα για τη διευκόλυνση της προαγωγής της γυναίκας και της ισότητας των ευκαιριών, με τα ακόλουθα μέτρα:
Ενημερωτικές ενέργειες σχετικά με την κοινή γεωργική πολιτική - όπου η γυναίκα διαδραματίζει σημαντικότατο ρόλο, μια εργασία μη αναγνωρισμένη - στο πλαίσιο του προγράμματος EQUAL που αποσκοπεί στη διευκόλυνση της απασχόλησης της γυναίκας στην κοινοτική στρατηγική για την ισότητα των ευκαιριών - μια έκθεση που εξετάσαμε χθες- και που σήμερα, δυστυχώς, επιστράφηκε στην επιτροπή.
Την ένταξη της γυναίκας στην κοινωνία των πληροφοριών, πράξη τεράστιας σημασίας για το μέλλον.
Την οικονομική βοήθεια των γυναικών στις χώρες της Κεντρικής και Ανατολικής Ευρώπης, στις χώρες του MEDA.
Τον αγώνα ενάντια στον σεξουαλικό τουρισμό σε τρίτες χώρες, όπου υπάρχει ένα τεράστιο πρόβλημα που θίγει ιδιαίτερα τις γυναίκες.
Την προβολή και υπεράσπιση των δικαιωμάτων και των θεμελιωδών ελευθεριών των γυναικών.
Επίσης, πρέπει να σκεφτούμε, ότι όλα αυτά συνδέονται με τον αγώνα εναντίον της βίας στο σπίτι, που πραγματοποιείται μέσω του προγράμματος DAPHNE.
Θα επιθυμούσαμε να εγκριθούν όλες αυτές οι τροπολογίες.
Ελπίζουμε να εγκριθούν.
Θα ήθελα να αναφέρω και μια άλλη τροπολογία σχετικά με τις γυναικείες οργανώσεις: η επιτροπή ενέκρινε ένα ποσό για το ευρωπαϊκό λόμπι γυναικών.
Στη συνέχεια, μια ομάδα βουλευτών παρουσιάσαμε στην Επιτροπή Προϋπολογισμών μια τροποποίηση - η οποία εγκρίθηκε - για τη διεύρυνση αυτής της γραμμής του προϋπολογισμού και σε άλλες γυναικείες οργανώσεις, ώστε να δοθεί μια απόδειξη πολυφωνίας και σεβασμού όλων των απόψεων και όλων των πολιτικών ευαισθησιών που υπάρχουν στην Ευρωπαϊκή Ένωση.
Ελπίζουμε να εγκριθεί και αυτή η γραμμή.
Για αυτήν τη γραμμή του προϋπολογισμού είχαμε ζητήσει από την Επιτροπή ποσό μεγαλύτερο από αυτό που εγκρίθηκε τελικά, αλλά συνολικά, όπως είπα και πριν, είμαστε ικανοποιημένοι και περιμένουμε την τελική έγκριση.
.
(ΕΝ) Κύριε Πρόεδρε, κατά τις συζητήσεις των προηγουμένων ετών μιλούσα ως εκπρόσωπος της Επιτροπής Πολιτισμού, Νεότητας, Παιδείας, Μέσων Ενημέρωσης και Αθλητισμού, εξ ονόματος της οποίας ακούσαμε σήμερα την κ. Ιivari.
Είναι πράγματι πολύ μικρές οι πιστώσεις που δαπανώνται σ' αυτόν τον τομέα.
Υποστηρίζω πλήρως τις παρατηρήσεις που έκανε η κ. Iivari σχετικά με το θέμα αυτό.
Φέτος μιλώ εξ ονόματος της Επιτροπής Αναφορών όπου δαπανούμε ακόμη λιγότερα, εάν δαπανούμε κάτι.
Ίσως έτσι πρέπει να γίνεται.
Ασφαλώς, ως εισηγητής για τον προϋπολογισμό, δεν μπορώ να μη σχολιάσω τις καλές σχέσεις που είχαμε με τον κ. Ferber.
Απευθυνόμενος στο Σώμα αυτό το απόγευμα υποστηρίζω τα κονδύλια του προϋπολογισμού που είναι αφιερωμένα στην εργασία της Επιτροπής Αναφορών και στον Ευρωπαίο διαμεσολαβητή.
Η προάσπιση των συμφερόντων των πολιτών έναντι της εκτελεστικής εξουσίας αποτελεί μια βασική υπευθυνότητα οποιουδήποτε εκλεγμένου κοινοβουλίου.
Στην περίπτωσή μας πρέπει να διασφαλίσουμε όχι μόνο ότι η Επιτροπή σέβεται τις ευρωπαϊκές πολιτικές, αλλά και ότι τα κράτη μέλη κάνουν το ίδιο εκπληρώνοντας τις υποχρεώσεις τους προς τις Συνθήκες - κάτι που δεν είναι πάντα πρόθυμα να κάνουν.
Δεν υπάρχουν καλύτεροι θεματοφύλακες των Συνθηκών από τους ευρωπαίους πολίτες.
Ένας σημαντικός τρόπος με τον οποίο οι πολίτες μπορούν να σιγουρευτούν πως οι ανησυχίες τους θα αντιμετωπιστούν, είναι απευθυνόμενοι είτε στον Διαμεσολαβητή είτε υποβάλλοντας αναφορά στο Κοινοβούλιο.
Για μας η διαδικασία είναι πολύ φθηνή, για τον πολίτη είναι δωρεάν.
Μπορείτε να κάνετε σύγκριση με την προσφυγή στα δικαστήρια.
Προτρέπω το Σώμα να εξασφαλίσει ότι ο Διαμεσολαβητής θα έχει το απαιτούμενο προσωπικό ώστε να κάνει τη δουλειά του όπως πρέπει, καθώς και ότι η Επιτροπή Αναφορών θα έχει στη διάθεσή της τα απαιτούμενα εργαλεία για να κάνει και εκείνη σωστά τη δουλειά της.
Ειδικότερα, αυτόν τον χρόνο έχουμε ζητήσει - και πιστεύω ότι το Σώμα θα μας υποστηρίξει - να διασφαλιστεί ότι θα υπάρξουν επαρκείς πιστώσεις για να δημιουργήσουμε μια κατάλληλη αμφίδρομη βάση δεδομένων έτσι ώστε τα Μέλη, το προσωπικό και οι πολίτες να μας απευθύνουν τα παράπονά τους και να είναι σε θέση να παρακολουθούν την πορεία τους μέσω του Κοινοβουλίου.
Ήδη έχει γίνει πρόοδος.
Αυτήν τη στιγμή μόνο οι πολίτες δεν μπορούν να έχουν πρόσβαση στη βάση δεδομένων.
Ελπίζω ότι πολύ σύντομα θα τους παρασχεθεί η δυνατότητα αυτή.
Θα ήθελα να υπογραμμίσω το γεγονός ότι οι περισσότερες αναφορές έχουν σχέση με προβλήματα απάτης και κακοδιαχείρισης κοινοτικών κονδυλίων.
Θα πρέπει να είμαστε ενήμεροι γι' αυτό.
Θα ήθελα όμως να συμπληρώσω ότι δε θα πρέπει να μας διαφεύγει το γεγονός ότι η ΕΕ δαπανά μόλις το 1% του ΑΕΠ ενώ το μεγαλύτερο μέρος του το διαχειρίζονται τα κράτη μέλη.
Φαινόμενα σπατάλης και κακοδιαχείρισης του χρήματος δε θα βρούμε μόνο στα πλαίσια της ΕΕ.
Κατά τη διάρκεια των τελευταίων εβδομάδων, και μόνο στη Βρετανία, παρακολουθούσα τι έλεγαν οι εφημερίδες σχετικά με περιπτώσεις απάτης, κακοδιαχείρισης και σπατάλης στη Βρετανία: απάτες στο σύστημα κοινωνικής ασφάλισης - 4,5 δισεκατομμύρια λίρες, υπηρεσίες καταπολέμησης της διαφθοράς που διερευνούν 81 υποθέσεις συνολικού ύψους 1,4 δισεκατομμυρίων λιρών, απάτες σχετικά με τα επιδόματα στέγασης - 185 εκατομμύρια λίρες, απάτες στο σύστημα μεταφοράς χρημάτων μέσω ταχυδρομείου ή τράπεζας - 240 εκατομμύρια λίρες.
Αυτές τις περιπτώσεις τις βρήκα μέσα σ' ένα και μόνο μήνα.
Το τελευταίο σαββατοκύριακο απεκαλύφθη ότι ο Στρατηγός Abacha της Νιγηρίας είχε "ξεπλύνει" 4,5 δισεκατομμύρια λίρες μέσω τραπεζών στο Λονδίνο χωρίς οι αρμόδιες αρχές να γνωρίζουν τίποτα.
Συνεπώς, θα πρέπει να διασφαλίσουμε ότι οι ευρωπαϊκές υποθέσεις μας θα είναι σε τάξη αλλά και ο κάθε ένας ο οποίος θα εκφράζει τα παράπονα του για τα θέματα αυτά δε θα πρέπει να ξεχνά ότι δεν είναι μόνο η Ευρωπαϊκή Ένωση εκείνη που πρέπει να αντιμετωπίζει με σοβαρότητα αυτά τα ζητήματα.
Κύριε Πρόεδρε, θα ήθελα να αρχίσω υποβάλλοντας τα θερμότερα συγχαρητήριά μου στους δύο εισηγητές μας, οι οποίοι προετοίμασαν τη σημερινή συζήτηση εξ ονόματος της επιτροπής μας.
Και οι δύο έχουν κάνει εξαίρετη εργασία και, δεδομένου ότι έχω υπάρξει κι εγώ εισηγητής του προϋπολογισμού, γνωρίζω πόσο δύσκολο είναι να συντονίσει κανείς τις θέσεις άλλων.
Το περιεχόμενο της σημερινής μας συζήτησης είναι ότι θα πρέπει να χρησιμοποιήσουμε κάθε διαθέσιμη ευκαιρία που έχουμε στον προϋπολογισμό μας, ώστε να διασφαλίσουμε ότι τα ευρωπαϊκά θεσμικά όργανα μας θα είναι έτοιμα για την επόμενη φάση διεύρυνσης, τόσο όσον αφορά στη δομή των θεσμικών οργάνων όσο και στη βελτίωση της διαχείρισης των πολιτικών μας.
Στρέφομαι καταρχήν στον προϋπολογισμό του Κοινοβουλίου.
Ο εισηγητής μας κ. Ferber έχει απόλυτο δίκιο όταν υποστηρίζει ότι σ' αυτό το στάδιο θα πρέπει να αποφύγουμε να θέσουμε θέσεις στο αποθεματικό ενόψει της διεύρυνσης - το σύνθημά μας θα πρέπει να είναι "μεγαλύτερη βιασύνη αλλά με μικρότερη ταχύτητα" .
Εμείς στο Κοινοβούλιο θα πρέπει να συντονιστούμε με τα άλλα δύο θεσμικά όργανα σχετικά με το τι θα κάνουμε, όσον αφορά στη διεύρυνση, για τη μετάφραση, τη διερμηνεία, τα κτίρια και το προσωπικό και θα πρέπει να επεξεργαστούμε μεταξύ μας ένα κοινό σχέδιο.
Η διαχείριση μας θα πρέπει να είναι πολύ συνετή σχετικά με τον γλωσσικό τομέα.
Στο κάτω κάτω μιλούμε για διεύρυνση προς δέκα χώρες, όχι πέντε, και επομένως είναι αναγκαίο να έχουμε ανοιχτό πνεύμα.
Κατά δεύτερον, έχω ένα συγκεκριμένο σχόλιο για την κατηγορία 4 και για τις εξωτερικές πολιτικές μας.
Γνωρίζω ότι το θέμα αυτό θα αναφύει πολλές φορές κατά τη διάρκεια των συζητήσεών μας για τον προϋπολογισμό, θα ήθελα όμως να αναφερθώ στα σχόλια της Επιτρόπου κ. Schreyer, η οποία είπε ότι υπάρχει ένας αριθμός εργαλείων, ένας αριθμός μέσων με τα οποία μπορούμε να επιτύχουμε ό,τι ζητείται για το έτος αυτό, είτε αυτά είναι το εργαλείο της ευελιξίας ή το αρνητικό αποθεματικό, όπου ίσως θα μπορούσαμε να βρούμε τις διαθέσιμες πιστώσεις για φέτος παρά το πρόβλημα που υπάρχει σχετικά με το πως θα το επιτύχουμε αυτό στην πράξη.
Δεν θα πρέπει να ξεχνάμε ότι υπάρχουν και άλλα μέσα αντί να ζητούμε αναγκαστικά την αναθεώρηση των δημοσιονομικών προοπτικών.
Αλλά, βεβαίως, η Ομάδα μου θα είναι εκείνη που πρώτη θα πει ότι θα πρέπει να λύσουμε το συντομότερο δυνατό αυτό το πρόβλημα ώστε να διαμορφώσουμε μια μακροπρόθεσμη προοπτική σχετικά με τον τρόπο με τον οποίο θα χρησιμοποιηθεί η βοήθεια της Ευρωπαϊκής Ένωσης στα προγράμματα MEDA και CARDS.
Επιτρέψτε μου τώρα να στραφώ στη συνολική στρατηγική.
Η παρούσα είναι η πρώτη συζήτηση προϋπολογισμού εδώ και αρκετά χρόνια στην οποία δεν εμφανίζεται κάποιο σημαντικό θέμα διαφωνίας μεταξύ Κοινοβουλίου και Επιτροπής.
Το πλαίσιο συμφωνίας μεταξύ των δύο θεσμικών οργάνων βρίσκεται τώρα σε λειτουργία έστω και αν αμφισβητείται από ορισμένα μέλη.
Δεν υπάρχει σε εκκρεμότητα καμιά απαλλαγή και η διαδικασία μεταρρύθμισης η οποία ξεκίνησε από την προηγούμενη Επιτροπή κατόπιν έντονης προτροπής του Κοινοβουλίου, εξελίσσεται τώρα δυναμικά με την παρούσα Επιτροπή.
Έχει γίνει κάποια πρόοδος αλλά βεβαίως υπάρχει ακόμη πολύς δρόμος μπροστά μας.
Αυτή είναι η κατάσταση η οποία είναι καθοριστική για την προσέγγιση που κάνει η Ομάδα μου στον προϋπολογισμό του 2001.
Δεδομένου ότι πάντα υπήρξαμε στην εμπροσθοφυλακή υπέρ των αλλαγών στα ευρωπαϊκά θεσμικά όργανα, π.χ. με την υποστήριξή μας για τη μη χορήγηση απαλλαγής για τον προϋπολογισμό του 1996, είμαστε τώρα απόλυτα αποφασισμένοι να μην αφήσουμε να χαθεί η διαδικασία της μεταρρύθμισης μέσα στα μεγάλα πολιτικά θέματα που αρχίζουν και κατακλύζουν την ημερήσια διάταξη μας καθώς πλησιάζουμε στο Ευρωπαϊκό Συμβούλιο της Νίκαιας.
Συγκεντρώσαμε τις προσπάθειές μας σε τρεις συγκεκριμένους τομείς: την καλύτερη εκτέλεση του προϋπολογισμού, την πιο αποτελεσματική διαχείριση των ευρωπαϊκών πολιτικών και την επιτυχή υλοποίηση του πακέτου των μεταρρυθμίσεων με ιδιαίτερη έμφαση στις νέες θέσεις εργασίας που έχει ζητήσει η Επιτροπή.
Πριν να αναφερθώ στα ανωτέρω, μια λέξη για τη θέση των Βρετανών Συντηρητικών.
Προς μεγάλη έκπληξη πολλών στην αντιπροσωπεία μου, καθιερώσαμε ομόφωνα μια κεντρική στρατηγική στις αρχές Σεπτεμβρίου και οι 400 τροπολογίες οι οποίες κατατέθηκαν από τους συναδέλφους μου αποτέλεσαν έκπληξη για πολλούς από εμάς στην Επιτροπή Προϋπολογισμών.
Μολονότι ορισμένες τροπολογίες ήταν σωστές - π.χ. η βελτίωση του οικονομικού ελέγχου του Σώματος επί του προϋπολογισμού - πάρα πολλές είχαν καταστροφικές επιδιώξεις, όχι να εξοικονομήσουν πιστώσεις αλλά να εξοντώσουν πολύ αξιόλογες οργανώσεις όπως η Ορχήστρα Νέων της Ευρωπαϊκής Ένωσης.
Όπως αποδεικνύεται, η μετριοπαθής πλευρά του συντηρητισμού κυριάρχησε κατά μεγάλο βαθμό έναντι της πιο ιδεολογικής και μη αποδεκτής πλευράς.
Τώρα υπάρχουν περί τις 30 τροπολογίες που έχουν κατατεθεί και πάλι, πέραν των τροπολογιών για την κεντρική στρατηγική μας.
Εγώ προσωπικά δεν προσυπέγραψα καμία, καθώς κάνα δύο από αυτές εξακολουθούν να είναι υπερβολικές.
Ωστόσο, η συντριπτική πλειοψηφία της συντηρητικής αντιπροσωπείας επιθυμεί να παίξει έναν εποικοδομητικό ρόλο στην ευρωπαϊκή διαδικασία - και όχι όπως κάνα δύο μέλη που το μόνο που σκέφτονται είναι πώς να διαλύσουν ό,τι έχει επιτευχθεί.
Τα παραπάνω με φέρνουν στην πολιτική της Ομάδας μου, διότι αυτό που θέλουμε στο βάθος είναι να ωφελήσουμε τον ευρωπαίο πολίτη.
Θέλουμε να εξασφαλίσουμε ότι οι πιστώσεις που εγγράφονται στον προϋπολογισμό για συγκεκριμένους σκοπούς θα δαπανώνται όπως πρέπει και δεν θα συσσωρεύονται χρόνο με τον χρόνο.
Αυτός είναι ο λόγος για τον οποίο έχουμε ζητήσει από την Επίτροπο τη διαμόρφωση στρατηγικής για την αντιμετώπιση της συσσώρευσης των καθυστερούμενων πληρωμών, ιδιαίτερα όσον αφορά στις εξωτερικές πολιτικές, μέχρι το τέλος του 2003.
Ελπίζω ότι και το Συμβούλιο δεν θα διαφωνήσει με τη στρατηγική αυτή.
Η στρατηγική αυτή συμπεριλαμβάνει έναν περιορισμό στη χρονική διάρκεια των αναλήψεων υποχρεώσεων για τον οποίο θα χρειάζεται η σύμφωνη γνώμη του Συμβουλίου.
Κύριε Πρόεδρε του Συμβουλίου, η ομάδα μου θα μπορούσε να περιλάβει περισσότερες πληρωμές στον προϋπολογισμό, εάν ήμασταν βέβαιοι ότι θα υπήρχε καλύτερη διαχείριση των πολιτικών.
Δεύτερον, έχουμε δημιουργήσει αποθεματικά σε διάφορα τμήματα του προϋπολογισμού όπου πιστεύουμε ότι η διαχείριση των διαθέσιμων κονδυλίων εμφανίζει αδυναμίες, συγκεκριμένα εγγράφοντας μεγάλα ποσά για την εξωτερική πολιτική, το τελικό ύψος των οποίων θα συμφωνηθεί μεταξύ των δύο σκελών της αρμόδιας επί του προϋπολογισμού αρχής επί τη βάσει της αρχής του αποθεματικού εκτέλεσης.
Πιστεύουμε ότι αυτό είναι μια καλή ιδέα καθόσον εάν διαπιστωθεί ότι τα πράγματα κυλάνε καλά τότε οι πιστώσεις τοποθετούνται εκεί.
Δεν εγγράφει κανείς τις πιστώσεις σε προγράμματα τα οποία δε λειτουργούν αποτελεσματικά.
Τρίτον, κάτι που συνδέεται με τα παραπάνω, είναι το αίτημα για περισσότερες θέσεις προσωπικού.
Κατανοούμε ότι υπάρχει ανάγκη για περισσότερο προσωπικό αλλά εκείνο που έχει μεγαλύτερη βαρύτητα για μας είναι να μην εγκρίνουμε αυτό το αίτημα μέχρις ότου προχωρήσει αρκετά η διαδικασία μεταρρύθμισης των οργάνων.
Είναι πολύ δύσκολο να φανταστεί κανείς πώς οι περισσότερες θέσεις προσωπικού θα λύσουν το πρόβλημα του συστήματος διοίκησης και διαχείρισης, όταν αυτό περιλαμβάνει ακόμη απηρχαιωμένες και πολύπλοκες διαδικασίες στην αντιμετώπιση των διαφόρων προγραμμάτων, τόσο στην Επιτροπή όσο και στο Συμβούλιο.
Η κ. Schreyer έκανε μια ενδιαφέρουσα πρόταση, την οποία θα πρέπει να εξετάσουμε, σχετικά με την ιδέα για ένα αποθεματικό εκτέλεσης στην κατηγορία 5, έτσι ώστε να δημιουργηθούν ορισμένες θέσεις εργασίας και να δημιουργήσουμε ακόμη περισσότερες, καθώς θα εξελίσσεται η διαδικασία μεταρρύθμισης.
Αυτός είναι ο λόγος για τον οποίο έχουμε ζητήσει τριμερή διάσκεψη αμέσως μετά την ολοκλήρωση της ανάγνωσης, ώστε να ασχοληθούμε με την ουσία των συζητήσεων.
Η μεγαλύτερη αποτελεσματικότητα μέσα στην Επιτροπή και η πιο αποτελεσματική διαχείριση των πολιτικών κατά τη διάρκεια των τρεχουσών δημοσιονομικών προοπτικών, θα δημιουργήσει μεγαλύτερη εμπιστοσύνη στον ευρωπαίο πολίτη ότι οι φόροι του αξιοποιούνται και θα αποτελέσει τον μόνο τρόπο να διασφαλίσουμε ότι η ΕΕ μπορεί να επιτύχει τον ευρύτερο στόχο της παγίωσης εντός των ορίων της μετά το Ευρωπαϊκό Συμβούλιο της Νίκαιας και την προοδευτική διεύρυνση προς τα ανατολικά.
Επιζητούμε την αποκατάσταση της εμπιστοσύνης των πολιτών στα θεσμικά μας όργανα.
Τα συμφέροντα της Ευρώπης δεν εξυπηρετούνται με μια αδύναμη Επιτροπή και ένα ασταθές Κοινοβούλιο.
Αντιθέτως, θα πρέπει να εργασθούμε για ένα Κοινοβούλιο το οποίο θα αγωνίζεται για διαφάνεια, αποδοτικότητα και αποτελεσματικό δημοκρατικό έλεγχο των ευρωπαϊκών θεσμικών οργάνων.
Ευχαριστώ πολύ, κύριε Elles.
Είχατε, όντως, πέντε λεπτά.
Αν και δεν το ξέρετε, είχατε παραχωρήσει γενναιόδωρα δύο λεπτά στον κ. Bourlanges.
Σε κάθε περίπτωση, η Προεδρία θέλησε να επιβραβεύσει όχι μόνο την ευγλωττία σας, αλλά και την καλή σας πίστη, επειδή ήμαστε βέβαιοι ότι ήσαστε πεπεισμένος ότι διαθέτατε επτά λεπτά.
Κύριε Πρόεδρε, κυρία Επίτροπε, κύριε Πρόεδρε του Συμβουλίου, θα ήθελα καταρχάς να ευχαριστήσω θερμά τους τέσσερις εισηγητές που προετοίμασαν τη σημερινή εργασία μας.
Έκαναν πράγματι εξαιρετική δουλειά.
Πιστεύω πως αυτό θα πρέπει να αναγνωριστεί και στην Ολομέλεια!
Αισθανόμαστε χαρά που βρήκαμε έτοιμη μια βάση διαπραγμάτευσης και ένα περιβάλλον διαπραγμάτευσης, κυρίως με το Συμβούλιο - μετά τις εντάσεις και τις συνακόλουθες δυσχέρειες που είχαμε να αντιμετωπίσουμε πέρυσι - που μας επιτρέπουν να εργαστούμε αποφασιστικά και επί της ουσίας χωρίς να καταφεύγουμε στα χαρακώματα, αλλά προσπαθώντας να επιλύουμε πραγματικά τα προβλήματα που βρίσκονται μπροστά μας.
Σε αρκετά σημεία όμως πρέπει να λέγεται η αλήθεια και στον φορολογούμενο και σε εκείνον που μας ακούει, ώστε να έχει την πραγματική εικόνα των συνθηκών κάτω από τις οποίες εργαζόμαστε.
Το Κοινοβούλιο αυτό είχε αποδείξει επανειλημμένα κατά τα προηγούμενα έτη ότι η απόλυτη λιτότητα αποτελεί τη βάση των εργασιών του.
Είναι εξωπραγματικό να ισχυριζόμαστε ότι το μόνο που μας ενδιαφέρει είναι να δαπανούμε όσο το δυνατόν περισσότερα.
Δεν είναι αυτή η προσέγγισή μας!
Κύριε Πρόεδρε του Συμβουλίου, αν κοιτάξει κανείς ότι εμείς σε σχέση με τα ανώτερα όρια καταφέραμε να παραμείνουμε τα τελευταία πέντε χρόνια κατά 15 δισεκατομμύρια κάτω από αυτά, τότε θα δει ότι το Κοινοβούλιο προσπαθεί να προωθήσει όσο το δυνατόν πιο αποτελεσματικά τη χρήση των πόρων.
Συγχρόνως όμως δεν προτιθέμεθα να ξεφορτωθούμε απλά πράγματα τα οποία κατά την άποψή μας είναι αναγκαία και κατόπιν διαπραγματεύσεων με σας και την Επιτροπή έχει αναγνωριστεί η αναγκαιότητά τους, επειδή εμφανίζονται νέα θέματα στην ημερήσια διάταξη.
Δεν μπορούμε να απογοητεύσουμε ανθρώπους που μας εμπιστεύονται, επειδή περιμένουν οι επόμενοι έξω από την πόρτα.
Θα πρέπει εδώ να συλλογιστούμε πώς θα λύσουμε αυτό το πρόβλημα.
Στο παρελθόν τηρούσαμε πάντα -και σε αυτό δίνουμε μεγάλη βαρύτητα - όσα συμφωνήσαμε στο πλαίσιο της Διοργανικής Συμφωνίας και των Δημοσιονομικών Προοπτικών.
Αν αυτό το έτος φαίνεται να εμφανίζει υψηλά ποσοστά αυξήσεων, τότε πρόκειται βασικά για τον τομέα στον οποίο έχουμε λιγότερο λόγο, ο οποίος παρουσιάζει τα υψηλότερα ποσοστά αύξησης.
Και αυτός είναι ο γεωργικός τομέας.
Δεν βρίσκομαι εδώ για να διαμαρτυρηθώ.
Υπήρξε αντίστοιχη αλλαγή πολιτικής, η οποία έπρεπε να χρηματοδοτηθεί αναλόγως, και δεν διαμαρτύρομαι γι' αυτό.
Δεν μπορώ να δεχθώ όμως από τον Πρόεδρο του Συμβουλίου να έρχεται εδώ και να λέει ότι εκεί σημειώνεται υπέρμετρη αύξηση, εμείς στους εθνικούς προϋπολογισμούς μας είμαστε πιο οικονόμοι ενώ εσείς θέλετε να κάνετε όσο το δυνατόν μεγαλύτερες δαπάνες!
Αυτό δεν είναι σωστό, γιατί οι υποχρεωτικές δαπάνες αποφασίστηκαν κατά κύριο λόγο από εσάς, σημειώνοντας σημαντική αύξηση!
Αν κοιτάξει κανείς τους αριθμούς - 6,3% αύξηση στον τομέα των υποχρεωτικών δαπανών και κατά το δοκούν αύξηση της τάξεως του 0,23% στους δικούς μας τομείς - τότε θα δει ποιος πραγματικά χειρίζεται τις πιστώσεις με λιτότητα για να ασκήσει τις πολιτικές του και από πού προέρχονται οι αυξήσεις.
Το λέω αυτό με όλο τον σεβασμό προς τους υπουργούς Οικονομικών κάθε χώρας, που έθεσαν ως στόχο να απαλλάξουν τους εθνικούς τους προϋπολογισμούς από το χρέος και να περιορίσουν υποχρεώσεις του παρελθόντος, ούτως ώστε οι μέλλουσες γενεές να διατηρήσουν τις ευκαιρίες τους - λοιπόν και εμείς εδώ έχουμε υποχρεώσεις του παρελθόντος!
Δεν είμαστε σε θέση να δημιουργούμε χρέη.
Και είναι ίσως καλά έτσι.
Έχουμε όμως κατά το παρελθόν προβεί σε υποσχέσεις, εξαγγελίες και σε κοινά διατυπωμένες πολιτικές, οι οποίες θα πρέπει κάποια στιγμή να υλοποιηθούν με τη μορφή πληρωμών.
Δεν μπορεί να μιλά κανείς επί χρόνια αβίαστα για υποχρεώσεις και να τις αποδέχεται και όταν έρχεται η στιγμή των αριθμών να λέει ότι έχει ξεφύγει από τα όρια και πως θα πρέπει να γίνουν περικοπές!
Πιστεύω πως είναι πολύ σημαντικό να συνειδητοποιήσει το Συμβούλιο ότι οι πληρωμές αποτελούν υποχρεώσεις του παρελθόντος, οι οποίες βέβαια πρέπει να εκπληρωθούν.
Το θέμα των πληρωμών μπορούμε να το προσεγγίσουμε με δυο τρόπους.
Ο κ. Elles είπε πως θα μπορούσαμε να μειώσουμε τις υποχρεώσεις και να διατηρήσουμε τις πληρωμές, και κάποια στιγμή θα φθάσουμε σε μια εξισορρόπηση.
Αυτό όμως σημαίνει πως πρέπει να εξετάσουμε διεξοδικά τις πολιτικές μας και να τις μειώσουμε.
Σας λέω όμως ανοικτά ότι η βάση για τη Διοργανική Συμφωνία και τις Δημοσιονομικές Προοπτικές ήταν οι πολιτικές που συμφωνήσαμε μεταξύ μας.
Και είναι σημαντικές για μας!
Δεν ήταν σημαντικές μόνο στο παρελθόν αλλά και σήμερα κάτω από διαφορετικούς όρους ευρωπαϊκής πολιτικής, καθώς αφορούν πολλά πράγματα.
Θέλουμε λόγου χάριν να καταπολεμήσουμε την ανεργία.
Είναι εξαιρετικό το αποτέλεσμα αυτού του προϋπολογισμού να θέτει τον κοινό στόχο για την υποστήριξη των μικρομεσαίων επιχειρήσεων, οι οποίες δημιουργούν τις περισσότερες θέσεις απασχόλησης στο πλαίσιο της οικονομικής διαδικασίας στην Ευρώπη.
Εδώ θέλουμε να κάνουμε κάτι.
Βλέπουμε συγκεκριμένα ποσά στον προϋπολογισμό.
Θέλουμε να κάνουμε κάτι για την καταπολέμηση του αποκλεισμού, για να βοηθήσουμε τον ασθενέστερο των ασθενών.
Επιλέξαμε σαν μια από τις πολιτικές μας στον γεωργικό τομέα να φροντίσουμε για τη μετάβαση από την απευθείας επιδότηση στην ενισχυμένη στήριξη των γεωργικών περιοχών.
Αυτό είναι το κέντρο βάρους για μας ως Κοινοβούλιο, καθώς έχουμε δικαίωμα λόγου.
Θα φροντίσουμε για την ανάπτυξη αυτού ακριβώς του τομέα.
Φροντίσαμε φέτος να εγγραφούν όλα τα προβλεπόμενα ποσά, γιατί πρέπει να καταρτιστεί η αντίστοιχη πολιτική για τον γεωργικό τομέα και για τους ανθρώπους της υπαίθρου.
Είμαστε πρόθυμοι να συνεργαστούμε με το Συμβούλιο και με όλους τους άλλους.
Μιλώ εδώ ως σοσιαλδημοκράτης.
Λένε για τους Σοσιαλδημοκράτες ότι δεν είναι κατ' ουσίαν το κόμμα των αγροτών ή της υπαίθρου.
Στο σημείο αυτό όμως είμαστε σαφώς, γιατί πιστεύουμε στην ισότητα ευκαιριών.
Στον τομέα της εξωτερικής πολιτικής έχουμε άλλες προτεραιότητες.
Θέλουμε να καταπολεμήσουμε την ανέχεια σε όλο τον κόσμο.
Θέλουμε να προωθήσουμε διαδικασίες εκδημοκρατισμού και θέλουμε μια ισορροπημένη σχέση ανάμεσα στους κλασικούς χώρους της εξωτερικής πολιτικής που έχουμε μπροστά μας.
Για μας η εποικοδομητική προσέγγιση της διεύρυνσης προς ανατολάς και η καλά μελετημένη και χρηματοδοτούμενη πολιτική για τη Μεσόγειο είναι αλληλένδετες.
Πρόκειται για δύο παράλληλους άξονες.
Όποιος προωθεί τη διεύρυνση προς ανατολάς πρέπει να γνωρίζει ότι η Μεσόγειος αποτελεί για μας σημαντικό τμήμα της γεωπολιτικής περιοχής, στην οποία θα πρέπει να δραστηριοποιηθούμε.
Αυτό που παρουσιάστηκε τελευταία - και δόξα τω Θεώ μας απαλλάσσει από πολλά προβλήματα, γιατί η αιτία για αυτά τα προβλήματα είναι ο εκδημοκρατισμός - είναι τα Βαλκάνια.
Αν εσείς, κύριε Πρόεδρε του Συμβουλίου, πείτε ότι πρέπει να χρηματοδοτηθεί από τους υπάρχοντες πόρους του προϋπολογισμού, επιτρέψτε μου να σας υπενθυμίσω κάτι: φέτος μόνον διαθέσαμε 200 εκατομμύρια από τους πόρους ευελιξίας καθώς και 180 εκατομμύρια από τα αποθεματικά έκτακτης ανάγκης.
Εγγράφουμε λοιπόν και διαθέτουμε μόνο για φέτος 380 εκατομμύρια νέα κονδύλια για τα Βαλκάνια.
Αυτό το πρόβλημα θα μας απασχολεί για τα επόμενα έξι, επτά χρόνια και προφανώς περισσότερο.
Αν λοιπόν δούμε ότι ήδη αυτόν τον χρόνο διαθέσαμε 380 εκατομμύρια σε νέα κονδύλια, τότε κανείς δεν μπορεί να δηλώσει ενώπιόν μου, αν υπολογίσει ότι χρειαζόμαστε λόγου χάριν για τη Σερβία 5,5 δισεκατομμύρια για τα επόμενα επτά χρόνια, ότι μπορούμε να τα βρούμε από κάπου με μαγικό τρόπο.
Αυτό δεν είναι δυνατόν!
Είμαστε πρόθυμοι να ελέγξουμε τον προϋπολογισμό μας για να δούμε πού θα μπορούσαμε να πραγματοποιήσουμε αυξήσεις αποτελεσματικότητας.
Το κάνουμε αυτό συμβαδίζοντας με τη μεταρρύθμιση της Επιτροπής, στο πλαίσιο της οποίας εξετάζουμε επίσης με ποιον τρόπο μπορούμε να καταστήσουμε πιο αποτελεσματικές τις πολιτικές μας.
Μια προσέγγιση είναι η δημιουργία αποθεμάτων.
Στη συνέχεια όμως θα πρέπει να εξετάσουμε επακριβώς με ποιον τρόπο θα προχωρήσουμε, προτού διαθέσουμε τα χρήματα.
Μια δεύτερη προσέγγιση είναι αυτή που ακολουθείτε στην Επιτροπή, το να υποστυλώνετε δηλαδή τη μεταρρύθμιση της Επιτροπής με τη διάθεση του αντίστοιχου προσωπικού, ούτως ώστε όλα τα επιπρόσθετα καθήκοντα που είχαμε ορίσει κάποια στιγμή στο παρελθόν να μπορούν να υλοποιηθούν.
Το χειρότερο που μπορεί να μας συμβεί είναι να δημιουργούμε ελπίδες και στη συνέχεια να πρέπει να τις διαψεύσουμε.
Επιτρέψτε μου εδώ σας παρακαλώ να πω κάτι ακόμα ενόψει μιας επίκαιρης συζήτησης: σε αυτό το Κοινοβούλιο συζητήθηκε τα προηγούμενα χρόνια και φέτος ότι σε περίπτωση φυσικών καταστροφών οι πληγέντες θα λαμβάνουν υποστήριξη από τον προϋπολογισμό του Ευρωπαϊκού Κοινοβουλίου.
Θα πω ξεκάθαρα ότι θεωρώ τρομερό να δίνουμε την εντύπωση σε ανθρώπους που έχουν πληγεί από φυσικές καταστροφές ότι μπορούμε να λύσουμε όλα τα προβλήματα που τούς δημιουργεί αυτή την κατάσταση.
Αν εδώ εγγράψουμε μόνο κάποια εκατομμύρια - δεν μπορούν να είναι και περισσότερα - τότε θα τους προσφέρουμε το καρότο και όταν αυτοί οι άνθρωποι τα χρειαστούν πραγματικά, θα τους τα πάρουμε πάλι πίσω.
Μετά από μια-δυο καταστροφές που θα σημειώνονταν από τις αρχές του χρόνου θα τους λέγαμε στο τέλος του χρόνου μόνο: δυστυχώς δεν έχουμε τίποτε άλλο για σας!
Στους ανθρώπους στη Βόρεια Ιταλία που χρειάζονται τώρα βοήθεια και που θα προσέφευγαν στην Ευρώπη για βοήθεια, θα έπρεπε να πούμε ότι λυπούμαστε, αλλά δεν μπορούμε να κάνουμε τίποτα, γιατί δώσαμε ήδη τον Ιανουάριο, τον Φεβρουάριο ή τον Μάιο!
Για μένα αυτό είναι ανευθυνότητα!
Έτσι δεν θα παίρνουν στα σοβαρά την Ευρώπη!
Αν κάνουμε εξαγγελίες, αν υποσχόμαστε κάτι, αν λέμε ότι θέλουμε και μπορούμε να βοηθήσουμε, τότε θα πρέπει να μπορούμε να το κάνουμε.
Προς αυτή την κατεύθυνση πρέπει να διαμορφώσουμε και τις ανάλογες πολιτικές μας δομές.
Οφείλουμε να ελέγχουμε αυτά που ορίζουμε σαν επίκεντρα της πολιτικής μας και να συνεργαζόμαστε για την συστηματική χρηματοδότηση των σχεδίων μας.
Ως σοσιαλιστές προσφέρουμε ευθέως τη συνεργασία μας.
Χαίρομαι για τις επικείμενες συνομιλίες με την Επιτροπή και το Συμβούλιο και ευελπιστώ ότι θα έχουμε θετικά αποτελέσματα για τους πολίτες της Ευρώπης!
Κύριε Πρόεδρε, η κ. Jutta Haug και ο κ. Markus Ferber επετέλεσαν μεγάλο έργο καταρτίζοντας το σχέδιο προϋπολογισμού της ΕΕ για το επόμενο οικονομικό έτος.
Θέλω να τους συγχαρώ και συγχρόνως να τους ευχαριστήσω για την εποικοδομητική συνεργασία.
Παρομοίως θέλω να ευχαριστήσω την κ. Rόhle και τον κ. Colom i Naval καθώς και ιδιαιτέρως τον πρόεδρο της επιτροπής κ. Terence Wynn.
Ο προϋπολογισμός του οικονομικού έτους 2001 είναι ο δεύτερος προϋπολογισμός της τρέχουσας προγραμματικής περιόδου.
Αυτός αποτελεί συνέχεια της δημοσιονομικής πολιτικής, την οποία σχεδιάσαμε σε γενικές γραμμές στη Διοργανική Συμφωνία έναν ολόκληρο χρόνο πριν.
Η δική μου Ομάδα είναι ικανοποιημένη για το ότι στην κατάρτιση του προϋπολογισμού τηρήθηκε αυστηρή δημοσιονομική πειθαρχία.
Είναι σωστό το ότι η επιτροπή έθεσε ειδικότερα το κέντρο βάρους στη μείωση των καθυστερούμενων πιστώσεων υποχρεώσεων.
Υφίστανται καθυστερούμενες πληρωμές περίπου ενός έτους για τους πόρους των Διαρθρωτικών Ταμείων και ακόμη και οκτώ ετών για το πρόγραμμα MEDA.
Η διαχείριση της ΕΕ υπήρξε απαράδεκτα ισχνή, διότι, επί παραδείγματι, την περασμένη άνοιξη επιστράφηκαν στα κράτη μέλη περίπου τρία δισεκατομμύρια ευρώ αχρησιμοποίητοι πόροι.
Κύριε Πρόεδρε, στο επίκεντρο του προϋπολογισμού έχουν τεθεί η παιδεία και ο πολιτισμός, η απασχόληση και η προώθηση της επιχειρηματικής δράσης των μικρών και μεσαίου μεγέθους επιχειρήσεων.
Είμαστε ικανοποιημένοι με το σχήμα αυτό.
Η τεράστια ανεργία αποτελεί τη στιγμή αυτή τη χειρότερη πληγή της ΕΕ.
Για τον λόγο αυτό ενδείκνυται η αύξηση της τόσο σημαντικής χρηματοδότησης για πρωτοβουλίες κατά της ανεργίας.
Στην μείωση της ανεργίας στοχεύει επίσης η ενίσχυση των μικρών και μεσαίων επιχειρήσεων, διότι αυτές ακριβώς δημιουργούν πλέον αποτελεσματικά νέες θέσεις εργασίας.
Τα πιο δύσκολα προβλήματα στον νέο προϋπολογισμό εντοπίζονται στις εξωτερικές δράσεις.
Κύριο αίτιο αποτελεί η Ατζέντα 2000 η οποία περιέχει ελάχιστους πόρους για την ανοικοδόμηση της περιοχής των Βαλκανίων.
Η περιοχή των Βαλκανίων υπήρξε επί αιώνες η μπαρουταποθήκη της Ευρώπης και έτσι είναι και σήμερα.
Στο Βερολίνο ωστόσο εγγράψαμε για την ανάπτυξη της περιοχής αυτής μόνο 1 850 εκατομμύρια ευρώ, ενώ την προηγούμενη περίοδο χρησιμοποιήσαμε 4 500 ευρώ.
Το Συμβούλιο μείωσε τους πόρους για τα Βαλκάνια κατά 200 εκατομμύρια ευρώ εντούτοις μπροστά μας έχουμε ένα τεράστιο έργο ανοικοδόμησης στα ίχνη των βομβαρδισμών του ΝΑΤΟ.
Εάν η ΕΕ και τα κράτη μέλη σκοπεύουν να τηρήσουν την υπόσχεσή τους για την ανοικοδόμηση των Βαλκανίων, αυτό θα πρέπει να φαίνεται επίσης στη χρηματοδότηση και όχι μόνο στις δηλώσεις.
Ο πόλεμος των Βαλκανίων, οι επί μήνες βομβαρδισμοί και η τεράστια καταστροφή που ακολούθησε θα γίνουν τα αίτια της πικρίας και του μίσους ανάμεσα στους κατοίκους της περιοχής για πολλές γενεές, εάν επιπλέον η ΕΕ δεν αναλάβει την ευθύνη της για την ανοικοδόμηση.
Η Επιτροπή Προϋπολογισμών τοποθετήθηκε εποικοδομητικά έναντι της χρηματοδότησης.
Επιθυμεί να ξεκινήσει τις διαβουλεύσεις με το Συμβούλιο οπότε και θα αξιοποιηθούν όλες οι δυνατότητες που προσφέρει η Διοργανική Συμφωνία για την επίλυση των προβλημάτων.
Η επιτροπή επιδιώκει επίσης ένα πολυετές χρηματοδοτικό πλαίσιο τόσο επί του προγράμματος CARDS όσο και επί του προγράμματος MEDA.
Αυτό θα ελάττωνε την ετήσια διαμάχη, η οποία τα δύο τελευταία χρόνια έχει σημαδέψει την κατάρτιση του προϋπολογισμού της ΕΕ.
Αξιότιμε κύριε Πρόεδρε, μαζί με τις παρατηρήσεις αυτές θέλω εκ μέρους της Ομάδας μου να υποστηρίξω τη γραμμή κατεύθυνσης της Επιτροπής Προϋπολογισμών για τον προϋπολογισμό του επόμενου έτους.
Κύριε Πρόεδρε, κυρίες και κύριοι, θα ήθελα κι εγώ από την πλευρά μου να συγχαρώ τους εισηγητές!
Η Ομάδα μας θα υποστηρίξει τις προτάσεις τους σε μεγάλο βαθμό.
Ωστόσο είμαστε ενάντιοι στη στρατηγική της Ομάδας της Ευρωπαϊκής Ενωτικής Αριστεράς που πρότεινε απροσδόκητα χθες στην Επιτροπή Προϋπολογισμών να απορριφθεί ο προϋπολογισμός.
Δεν θεωρούμε τη στρατηγική αυτή πολιτικά σοβαρή, δεδομένων των επειγόντων προβλημάτων στη Σερβία και στο Κοσσυφοπέδιο.
Αν και συμμεριζόμαστε σε πολλά σημεία την κριτική προς το Συμβούλιο, πρέπει να διαπιστώσουμε πως θα ήταν μια πολιτική αντιπαράθεση που δεν επιτρέπεται να μεταφερθεί αλλού και η οποία θα υπονόμευε την αξιοπιστία των ευρωπαϊκών θεσμών.
Ο προϋπολογισμός του 2001, όπως και ο προϋπολογισμός του προηγούμενου έτους, αντιμετώπιζε άλυτα, σχεδόν, προβλήματα: αφενός την πίεση της παγίωσης της λιτότητας, όπως είχε αποφασιστεί στο πλαίσιο της Διοργανικής Συμφωνίας για να διασφαλιστεί η χρηματοδότηση της διεύρυνσης, και αφετέρου την επείγουσα ανάγκη χρηματοδότησης του Συμφώνου Σταθερότητας για τα Βαλκάνια.
Αυτά τα αλληλοσυγκρουόμενα προβλήματα εντείνονται κατά τη γνώμη μας από την πολιτική του Συμβουλίου να υπόσχεται αλόγιστα σε όλους βοήθεια και να εντείνει ακόμη περισσότερο τις εσωτερικές αντιπαραθέσεις μέσω τις έγκρισης κονδυλίων, χωρίς να εξετάζει τη χρηματοδότηση με σοβαρότητα και υπευθυνότητα.
Αυτή την εικόνα δίνει η πολιτική του Συμβουλίου σε πολλούς που τη βλέπουν από έξω.
Από την άλλη πλευρά, αναμένεται από το Κοινοβούλιο να χρηματοδοτεί αυτές τις υποσχέσεις αντιμετωπίζοντας συνεχώς νέες περικοπές.
Έτσι υπονομεύεται συστηματικά το πεδίο δράσης του Κοινοβουλίου όσον αφορά τον προϋπολογισμό.
Γινόμαστε σε τελική ανάλυση οι διεκπεραιωτές των αποφάσεων του Συμβουλίου.
Αυτό δεν μπορεί να συνεχιστεί κατά τη γνώμη μας.
Η λύση, ωστόσο, δεν είναι απλή.
Είναι γεγονός ότι ο επερχόμενος γύρος της διεύρυνσης θα υποβάλει την κοινότητα σε μια σκληρή δοκιμασία.
Η χρηματοδότηση είναι μια πράξη εξισορρόπησης μεταξύ αναγκαιοτήτων - αναγκών χρηματοδότησης στα νέα κράτη μέλη και δυνατοτήτων χρηματοδότησης των χορηγών χωρών - και οι δημόσιοι πόροι είναι περιορισμένοι.
Είναι σαφώς απαραίτητη η φειδωλή οικονομική διαχείριση, αυτήν υποστηρίζουμε, και δεν θα πρέπει να κοροϊδευόμαστε περισσότερο.
Γνωρίζουμε επίσης ότι πολλά έργα και προγράμματα περιέπεσαν σε απαξία επειδή δεν είναι ικανοποιητική η εκκαθάριση.
Χρειαζόμαστε επειγόντως μια μακροπρόθεσμη και μεσοπρόθεσμη στρατηγική για να μην αντιπαραθέτουμε σημαντικές πρωτοβουλίες όπως το MEDA και το Σύμφωνο Σταθερότητας για τα Βαλκάνια.
Φοβόμαστε ότι η παρούσα πρόταση του Κοινοβουλίου, την οποία στηρίζουμε σε μεγάλο βαθμό, εμπεριέχει αυτόν τον κίνδυνο.
Φοβόμαστε ότι το αποθεματικό ευελιξίας δεν θα χρησιμοποιηθεί σε ορισμένες περιπτώσεις για τη χρηματοδότηση του MEDA, αλλά τελικά για την ισοσκέλιση των περαιτέρω αναγκών χρηματοδότησης της Σερβίας.
Ευελπιστούμε ότι μέσα στις επόμενες εβδομάδες θα αναπτύξουμε μια κοινή στρατηγική για την αντιμετώπιση αυτού του θέματος.
Χρειαζόμαστε επίσης επειγόντως μια κοινή στρατηγική για τη βελτίωση της διαχείρισης.
Αυτό προϋποθέτει ανάλογους πόρους σε προσωπικό, κι αυτό είναι ένα ακόμα σημείο όπου επικρίνουμε τις πλειοψηφικές αποφάσεις της επιτροπής.
Φοβούμαστε ότι η πλειοψηφία της επιτροπής υπέπεσε σε λάθος.
Οι απαιτήσεις για καλύτερη απόδοση εμπεριέχουν και περισσότερο προσωπικό.
Κατά την άποψή μας, το να συνδέεται η απαίτηση για καλύτερη απόδοση με την απαίτηση να τίθεται συγχρόνως προσωπικό σε εφεδρεία είναι κάτι που δεν μπορεί να υποστηριχθεί δημοσίως.
Πέραν τούτου, επικρίνουμε και τις αποφάσεις στο χώρο του LIFE.
Εδώ ευελπιστούμε ότι η πλειοψηφία του Κοινοβουλίου θα αλλάξει γνώμη την Πέμπτη και θα ψηφίσει ανάλογα, ούτως ώστε να βγάλουμε πάλι το LIFE από την εφεδρεία.
Επομένως, θα ήθελα να πω ολοκληρώνοντας ότι θα θέλαμε να ευχαριστήσουμε τους εισηγητές, τον κ. Ferber και την κ. Haug για την καλή δουλειά τους, αλλά υπάρχουν δυο-τρία σημεία στα οποία έχουμε διαφορετική άποψη και τα οποία όμως ελπίζουμε ότι θα ξανασυζητηθούν.
Προπάντων καλούμε την πλειοψηφία του Κοινοβουλίου να ξανασκεφθεί προσεκτικά κατά πόσον το προσωπικό - δηλαδή και οι 400 θέσεις - θα πρέπει να τεθούν σε εφεδρεία ή αν θα ψηφίσουν διαφορετικά.
Κύριε Πρόεδρε, κυρία Επίτροπε, κύριε Προεδρεύοντα του Συμβουλίου, όπως γνωρίζετε η Ομάδα μου έχει αποφασίσει ομόφωνα να καταθέσει πρόταση απόρριψης του σχεδίου του προϋπολογισμού για το 2001.
Η πρωτοβουλία αυτή είναι πολύ ασυνήθιστη, κυρίως σε διαδικασία πρώτης ανάγνωσης, και πολύ άχαρη, αφού δεν μπορεί, στις παρούσες συνθήκες, να κερδίσει την υποστήριξη της πλειοψηφίας.
Την αναλάβαμε όμως με πλήρη επίγνωση.
Για ποιο λόγο;
Όλοι και όλες πρέπει να έχουμε συνείδηση της κατάστασης: αν δεν ανατρέψουμε την εξαιρετικά περιοριστική στρατηγική που χαρακτηρίζει το σχέδιο του προϋπολογισμού, το 2001 θα καταλήξουμε να μην μπορούμε να ανταποκριθούμε στις δεσμεύσεις που έχουμε αναλάβει έναντι των εταίρων μας στα Βαλκάνια, στη Νότια Μεσόγειο και τις υπόλοιπες αναπτυσσόμενες περιοχές του κόσμου.
Θα υποχρεωθούμε να επιλέξουμε, τρόπον τινά, μεταξύ των τριών αυτών προτεραιοτήτων, όλες εξίσου θεμιτές και εξίσου πιεστικές, γεγονός, κατά τη γνώμη μας, απαράδεκτο.
Η επιλογή του Συμβουλίου να περικόψει το ένα τέταρτο των προβλεπομένων πιστώσεων για τα Βαλκάνια πριν ακόμα από τις αλλαγές στη Σερβία, να περικόψει κατά 150 εκατομμύρια ευρώ τις πιστώσεις υπέρ της ευρω-μεσογειακής συνεργασίας, να μειώσει γενικότερα όλες τις πιστώσεις της συνεργασίας με τις χώρες του Νότου, μας οδηγεί αναπόφευκτα σ' αυτό το αδιέξοδο.
Πώς είναι δυνατόν να υποδεχόμαστε με επισημότητα τον Πρόεδρο Κοστούνιτσα στο Συμβούλιο του Μπιαρρίτς, να συγκαλούμε στη Μασσαλία έκτακτο Συμβούλιο αφιερωμένο στην ευρω-μεσογειακή συνεργασία, να διακηρύσσουμε urbi et orbi τις ευγενείς φιλοδοξίες μας, να δίνουμε θάρρος και ελπίδες στους λαούς και της Ανατολικής και Νότιας Ευρώπης και την ίδια στιγμή να μην διαθέτουμε τα μέσα για να ανταποκριθούμε στις δεσμεύσεις μας;
Ο προϋπολογισμός δεν είναι βεβαίως το παν, σαφώς, όμως, αντικατοπτρίζει την πολιτική βούληση των Δεκαπέντε.
Εν τω μεταξύ, η ίδια διαδικασία εφαρμόζεται και στις εσωτερικές πολιτικές της Ευρωπαϊκής Ένωσης.
Ο Ζακ Σιράκ μας μίλησε λυρικότατα, μέσα εδώ, στο Κοινοβούλιο, για την Ευρώπη των αντρών και των γυναικών, αλλά το σχέδιο του προϋπολογισμού των Δεκαπέντε προβλέπει τεράστια μείωση των πιστώσεων σε ορισμένους πολύ σημαντικούς τομείς, όπως οι κοινωνικές δράσεις, η απασχόληση, η εκπαίδευση, η κατάρτιση, η νεολαία, ο πολιτισμός, ο οπτικοακουστικός τομέας και το περιβάλλον.
Πολλά από αυτά τα κονδύλια, ακόμα και μετά τις τροπολογίες της Επιτροπής Προϋπολογισμών οι οποίες είναι θετικές, παραμένουν σε χαμηλότερα επίπεδα από τον προϋπολογισμό του 2000.
Όπως στον τομέα της απασχόλησης, λόγου χάρη, του περιβάλλοντος ή των διευρωπαϊκών δικτύων, και το πρόβλημα - όπως είδαμε - είναι ακόμα οξύτερο στον τομέα των εξωτερικών δράσεων.
Ας μην κοροϊδευόμαστε.
Μόνο απαιτώντας την αναθεώρηση των δημοσιονομικών προοπτικών, και ειδικά του τομέα 4, μπορούμε να μην πέσουμε στην παγίδα αυτή.
Η Επιτροπή Εξωτερικών Υποθέσεων έχει ζητήσει αναθεώρηση και η θέση της Πρόεδρου του Κοινοβουλίου μας στο Μπιαρρίτς κινούνταν σαφώς στην ίδια κατεύθυνση.
Η γενική εισηγήτρια, η κ. Haug, επίσης προσπάθησε χτες το βράδυ να τροποποιήσει την εισήγησή της στο συγκεκριμένο σημείο, για να απαντήσει στις ανησυχίες που εξέφρασε η Ομάδα μου.
Την ευχαριστώ.
Η ψήφιση της τροπολογίας αυτής, στην αρχική της εκδοχή, θα μπορούσε να αλλάξει μέχρις ενός σημείου τα πράγματα, η Επιτροπή Προϋπολογισμών όμως απέρριψε κατά πλειοψηφία την ιδέα.
Έτσι, το Ευρωπαϊκό Κοινοβούλιο, ασχέτως του τι λέει, ετοιμάζεται να αποδεχτεί σιωπηρά τις θέσεις του Συμβουλίου, ως έχουν.
Η ομάδα μου δεν έχει την πρόθεση να εμπλακεί στη διαδικασία αυτή, η οποία δεν οδηγεί πουθενά.
Με αυτή την οπτική, θα ήθελα να επανέλθω σε ένα καθοριστικό απόσπασμα της τοποθέτησης που έκανε προ ολίγου η γενική μας εισηγήτρια.
Η κ. Haug διαπίστωσε, δικαίως, ότι το Συμβούλιο αρνήθηκε να συζητήσει πολυετή αναθεώρηση των δημοσιονομικών προοπτικών και παραθέτω τα λόγια της κ. Haug : "Δεν μπορούμε να συνεχίσουμε έτσι" .
Τι συμπεράσματα βγάζει λοιπόν κανείς λογικά από την κατάσταση ως έχει;
Με την πρόταση απόρριψης που καταθέσαμε επιδιώκουμε να αναδείξουμε με σαφήνεια και εγκαίρως το καίριο αυτό πολιτικό πρόβλημα, για το οποίο, αργά ή γρήγορα, θα αναγκαστούμε να λάβουμε θέση, έτσι ώστε τα ευρωπαϊκά σχέδια να βρίσκονται, σε μια προοπτική, σε αντιστοιχία με τα μέσα πραγματοποίησής τους.
(Χειροκροτήματα)
Κύριε Πρόεδρε, κυρία Επίτροπε, η γαλλική Προεδρία της Ένωσης λήγει την ίδια περίοδο που το Κοινοβούλιο ψηφίζει τον προϋπολογισμό του 2001.
Μοιραία διαπιστώνουμε, και ως μέλη του γαλλικού κοινοβουλίου λυπούμαστε για αυτό, ότι το Συμβούλιο απέτυχε σε μια παραδοσιακά γαλλική πολιτική αποστολή.
Απογοήτευσε τους ευρωπαίους αγρότες, αφού περιέκοψε τουλάχιστον μισό δισεκατομμύριο ευρώ από την κατηγορία 1 το ίδιο ισχύει επίσης δυστυχώς και για τα μεσογειακά κράτη, όπως επεσήμαναν πολλοί στη Συνέλευση, αφού μειώθηκαν τα κονδύλια του προγράμματος MEDA.
Το μήνυμα αυτό είναι το χειρότερο που μπορούμε να δώσουμε στους γείτονες και φίλους μας στη λεκάνη της Μεσογείου την ώρα της διεύρυνσης.
Δεν μπορούμε συνεπώς παρά να υποστηρίξουμε τη στάση του Κοινοβουλίου και την τροπολογία υπέρ του MEDA, η οποία επαναφέρει τις αρχικές πιστώσεις του ΠΣΠ εκφράζουμε επίσης την ικανοποίησή μας για τη σημαντική αύξηση των γεωργικών δαπανών και την ιδιαίτερη θέση η οποία επιφυλάσσεται στο δεύτερο πυλώνα της ΚΓΠ - την ανάπτυξη της υπαίθρου - αυτό δεν σημαίνει ότι λυπούμαστε λιγότερο που η Επιτροπή Προϋπολογισμών απέρριψε τις τροπολογίες της Επιτροπής Γεωργίας και Ανάπτυξης της Υπαίθρου, οι οποίες είχαν στόχο να αντισταθμίσουν τις δραστικές περικοπές του Συμβουλίου στον τομέα των φρούτων και των οπωροκηπευτικών, όπως επίσης και στον τομέα της χοιροτροφίας.
Στον τομέα της εξωτερικής ενίσχυσης, θα μπορέσουμε να εκπληρώσουμε τις ελπίδες του Κοστούνιτσα, ο οποίος, τις τελευταίες μέρες, δήλωνε ευθαρσώς ότι η θεία πρόνοια έθεσε τη Γαλλία επικεφαλής της Ένωσης στην τόσο κρίσιμη αυτή στιγμή για τη Σερβία και για την Ευρώπη ολόκληρη;
Tα κονδύλια της ενίσχυσης για τα Βαλκάνια, τα 200 εκατομμύρια που αποδεσμεύτηκαν ως έκτακτη ενίσχυση στο πλαίσιο του προϋπολογισμού του 2000 και οι πιστώσεις του 2001, οι οποίες είναι πάντως αυξημένες κατά 30% και παραπάνω σε σχέση με τις αντίστοιχες στον προϋπολογισμό του 2000, μας αφήνουν περιθώρια να το πιστεύουμε.
Παρ' όλα αυτά, το ύψος της ενίσχυσης προς το Κοσσυφοπέδιο δημιουργεί κάποια ερωτηματικά.
Δεδομένων των πιστώσεων που απορροφήθηκαν τους πρώτους μήνες του 2000, τίθεται το ερώτημα κατά πόσο μπορεί πραγματικά το Κοσσυφοπέδιο να απορροφήσει τα 350 εκατομμύρια ευρώ που προβλέπονται για το 2001 το σημαντικότερο όμως είναι ότι, μετά τη νίκη του σέρβου Προέδρου, είμαστε υποχρεωμένοι να αναγνωρίσουμε το Βελιγράδι ως το μοναδικό συνομιλητή μας για οποιαδήποτε απόφαση, για οποιαδήποτε παρέμβαση, όπως επίσης και ως το μόνο υπεύθυνο για την προώθηση της ενίσχυσης στις επαρχίες της Ομοσπονδιακής Δημοκρατίας της Γιουγκοσλαβίας.
Από την ώρα που ο Μιλόσεβιτς έπεσε, η Ευρωπαϊκή Ένωση δεν έχει πια άλλοθι.
Η πολιτική ενίσχυσης των Βαλκανίων θα πρέπει να απευθύνεται πια μαζικά στη Σερβία, μια επαρχία που πλήττεται από τη φτώχεια λόγω των περσινών βομβαρδισμών και των οικονομικών κυρώσεων που της επιβάλλαμε και οι οποίες της δημιούργησαν τεράστια προβλήματα.
Η ενίσχυση που προσφερόμαστε να της παρέχουμε όχι μόνο δεν πρέπει να απειλεί την εθνική ταυτότητα των Σέρβων αλλά, αντιθέτως, πρέπει μάλλον να τη διαφυλάσσει.
Θα πρέπει να θυμόμαστε λοιπόν ότι το Κοσσυφοπέδιο, όπως και το Μαυροβούνιο, αποτελούν οργανικά τμήματα της Ομοσπονδιακής Δημοκρατίας της Γιουγκοσλαβίας.
Συνεπώς, είναι ώρα να σταματήσουμε να χορηγούμε απευθείας ενισχύσεις στις εν λόγω επαρχίες, ενισχύσεις που ενίοτε στερούνται νομικής βάσης, όπως στην περίπτωση του Μαυροβουνίου, την οποία συζητήσαμε στη Συνέλευση μας πριν από λίγο καιρό, και οι οποίες δεν κάνουν άλλο από το ενισχύουν τις αποσχιστικές κινήσεις.
Τελειώνοντας, υπενθυμίζουμε ότι για μας είναι απολύτως ξεκάθαρο ότι η ενίσχυση των Βαλκανίων δεν συνεπάγεται σε καμία περίπτωση την αναθεώρηση των δημοσιονομικών προοπτικών.
Κάθε φορά, με τη λήξη της εκτέλεσης του προϋπολογισμού, υπάρχει ένα πλεόνασμα το οποίο αποδεικνύει ότι τα ποσά των εγκεκριμένων πιστώσεων δεν αντιστοιχούν στις πραγματικές ανάγκες.
Μπορεί να υπάρξει σημαντική εξοικονόμηση πόρων, είτε με τη χρησιμοποίηση των κονδυλίων που δεν απορροφώνται από ορισμένα προγράμματα, είτε όταν θα αποφασίσει επιτέλους η Ένωση να πάψει να χρησιμοποιεί τα κονδύλια του προϋπολογισμού για φιλοευρωπαϊκή προπαγάνδα.
Τα παραδείγματα αυτά, δυστυχώς, είναι ουκ ολίγα: έχουμε την προνομιακή μεταχείριση ορισμένων σωματείων ομοσπονδιακού χαρακτήρα ή πολλών ΜΚΟ των οποίων ο ρόλος, η φιλοσοφία ή η λειτουργία γεννούν πολλά ερωτηματικά, τη χρηματοδότηση των ευρωπαϊκών πολιτικών κομμάτων, τα κονδύλια που χαραμίζουμε στο πρόγραμμα Prince, για να πείσουμε τους πολίτες των κρατών μελών ότι το ευρώ είναι ένα ισχυρό νόμισμα, την ώρα που όλο και περισσότεροι ευρωπαίοι πολίτες, από τους φίλους μας του Δανούς ως τους υπεύθυνους της Ευρωπαϊκής Κεντρικής Τράπεζας, εκφράζουν τη δυσπιστία τους έναντι του ευρωπαϊκού νομίσματος.
Κύριε Πρόεδρε, όπως πάντα θα μιλήσω εξ ονόματος των βουλευτών που έχουν εκλεγεί με τον Κατάλογο Bonino, προπαντός για να συμφωνήσω με τα συγχαρητήρια προς τους δύο εισηγητές για το έργο που επιτέλεσαν αυτούς τους μήνες και, γενικά, για το έργο που επιτέλεσε η Επιτροπή Προϋπολογισμών.
Είναι δύσκολο, κύριε Πρόεδρε, ακούγοντας τη διανθισμένη, καλά τεκμηριωμένη και καλά ζυγισμένη επιχειρηματολογία του συναδέλφου κ. Wurtz, να μην συμμεριστεί κανείς τουλάχιστον τη βάση της συλλογιστικής του, αν όχι τη μέθοδο που προτείνει.
Είμαστε και εμείς πεπεισμένοι - αυτό είναι σαφές - ότι αν το Κοινοβούλιο και το Συμβούλιο δεν συνειδητοποιήσουν την ανάγκη να βάλουν το χέρι στην τσέπη, προπαντός κάνοντας χρήση του μηχανισμού ευελιξίας, αλλά και να αναθεωρήσουν τις δημοσιονομικές προοπτικές, είναι δύσκολο να μην συμμεριστούμε την ανάλυση σύμφωνα με την οποία θα τεθούμε ενώπιον των ευθυνών μας με βάρος στη συνείδησή μας που δεν είμαστε σε θέση να αντεπεξέλθουμε στις ίδιες μας τις δεσμεύσεις, τόσο εκείνες που αναλάβαμε στο Μπιαρρίτς όσο και εκείνες που έχουν αναληφθεί στην πορεία των ετών με πλείστους άλλους εταίρους.
Δεν συμμεριζόμαστε τη μέθοδο, γι' αυτό και σε τούτη την πρώτη ανάγνωση εμπιστευόμαστε την προσέγγιση της εισηγήτριας, παρόλα όσα συνέβησαν χθες το βράδυ ακόμη στους κόλπους της Επιτροπής Προϋπολογισμών, ελπίζοντας να αποτελέσει αυτό τη βάση για μια αποτελεσματική διαπραγμάτευση, μεταξύ της πρώτης και της δεύτερης ανάγνωσης, με το Συμβούλιο.
Είναι ωστόσο σαφές ότι το πρόβλημα που έθεσε ο συνάδελφος Wurtz είναι κεντρικό.
Πιστεύω ότι, χωρίς αναθεώρηση, δεν θα είμαστε σοβαροί ούτε απέναντι στους εαυτούς μας ούτε απέναντι στους εταίρους μας, ιδίως κατά την περίοδο 2001-2006.
Κύριε Πρόεδρε, ο προϋπολογισμός της Ευρωπαϊκής Ένωσης είναι κατ' εξοχήν το μέσο με το οποίο καθορίζονται οι πολιτικές προτεραιότητές της.
Εμείς, ως Κοινοβούλιο, πρέπει να φροντίσουμε να εξυπηρετήσουμε τα συμφέροντα όλων των ευρωπαίων πολιτών.
Μπορεί να πρόκειται για πολίτες οι οποίοι θα ήθελαν πάρα πολύ να δουν την Ευρωπαϊκή Ένωση να εξελίσσεται σε μία ομοσπονδία, ή για πολίτες οι οποίοι αντιμετωπίζουν με επιφυλακτικότητα την Ευρωπαϊκή Ένωση, όπως κατέδειξε πρόσφατα ο λαός της Δανίας.
Δυστυχώς, η κ. Haug ακολούθησε ως εισηγήτρια μια πολιτική γραμμή η οποία συνεκτιμά μόνο τους οπαδούς μιας ομοσπονδιακής Ευρώπης.
Πρόκειται για μια γραμμή στα πλαίσια της οποίας, ακολουθώντας το παράδειγμα του προκατόχου της κ. Bourlanges, προσπαθεί να υπερβεί τα δημοσιονομικά όρια.
Ο Επίτροπος Patten μας επεσήμανε τους τελευταίους μήνες σε επανειλημμένες περιπτώσεις την τεράστια καθυστέρηση που έχει η Ευρωπαϊκή Ένωση με τις πληρωμές.
Δυστυχώς, η εισηγήτρια εξακολουθεί να μην αντιλαμβάνεται ότι για το λόγο αυτό χρειάζεται να τηρήσουμε κάπως συγκρατημένη στάση.
Φαίνεται ότι δεν αντελήφθη τη φράση του Επιτρόπου Patten "Let' s do better with less».
Η δημοσιονομική πολιτική πρέπει να προάγει την εμπιστοσύνη του πολίτη στην Ευρωπαϊκή Ένωση.
Το ότι η εμπιστοσύνη αυτή δεν υπάρχει προκύπτει σαφέστατα από την πτώση της ισοτιμίας του ευρώ, το οποίο από την εισαγωγή του μέχρι σήμερα έχει χάσει σχεδόν 30% της αξίας του έναντι του γιεν και του αμερικανικού δολαρίου.
Η εμπιστοσύνη αυτή δεν πρόκειται να προαχθεί με τη συνεχή αύξηση του προϋπολογισμού αλλά με την αποτελεσματική εκτέλεσή του.
Στα πλαίσια αυτά απαιτούνται δύσκολες επιλογές, δυστυχώς όμως η εισηγήτρια δεν είναι διατεθειμένη να το κάνει αυτό γιατί επιλέγει τον ευκολότερο δρόμο που δεν είναι άλλος από την αύξηση του προϋπολογισμού.
Η άρνηση του ορισμού προτεραιοτήτων γίνεται περισσότερο εμφανής στον τομέα της εξωτερικής πολιτικής και πολιτικής ασφάλειας.
Βεβαίως και είμαστε υπέρ της χορήγησης ενισχύσεων στα Βαλκάνια και στη Σερβία.
Όμως, τα κονδύλια που είναι απαραίτητα για τις ενισχύσεις αυτές μπορούμε να τα αποδεσμεύσουμε με τον ορισμό προτεραιοτήτων στην εξωτερική πολιτική.
Ποια είναι τα βασικά καθήκοντα της Ευρωπαϊκής Ένωσης και ποια είναι τα καθήκοντα των κρατών μελών;
Μια Ένωση η οποία δεν τολμά να κάνει επιλογές θα απομακρύνεται ολοένα και περισσότερο από τον πολίτη ο οποίος είναι υποχρεωμένος να κάνει επιλογές στον δικό του προϋπολογισμό.
Ο ορισμός προτεραιοτήτων παρακάμπτεται με την κατάχρηση του μηχανισμού της ευελιξίας.
Ο μηχανισμός αυτός μπορεί να εφαρμόζεται στην περίπτωση νέων και απρόβλεπτων δαπανών και κατά συνέπεια μπορεί να χρησιμοποιηθεί κατ' εξοχήν στην περίπτωση της ξαφνικής αλλαγής που προέκυψε στη Σερβία.
Όμως, η πρόταση της εισηγήτριας να εφαρμοστεί η αρχή αυτή στην περίπτωση του προγράμματος MEDA δεν ανταποκρίνεται ούτε στην προϋπόθεση του νέου ούτε στην προϋπόθεση του απρόβλεπτου γεγονότος και μας εκπλήσσει ακόμη περισσότερο λόγω του ότι τα κονδύλια του προγράμματος MEDA δεν έχουν διατεθεί πλήρως.
Παρόλο που η εισηγήτρια ήταν παρούσα στη χθεσινή συνεδρίαση της Επιτροπής Προϋπολογισμών, δεν διδάχθηκε τίποτα από τις μεταφορές πιστώσεων που εξετάστηκαν.
Συγκεκριμένα, χθες προέκυψε ότι το 25% του προϋπολογισμού που προβλεπόταν για φέτος, το 2000, να διατεθεί στη Λατινική Αμερική δεν χρησιμοποιήθηκε και το ποσό αυτό θα μεταφερθεί τώρα στη βοήθεια για το Κοσσυφοπέδιο.
Ο συνάδελφος κ. Bourlanges παρατήρησε απλώς ότι ίσως το ποσό που προβλεπόταν για τη Λατινική Αμερική για το 2000 να ήταν κάπως υψηλό.
Συνεπώς, υπάρχουν περιθώρια στα πλαίσια της εξωτερικής πολιτικής - στην κατηγορία 4 - και οι προτεινόμενες αυξήσεις των κονδυλίων που προβλέπονται για τη Λατινική Αμερική δεν στηρίζονται σε γεγονότα.
Το Συμβούλιο συμφωνεί με τις 400 θέσεις που χρειάζεται η Επιτροπή, σύμφωνα με τον Επίτροπο Patten, για να καλύψει την καθυστέρηση στις πληρωμές.
Συνεπώς, δεν είναι ορθό το γεγονός ότι το Συμβούλιο μειώνει σημαντικά τις πληρωμές στην κατηγορία 4.
Πρέπει να δώσουμε στην Επιτροπή τη δυνατότητα να καλύψει την καθυστέρηση με την αύξηση του προσωπικού της.
Τέλος, ο συνάδελφος Heaton-Harris, με τις τροπολογίες που κατέθεσε επεσήμανε ορθώς τη μονομέρεια πολλών ευρωπαϊκών προγραμμάτων τα οποία προσφέρουν στους πολίτες μια προπαγανδιστική ιστορία σχετικά με την ευρωπαϊκή ολοκλήρωση σε βάρος του ίδιου του πολίτη.
Η Ευρωπαϊκή Ένωση πρέπει να συνειδητοποιήσει το γεγονός ότι υπάρχουν πολλοί πολίτες οι οποίοι δεν ονειρεύονται την ολοκλήρωση της Ευρώπης.
Για το λόγο αυτό, τα προγράμματα της Ευρωπαϊκής Ένωσης πρέπει να έχουν έναν πιο ουδέτερο χαρακτήρα, έτσι ώστε να μην προβάλλεται μια συγκεκριμένη πολιτική σε βάρος όλων των πολιτών.
Η δημοκρατία, κύριε Πρόεδρε, δεν συμβιβάζεται με τη δικτατορία της πλειοψηφίας.
Κύριε Πρόεδρε, μια βασική αρχή της κατάρτισης του προϋπολογισμού για το 2001 είναι η εξοικονόμηση πόρων.
Αυτή η αρχή είναι σημαντική, δεδομένου του ότι μάλλον μόνο 7 από τα 15 κράτη μέλη θα εμφανίσουν θετικό δημοσιονομικό αποτέλεσμα για το έτος 2000.
Αρα, ουσιαστικά δεν μπορούμε να υπολογίζουμε σε πρόσθετα έσοδα υπό μορφή υψηλότερων εισφορών των κρατών μελών.
Έχουν τεθεί σωστές προτεραιότητες στον προϋπολογισμό του 2001 και συνεπώς οφείλουμε να συγχαρούμε τους εισηγητές.
Είναι γεγονός ότι το ποσοστό ανεργίας στην Ευρώπη είναι πολύ υψηλό, κυρίως επειδή πλήττει τα αδύναμα μέλη της κοινωνίας, δηλαδή τους νέους, τις γυναίκες και τους μακροχρόνια άνεργους.
Πρέπει λοιπόν να υποστηρίξουμε και όλες τις προσπάθειες για την ενίσχυση των μικρομεσαίων επιχειρήσεων.
Χρειαζόμαστε περισσότερους επιχειρηματίες στην Ευρώπη, οι οποίοι με τη σειρά τους θα απασχολούν περισσότερους εργαζόμενους.
Η φράση "υπόσχεση που δεν τηρήθηκε" δεν θα έπρεπε να επαληθεύεται στην Ευρώπη.
Είναι δυστυχώς όμως πραγματικότητα ότι κάποιοι ευρωπαίοι πολιτικοί υπόσχονται πιστώσεις τις οποίες τελικά δεν μπορούν να διαθέσουν, ούτε αυτοί ούτε οι φορείς τους.
Αναφέρομαι σε απολύτως αναγκαίες πληρωμές στα κράτη των Βαλκανίων, οι οποίες περικόπτονται τώρα από το Συμβούλιο.
Δεν επιτρέπεται όμως να αμφισβητούνται προτεραιότητες στην Ευρώπη κατά τρόπο ώστε να χρηματοδοτούνται τελικά εις βάρος των φτωχότερων.
Επομένως ήταν ορθή και απαραίτητη η διόρθωση των εκτεταμένων γεωργικών περικοπών εκ μέρους του Συμβουλίου της τάξεως των 550 εκατ. ευρώ.
Οι προτεραιότητες της Ευρώπης θα μπορούν τελικά να χρηματοδοτούνται μακροπρόθεσμα όταν η οικονομική ατμομηχανή της Ευρώπης αναπτύξει πλήρη ταχύτητα.
Η φορολογική επιβάρυνση πρέπει λοιπόν να μειωθεί ποσοστιαία, και τα υψηλότερα κρατικά έσοδα μπορούν να επιτευχθούν μόνο μέσω της οικονομικής άνθισης και τις συνακόλουθης οικονομικής αύξησης.
Επιπλέον πρέπει να εκσυγχρονιστούν τα συστήματα διοίκησης.
Πρέπει να προχωρήσουμε δίνοντας το καλό παράδειγμα.
Ελπίζω λοιπόν η νέα θέση του προϋπολογισμού για τη χρηματοδότηση των ευρωπαϊκών κομμάτων, η οποία επικρίθηκε από πολλούς και σε τελική ανάλυση και από εμένα, να μην χρησιμοποιηθεί με τρόπο ώστε να λάβουν πιστώσεις εκείνοι που έχουν ήδη κατασπαταλήσει εθνικούς πόρους και είναι και χρεωμένοι.
Ελπίζω επίσης να τηρηθούν οι προϋποθέσεις για την πρόσληψη 400 ακόμη υπαλλήλων στην Επιτροπή.
Εύχομαι αυτές οι αρχές να τηρηθούν και στις περαιτέρω διαπραγματεύσεις με το Συμβούλιο, ούτως ώστε να μπορέσουμε να αποφασίσουμε από κοινού για τον προϋπολογισμό του 2001 προς το συμφέρον των πολιτών.
Κύριε Πρόεδρε, είναι ορθό να διακρίνουμε καταρχήν την εργασία των διαφόρων εισηγητών.
Και επειδή εγώ έχω παρακολουθήσει από πιο κοντά τον τρόπο με τον οποίο η εισηγήτρια Jutta Haug έχει χειριστεί τα ζητήματα που είχε υπό την ευθύνη της, καταθέτω και τη δική μου μαρτυρία όσον αφορά την ευθυκρισία και την ισορροπία που πάντοτε επέδειξε.
Το Κοινοβούλιο αντί να προχωρήσει στην τεχνική ανάλυση του προϋπολογισμού ή στην ανάγνωση των ποσών που προβλέπονται στις αντίστοιχες κατηγορίες εσόδων και δαπανών, πρέπει να ενδιαφερθεί περισσότερο για την ποιότητα των δαπανών που πραγματοποιούνται και προτείνονται, γεγονός το οποίο προϋποθέτει κυρίως την αξιολόγηση των κριτηρίων διάθεσης των κονδυλίων καθώς και την αξιολόγηση των αντίστοιχων επιπτώσεων.
Με βάση αυτή τη λογική, η Ομάδα ΕΛΚ-ΕΕ διακρίνει τις παρακάτω παραμέτρους:
το επίπεδο εκτέλεσης του προϋπολογισμού,
το βαθμό εκτέλεσης των πολιτικών που καθορίζονται και των αποτελεσμάτων που επιτυγχάνονται,
τη συνοχή μεταξύ νομοθετικής διαδικασίας και δημοσιονομικών επιλογών,
την εξέλιξη της μεταρρύθμισης της Επιτροπής.
Στο πλαίσιο των στόχων αυτών, προτείνεται για το επόμενο έτος ένα σύνολο μέτρων που, κατά τη γνώμη μας, θα συμβάλουν στη βελτίωση της υφιστάμενης κατάστασης.
Πρώτον : όσον αφορά τα χαμηλά επίπεδα δημοσιονομικής εκτέλεσης, κυρίως τις δαπάνες που ταξινομούνται ως "μη υποχρεωτικές" , εισάγεται μία ειδική απαίτηση όσον αφορά τα αιτήματα επεξήγησης προς την Επιτροπή.
Αναγνωρίζεται ότι, στο βαθμό που δεν δίνονται οι απαιτούμενες εξηγήσεις ή δεν είναι ικανοποιητικές, δεν θα είναι δυνατή η χρήση των εν λόγω κονδυλίων.
Αλλά πέρα από αυτό: χωρίς την πραγματική χρησιμοποίηση των ποσών που έχει εγκρίνει ο προϋπολογισμός, πώς να μιλήσουμε για ενισχύσεις που σε ορισμένες κατηγορίες θα ήταν τόσο απαραίτητες;
Δεύτερη πτυχή: επισημαίνοντας τη συστηματική αύξηση του υπόλοιπου προς εκκαθάριση - του RAL -, που απορρέει από την αυξανόμενη διαφορά μεταξύ των αναλήψεων υποχρεώσεων, των εγκρίσεων που χορηγήθηκαν και των πληρωμών που πραγματοποιήθηκαν, κυρίως στην κατηγορία 4 "εξωτερικές δράσεις" , πρέπει να απαιτήσουμε από τη διοίκηση μεγαλύτερη ταχύτητα, μεγαλύτερη διαφάνεια και αυξημένη αποτελεσματικότητα.
Οι ανάγκες είναι προφανείς, οι δεσμεύσεις πολλές, η συμβολή της εξωτερικής συνεργασίας για να επιβεβαιωθεί η Ευρωπαϊκή Ένωση είναι σαφής, η εκτέλεση διαφόρων προγραμμάτων εξαιρετικά χαμηλή.
Το πρόγραμμα MEDA, το οποίο ασχολείται με τη λεκάνη της Μεσογείου, γεωγραφική ζώνη μεγάλης στρατηγικής σημασίας, είναι ένα καλό παράδειγμα όσον αφορά την έλλειψη ικανότητας εκτέλεσης.
Πρέπει να επανορθώσουμε την κατάσταση στο MEDA και να διασφαλίσουμε μία άλλη αποτελεσματικότητα στη Σερβία, για παράδειγμα, την ίδια ώρα που εφαρμόζονται αποτελεσματικά οι παραδοσιακές πολιτικές της Ευρωπαϊκής Ένωσης στον τομέα αυτό.
Έχοντας υπόψη ότι πρέπει να υπερπηδηθούν τα υφιστάμενα εμπόδια, δημιουργείται ένα γενικό αποθεματικό στην κατηγορία 4 - ένα αποθεματικό σχετικά με την απόδοση (performance) - που θα χρησιμοποιηθεί ανάλογα με το βαθμό εκτέλεσης των διαφόρων σημείων.
Αφετέρου, αναμένεται μία αναθεώρηση του δημοσιονομικού κανονισμού που θα θέτει μία σαφή προθεσμία, δύο ετών, για παράδειγμα, ως μέγιστη περίοδο μεταξύ της έγκρισης της δαπάνης και της πραγματοποίησης της πληρωμής της, διαφορετικά τα εν λόγω ποσά θα αποσύρονται από τον προϋπολογισμό όπως ήδη συμβαίνει σε άλλες κατηγορίες.
Τρίτη πτυχή που πρέπει να τονιστεί: επιθυμώντας μεγαλύτερη συνεκτικότητα μεταξύ των ευρωπαϊκών θεσμικών οργάνων, ενθαρρύνεται η τυπική και υλική σύνδεση του νομοθετικού προγράμματος της Επιτροπής και της δημοσιονομικής διαδικασίας όπως επίσης και η προκαταρκτική ενημέρωση του Κοινοβουλίου όσον αφορά τις αποφάσεις άλλων οργάνων που έχουν δημοσιονομική επίπτωση.
Τέταρτο: λαμβάνοντας υπόψη τη μεταρρύθμιση της Επιτροπής σε επίπεδο διαδικασιών και πολιτικής προσωπικού, επισημαίνουμε όσα σχετίζονται με νέες εισδοχές και με την επιθυμητή, κατά τη γνώμη μας, δημιουργία ενός συστήματος διαρκούς και υποχρεωτικής προ-μεταρρύθμισης.
Πέμπτο: αναβαθμίζοντας την ανάληψη πρωτοβουλίας και την υπευθυνότητα, προωθείται η δημιουργία ενός προγράμματος που απευθύνεται σε επιχειρήσεις και επιχειρηματίες.
Διαφυλάσσοντας αυτή τη στρατηγική γραμμή ως προς την προσέγγιση των προϋπολογισμών αυτού του έτους και των επόμενων ετών, το Ευρωπαϊκό Κοινοβούλιο καλύπτει πλήρως το χώρο ευθύνης του στη διαδικασία του προϋπολογισμού.
Τα κοινοβούλια αναλαμβάνουν πραγματικά την αντιπροσώπευση αυτών που τα εκλέγουν, βασικό στοιχείο στη δημοκρατία, όταν αρνούνται να χορηγούν απλώς τυπική έγκριση στις προτάσεις που υποβάλλουν άλλοι.
Κύριε Πρόεδρε, συγχαίρω τους εισηγητές.
Και οι τέσσερις αξίζουν συγχαρητήρια για την εργασία που έκαναν.
Υποδέχομαι τον κ. Patriat ο οποίος ήρθε στην Αίθουσα πρώτη φορά γι' αυτήν τη συζήτηση.
Τον ευχαριστώ για τη σαφήνειά του.
Αυτά που είπε ήσαν απολύτως σαφή.
Το μήνυμα που μπορεί να μεταβιβάσει στην κ. Parly είναι: να μην κλείσει θέση στο αεροπλάνο για το βράδυ της Πέμπτης.
Θα είναι μια μεγάλη νύχτα και η πτήση μπορεί να καθυστερήσει και την Παρασκευή.
Σχετικά με τη συνδιαλλαγή, όσον αφορά στον προϋπολογισμό του 2001, υπάρχει μια μεταφυσική αίσθηση ότι είναι ο ίδιος με τον αντίστοιχο του 2000, αφού η κατηγορία 4 υπερισχύει όλων των άλλων.
Φαίνεται ότι κανένας δε μιλάει για τίποτα άλλο εκτός από την κατηγορία 4.
Εάν θα μπορούσαμε να γυρίσουμε το ρολόι πίσω, όταν κάναμε τη διοργανική συμφωνία και εάν είχαμε δώσει 200 εκατομμύρια ευρώ παραπάνω στην κατηγορία 4, θα είχαμε λύσει πολλά προβλήματα την τελευταία διετία.
Το γεγονός ότι το ανώτατο όριο της κατηγορίας 4 έχει τώρα ξεπεραστεί κατά 380 εκατομμύρια ευρώ μας πείθει ότι θα έπρεπε πραγματικά να είχαμε κάνει κάτι τέτοιο.
Με την κατηγορία 4 προσπαθούμε να διαφυλάξουμε τις προτεραιότητες του Κοινοβουλίου.
Όταν κάποιος αναφέρεται σε περικοπές ή στην εξεύρεση πιστώσεων εντός της κατηγορίας 4 για τη χρηματοδότηση ορισμένων προτεραιοτήτων, δε θα πρέπει να λησμονεί ότι και το Κοινοβούλιο έχει τις δικές του προτεραιότητες.
Αυτό έγινε σαφές κατά τη διάρκεια της ψηφοφορίας στην επιτροπή.
Υπάρχουν όμως τρεις τομείς που μας δημιουργούν ανησυχίες.
Το Κοσσυφοπέδιο φυσικά - με το οποίο είχαμε πρόβλημα πέρσι.
Η μεταφορά που κάναμε χθες το βράδυ θα πρέπει να λύσει το πρόβλημα χρηματοδότησης των δράσεων στο Κοσσυφοπέδιο και ως εκ τούτου το επόμενο έτος θα πρέπει να έχουμε μικρότερο πρόβλημα.
Το πρόβλημα, στην πραγματικότητα, είναι ότι δώσαμε πάρα πολλά.
Έχουμε τώρα 25 εκατομμύρια ευρώ πλέον των 814 εκατομμυρίων ευρώ και συνεπώς αυτό που θα μπορούσαμε να συζητήσουμε στην τριμερή διάσκεψη και στη συνδιαλλαγή είναι το πώς να αποσύρουμε 25 εκατομμύρια ευρώ από το Κοσσυφοπέδιο και να τα δώσουμε, ας πούμε, στο MEDA.
Με τη μεταφορά των 175 εκατομμυρίων, εκτιμάμε ότι υπολογίσαμε 25 εκατομμύρια παραπάνω.
Λέμε ότι θα πρέπει να χρησιμοποιήσουμε το μηχανισμό της ευελιξίας για το MEDA.
Σχετικά μ' αυτό θα προσπαθήσουμε να επιτύχουμε μια συμφωνία με την Επιτροπή και το Συμβούλιο.
Ωστόσο, μολονότι μιλούμε για το μηχανισμό της ευελιξίας, ας μην ξεχνάμε ότι αυτό δεν υπάρχει παρά μόνο εάν το Συμβούλιο και το Κοινοβούλιο αποφασίσουν ότι θα πρέπει να υπάρξει.
Εάν δεν υπάρξει τέτοια απόφαση, τότε δεν έχουμε μόνο ένα μεγάλο πρόβλημα αλλά πολλά.
Αναφορικά με τη Σερβία, όλοι μας είμαστε αβέβαιοι για το τι θα πρέπει να γίνει και συνεπώς θα πρέπει να το επανεξετάσουμε.
Στρέφομαι τώρα σ' εκείνα που είπε προηγουμένως ο κ. Wurtz και τα οποία ήταν πολύ αξιόλογα.
Το να απορρίψουμε όμως τον προϋπολογισμό τώρα, στην πρώτη ανάγνωση, θα ήταν εντελώς λάθος.
Το περιεχόμενο των επιχειρημάτων του αξίζει τον κόπο να εξεταστεί, αλλά το να απορρίψουμε τον προϋπολογισμό από την πρώτη ανάγνωση είναι καθαρή ανοησία.
Έχουμε ακόμη πολύ δρόμο μπροστά μας για τη δεύτερη ανάγνωση, αλλά μας έδωσε κάτι για να σκεφθούμε εν τω μεταξύ.
Σχετικά με τα Δυτικά Βαλκάνια, κ. Προεδρεύοντα, μας είπατε ότι το Συμβούλιο θεωρεί πως 614 εκατομμύρια ευρώ είναι αρκετά.
Ούτε εμείς ούτε η Επιτροπή πιστεύουμε ότι είναι.
Εμείς εκτιμούμε ότι διαθέτουμε περισσότερες επιστημονικές ενδείξεις από το ένα νούμερο που εσείς υποθέτετε.
Έτσι, αυτό το νούμερο πρέπει να διευκρινιστεί.
Εμείς στηριζόμαστε στις τελευταίες εκθέσεις της Επιτροπής και της Παγκόσμιας Τράπεζας.
Η πραγματική μου ανησυχία είναι ότι μέχρι να έρθουν οι καινούριες εκθέσεις της Επιτροπής και της Παγκόσμιας Τράπεζας στο τέλος Νοεμβρίου ή στις αρχές Δεκεμβρίου, το Συμβούλιο θα έχει διαγράψει την πίστωση.
Είπατε ότι εάν θέλουμε αναθεώρηση της διοργανικής συμφωνίας τότε θα πρέπει να τη στηρίξουμε στις ανάγκες και στη διαθεσιμότητα και βεβαίως θα πρέπει πρώτα να εξετάσουμε το μηχανισμό της ευελιξίας.
Τι θα συμβεί όμως εάν οι ανάγκες είναι εξαιρετικά μεγάλες και η διαθεσιμότητα εξαιρετικά μικρή;
Τι θα συμβεί εάν ο μηχανισμός της ευελιξίας δε φτάνει;
Τότε, η πραγματικότητα θα είναι ότι θα πρέπει να εξετάσουμε μια νέα διοργανική συμφωνία ΙΙΑ.
Η πραγματική μου ανησυχία είναι ότι το Συμβούλιο θα πει απλά ότι δε συμφωνεί μ' αυτήν την ανάλυση και ότι θα πρέπει να την ξεχάσουμε και ότι εμμένει στα υπάρχοντα ανώτατα όρια.
Εάν συμβεί κάτι τέτοιο, τότε θα βρεθούμε μπροστά σε δύσκολα προβλήματα και ίσως ο κ. Wόrtz να είναι ο μόνος φίλος που θα μας έχει απομείνει στο τέλος της ημέρας.
Ας μην το ξεχνάμε αυτό.
Όσον αφορά το MEDA, το Συμβούλιο είπε ότι οι δεσμεύσεις, παρόλη τη συσσώρευση καθυστερούμενων πληρωμών μιας οκταετίας, δεν αποτελούν πρόβλημα.
Εάν επεκτείνουμε το επιχείρημα αυτό μέχρι το τέλος του, τότε μπορούμε να πούμε ότι δε χρειαζόμαστε πλέον δεσμεύσεις.
Θα μπορούσαμε να λύσουμε όλα τα προβλήματά μας αφαιρώντας την κάθε δέσμευση από το MEDA και καλύπτοντας τις εκκρεμείς πληρωμές.
Πιστεύουμε ότι τα ποσά που πρότεινε η Επιτροπή σχετικά με το MEDA είναι ρεαλιστικά.
Έχουμε συζητήσει δια μακρόν με τον Επίτροπο Patten, καθώς και με την Επίτροπο Schreyer, και εάν υπάρξει δυνατότητα για τις επιπλέον θέσεις εργασίας, όπως προτείνεται στη Λευκή Βίβλο, θα δημιουργηθεί κάποια ελπίδα για ουσιαστικές κινήσεις στο MEDA.
Μεταξύ του Κοινοβουλίου και του Συμβουλίου υπάρχει μια σαφής διαφορά.
Εμείς γνωρίζουμε ότι έχουμε εκπροσώπηση χωρίς φορολόγηση.
Εμείς δεν έχουμε να ψάξουμε να βρούμε τα χρήματα - τα κράτη μέλη πρέπει να ψάξουν να τα βρουν.
Εμείς έχουμε εκπροσώπηση χωρίς φορολόγηση.
Αλλά το πρόβλημα το Συμβουλίου είναι ότι από τη μια μεριά έχει πρωθυπουργούς και υπουργούς εξωτερικών που λένε κάτι και από την άλλη υπουργούς οικονομικών που λένε κάτι άλλο.
Αυτό μοιάζει με διακηρύξεις χωρίς πιστώσεις.
Υπάρχει πράγματι μια πραγματική έλλειψη συντονισμού που οδηγεί σε απογοήτευση και αισθήματα στέρησης.
(Γέλια και χειροκροτήματα)
Κύριε Προεδρεύοντα, υπάρχουν διάφορα θέματα στα οποία πρέπει να συμφωνήσουμε: πραγματικά θέματα.
Θα ήθελα να αναφερθώ στη Λευκή Βίβλο δεδομένου ότι τόσο εσείς όσο και η Επιτροπή ξεχάσατε να μνημονεύσετε το τι συζητήθηκε στην τριμερή διάσκεψη.
Αναφέρομαι στο πρόγραμμα πρόωρης συνταξιοδότησης στο οποίο, πιστεύω, η Επιτροπή έδωσε καταρχήν την έγκρισή της αλλά εσείς αναμένατε πρόταση για τον δημοσιονομικό κανονισμό.
Αυτό ακριβώς είναι ένα από τα ζητήματα που πρέπει να λύσουμε κ. Προεδρεύοντα.
Δεν είναι απλά και μόνο οι 400 θέσεις, είναι ολόκληρο το πακέτο που πάει μαζί.
Κύριε Προεδρεύοντα, αναμένω την τριμερή διάσκεψη και τη συνδιαλλαγή με μεγάλη ανυπομονησία.
Έχω κλείσει θέση στην πτήση της Παρασκευής και επομένως είμαι προετοιμασμένος για μια μεγάλη νύχτα την Πέμπτη.
Διατηρώ όμως την ελπίδα ότι στο τέλος θα έχουμε έναν προϋπολογισμό, ο οποίος θα μας ικανοποιεί όλους, έτσι ώστε να δικαιώσουμε τους Ευρωπαίους φορολογουμένους και τους πολίτες που εκπροσωπούμε αλλά επίσης και εκείνους που έχουν ανάγκη, ιδιαίτερα στις περιφέρειες του MEDA και ειδικότερα στη Σερβία και τα Δυτικά Βαλκάνια.
(Χειροκροτήματα)
Ευχαριστώ πολύ, κύριε Wynn.
Σας ευχαριστούμε ιδιαιτέρως, γιατί μας κάνατε να χαμογελάσουμε ή ακόμη και να γελάσουμε σε ένα τόσο σοβαρό θέμα όσο ο προϋπολογισμός.
Και αυτό είναι πάντοτε λόγος ευχαριστιών.
Η συζήτηση διακόπτεται.
Θα συνεχιστεί στις 21.00.
΄Ώρα τωv Ερωτήσεωv (Συμβoύλιo)
Η ημερήσια διάταξη προβλέπει την Ώρα των Ερωτήσεων προς το Συμβούλιο (B5-0548/2000).
Ερώτηση αριθ.
1 του κ.
(H-0709/00):
Θέμα: Ενισχυμένη συνεργασία Τι πρόοδο έχει σημειώσει η Προεδρία του Συμβουλίου στο θέμα της ενισχυμένης συνεργασίας;
Μπορεί να αναφέρει παραδείγματα τομέων για τους οποίους θα ισχύσει;
.
Νομίζω ότι ο κ. Duff ήταν παρών, σήμερα το πρωί, στη συζήτηση για το Ευρωπαϊκό Συμβούλιο του Μπιαρρίτς.
Ως εισηγητής μάλιστα, έκανε μια ερώτηση ακριβώς μετά τους προέδρους των Ομάδων.
Επιπλέον, έχει ακούσει και διαβάσει αφενός την εισήγηση του κ. Gil-Robles για τις ενισχυμένες συνεργασίες και αφετέρου την απάντηση που μπόρεσα να του δώσω.
Έχει κατανοήσει λοιπόν, νομίζω, πως η απόφαση του Μπιαρρίτς στο συγκεκριμένο θέμα είναι μάλλον ενθαρρυντική και η αντίδραση του Συμβουλίου στις προτάσεις του Κοινοβουλίου και στις δικές του προτάσεις απολύτως θετική.
Σας ευχαριστώ για την απάντησή σας.
Ασφαλώς και έχω λάβει το μήνυμα του Μπιαρρίτς και έχω ενθαρρυνθεί από όλα όσα συνέβησαν εκεί.
Θα ήθελα μόνο να υποβάλω στον υπουργό Moscovici δύο επιπλέον ερωτήσεις.
Πρώτον, δε θα συμφωνούσε μαζί μου ότι θα ήταν πιο λογικό η χρήση της στενής συνεργασίας να περιοριστεί αποκλειστικά και μόνο στις περιπτώσεις εκείνες όπου στο Συμβούλιο απαιτείται ομοφωνία;
Καθώς μπορεί να εκτιμήσει και ο ίδιος, το Κοινοβούλιο έχει έντονες απόψεις επί του θέματος.
Η δεύτερη ερώτηση αφορά την αντίδραση των υποψήφιων χωρών στη συζήτηση που γίνεται εντός της Ευρωπαϊκής Ένωσης για τη στενότερη συνεργασία.
Πιστεύετε ότι δέχονται με ικανοποίηση την προοπτική αυτή ή μήπως τις τρομάζει;
.
Πράγματι, στόχος μας είναι να διαφυλάξουμε τον πυρήνα του κοινοτικού κεκτημένου, δηλαδή την εσωτερική αγορά και τις πολιτικές συνοχής, καθώς και των ενισχυμένων συνεργασιών.
Τα πράγματα λοιπόν είναι εντελώς ξεκάθαρα: επιδίωξή μας είναι να σεβαστούμε το κοινοτικό κεκτημένο, παράλληλα, όμως, οι κανονισμοί μας δεν πρέπει να είναι υπερβολικά αυστηροί.
Το σημαντικό είναι η ψηφοφορία με ειδική πλειοψηφία, αυτό είναι αλήθεια, την ίδια στιγμή, όμως, στο ζήτημα αυτό θα πρέπει να είμαστε πραγματικά ευέλικτοι.
Ως προς τις αντιδράσεις των υποψηφίων χωρών, τις σημειώνουμε.
Καταρχάς, θεωρώ σημαντικό το να ενεργούμε, οι δεκαπέντε, από κοινού, και ήδη έτσι τα πράγματα είναι αρκετά περίπλοκα.
Θα ήταν ακόμα πιο περίπλοκα αν ήμασταν είκοσι επτά, όπως γνωρίζετε όμως, η γαλλική Προεδρία θα συγκαλέσει δύο φορές την Ευρωπαϊκή Διάσκεψη: τη μία σε υπουργικό επίπεδο στο Sochaux, στις 23 Νοεμβρίου, όπου θα διεξαχθεί πράγματι μια συζήτηση για τη μεταρρύθμιση των θεσμικών οργάνων στο πλαίσιο της διευρυμένης Ευρώπης και τη δεύτερη, το πρωί της 7ης Δεκεμβρίου, στο Ευρωπαϊκό Συμβούλιο της Νίκαιας..
Είναι αλήθεια ότι η γαλλική Προεδρία δίνει ίσως μεγαλύτερη σημασία από ότι ορισμένες άλλες χώρες στη σύνδεση των χωρών αυτών.
Με αυτά τα δεδομένα, ας ξεκαθαρίσουμε λοιπόν τα πράγματα: ενισχυμένη συνεργασία δεν σημαίνει Ευρώπη των δύο ταχυτήτων.
Πράγματι, δώσαμε έμφαση στο γεγονός ότι χρειαζόμαστε μια προσέγγιση ανοιχτή, συμμετοχική, και κανείς δεν πρέπει να φοβάται τις ενισχυμένες συνεργασίες.
Για παράδειγμα, οι "μικρές χώρες" , μια έκφραση πολύ ατυχής, δεν θα πρέπει να θεωρούν ότι αποκλείονται από τις ενισχυμένες συνεργασίες, ότι ενισχυμένη συνεργασία σημαίνει πρωτοπορία, κέντρο βάρους, ομάδα αιχμής, μια κλειστή ομάδα.
Σημαίνει πολύ απλά ότι κατ' αυτό τον τρόπο έχουμε ένα σημαντικό περιθώριο ελιγμών, ώστε να προάγουμε κάποια συγκεκριμένη πολιτική ακόμα και όταν κάποιος δεν μπορεί ή δεν θέλει να ακολουθήσει, κάτι που ισχύει τόσο για τις χώρες της Ένωσης όσο και τις υποψήφιες χώρες.
Κανείς δεν θα πρέπει να αισθάνεται ουραγός, που ακολουθεί ασθμαίνων.
Δεν θέλουμε να δημιουργήσουμε κάποιο διευθυντήριο.
Δεδομένου ότι ο συντάκτης της απουσιάζει, η ερώτηση αριθ.
2 του κ. John Cushnahan καθίσταται άκυρη.
Ερώτηση αριθ.
3 του κ.
(H-0714/00):
Θέμα: Ζήτημα της δαπάνης σχετικά με τις δραστηριότητες των "τριών σοφών/Αυστρία" Από ποιες πιστώσεις θα καλυφθούν οι δαπάνες των δραστηριοτήτων των "τριών σοφών";, οι οποίες θα πραγματοποιηθούν κατόπιν αναθέσεως εκ μέρους της πορτογαλικής Προεδρίας για την αξιολόγηση της κατάστασης στην Αυστρία;
Η απάντησή μου θα είναι πολύ απλή.
Το Συμβούλιο δεν έχει καθόλου εμπλακεί και ο κοινοτικός προϋπολογισμός δεν έχει κατά κανένα τρόπο χρησιμοποιηθεί στην υπόθεση αυτή.
Οι δαπάνες που πραγματοποιήθηκαν για την αξιολόγηση της κατάστασης στην Αυστρία καλύφθηκαν, πράγματι, στο σύνολό τους από εθνικά κονδύλια των δεκατεσσάρων εταίρων της Αυστρίας στην Ευρωπαϊκή Ένωση.
Η Προεδρία, φυσικά, συνεισέφερε εξίσου.
Κύριε Πρόεδρε, Υπουργέ Moscovici, ένα ερώτημα που τέθηκε στην κοινή γνώμη αλλά και σε μερικούς σε αυτό εδώ το Σώμα ήταν ποιος ήταν ο ρόλος των πρεσβειών σε αυτό το ζήτημα.
Εφόσον υπήρχαν 14 πρεσβείες των κρατών μελών, και υπάρχουν αυτές οι πρεσβείες στη Βιέννη, γιατί χρειάστηκαν οι τρεις σοφοί για να μελετήσουν κάτι που στην ουσία μπορούσαν να παρακολουθούν καθημερινά οι πρεσβείες;
Δεν τα κατάφεραν οι πρεσβείες;
Δεν έλαβαν τις εκθέσεις;
Δεν διάβασαν τις εκθέσεις οι αντίστοιχες κυβερνήσεις;
Είναι ένα επιτακτικό ερώτημα.
Ίσως μάλιστα να αρκούσε αν διάβαζε κανείς μια-δυο εφημερίδες, πάντως θα ήθελα να μας αναλύσετε λίγο τον ρόλο που έπαιξαν οι πρεσβείες.
Δεν μπορώ παρά να χαμογελάσω με την ερώτησή σας.
Πράγματι, θεωρώ ότι οι πρεσβευτές εκπροσωπούν, πολύ απλά, τη χώρα τους.
Βεβαίως, οφείλουν να ενημερώνουν την κυβέρνησή τους για τις εξελίξεις στο χώρο τους.
Έπρεπε όμως να βρεθεί μια λύση στην εξής κατάσταση, δεκατέσσερα κράτη μέλη έλαβαν μέτρα κατά ενός δέκατου πέμπτου κράτους μέλους, για τους γνωστούς πολιτικούς λόγους.
Νομίζω λοιπόν ότι πολύ καλώς έπραξαν, στις δεδομένες συνθήκες, και ζήτησαν από μια ανεξάρτητη αρχή της οποίας η ακεραιότητα είναι πανθομολογούμενη, να εφαρμόσει τις σχετικές διατάξεις.
Δεν νομίζω ότι η Αυστρία έχει λόγους να παραπονιέται για την τροπή των πραγμάτων, αντιθέτως.
Προσθέτω ότι αν οι διάφορες χώρες είχαν συνταχθεί με τις εκθέσεις των πρεσβευτών τους, οι λύσεις που θα είχαν εφαρμοστεί ίσως να ήταν πολύ διαφορετικές από αυτές που προτείνει η έκθεση των σοφών.
Δεδομένου ότι αναφέρονται σε παρόμοια θέματα, οι ερωτήσεις 4 και 5 θα απαντηθούν από κοινού.
Ερώτηση αριθ.
4 του κ.
(H-0715/00):
Θέμα: Κολομβία Είναι το Συμβούλιο ενήμερο του μακελειού που συνέβη πρόσφατα και είχε απολογισμό οχτώ θανάτων, στις 8 Ιουλίου 2000, σε ένα μέρος ονομαζόμενο La Uniσn, και εξέτασε την περίπτωση να εκτελέστηκε η θηριωδία αυτή με πλήρη υποστήριξη της Κολομβιανής Κυβέρνησης;
Συζήτησε το Συμβούλιο το γεγονός;
Στην περίπτωση αυτή, προτίθεται να προβεί σε επίσημη διαμαρτυρία;
Ερώτηση αριθ.
5 της κ.
(H-0776/00):
Θέμα: Παραβιάσεις των ανθρωπίνων δικαιωμάτων και διάλυση των παραστρατιωτικών οργανώσεων στην Κολομβία Οι παραστρατιωτικές ομάδες έχουν αυξήσει, τους τελευταίους μήνες, τις σφαγές χωρικών και τους φόνους δημοσιογράφων, συνδικαλιστών, πολιτικών προσωπικοτήτων και υπερασπιστών των ανθρωπίνων δικαιωμάτων.
Ο Ραμίρο Σαπάτα ήταν ο τελευταίος από τους 25 υπερασπιστές των ανθρωπίνων δικαιωμάτων που έπεσαν θύματα της εκστρατείας αυτής και, πρόσφατα, ο κολομβιανός Τύπος κατήγγειλε την ύπαρξη του "Σχεδίου 100" των παραστρατιωτικών ομάδων για τη δολοφονία εκατό υπερασπιστών των ανθρωπίνων δικαιωμάτων.
Ο Στρατός έχει αναγνωρίσει τον φόνο "κατά λάθος" έξι παιδιών στο Pueblo Rico, στις 15 Αυγούστου του 2000.
Επιπλέον, στην Κολομβία δεν έχει υλοποιηθεί η οργάνωση των στρατιωτικών μονάδων για την αντιμετώπιση των παραστρατιωτικών ομάδων, όπως είχε ζητήσει η Ευρωπαϊκή Ένωση.
Ποιά μέτρα εφαρμόζει, ή προτίθεται να εφαρμόσει το Συμβούλιο, ώστε να εξαρτήσει τη βοήθεια που χορηγεί στην Κολομβία από την πραγματοποίηση εκ μέρους της κολομβιανής κυβέρνησης σημαντικών βημάτων προόδου όσον αφορά τον σεβασμό των ανθρωπίνων δικαιωμάτων και την προσπάθεια διάλυσης των παραστρατιωτικών ομάδων;
Μάλιστα, η Ευρωπαϊκή Ένωση καταδικάζει γενικώς και μονίμως και με τρόπο αδιαπραγμάτευτο τις σοβαρές παραβιάσεις ανθρωπίνων δικαιωμάτων που, πρακτικά, συνεχίζουν δυστυχώς να διαπράττονται καθημερινά στην Κολομβία.
Ωστόσο, το Συμβούλιο δεν ασχολήθηκε ειδικά με το συμβάν το οποίο έθιξε ο κ. McCartin και δεν το εξέτασε αυτό καθαυτό στις συζητήσεις του.
Η Ευρωπαϊκή Ένωση υποστηρίζει τις προσπάθειες που καταβάλλει η κολομβιανή κυβέρνηση για την προαγωγή της ειρηνευτικής διαδικασίας, ζητά όμως και θα συνεχίσει να ζητά με επιμονή από την κυβέρνηση να δεσμευτεί, όπως οφείλει, ότι τα ανθρώπινα δικαιώματα θα γίνονται σεβαστά στην Κολομβία.
Η Ευρωπαϊκή Ένωση καλεί επίσης όλα τα μέρη να δεσμευτούν, προκειμένου να βρεθεί μια συναινετική λύση στη διαμάχη, άνευ της οποίας είναι αδύνατον να επικρατήσει μια βιώσιμη ειρήνη.
Όσον αφορά τα συγκεκριμένα μέσα με τα οποία η κολομβιανή κυβέρνηση μπορεί ενδεχομένως να διαλύσει τις παραστρατιωτικές ομάδες, εναπόκειται στις κολομβιανές αρχές να τα προσδιορίσουν.
Οι συστάσεις των περιφερειακών οργανώσεων όπως και οι εμπειρίες των όμορων χωρών μπορούν αναμφίβολα να συμβάλουν στον προσδιορισμό τους.
Η Ένωση έχει δηλώσει επανειλημμένως ότι προτίθεται να στηρίξει, στο μέτρο των δυνατοτήτων της και με τα πλέον κατάλληλα μέσα, τις προσπάθειες που αποσκοπούν σε μια ειρηνευτική συμφωνία.
Μετά τη Διεθνή Διάσκεψη για την ειρηνευτική διαδικασία στην Κολομβία που διεξήχθη στη Μαδρίτη στις 6 και 7 Ιουλίου 2000, παρουσία του κ. Σολάνα, ως εκπροσώπου των δεκαπέντε κρατών μελών και της Επιτροπής, η Ένωση μελετά επί του παρόντος τις συγκεκριμένες δυνατότητες συνεργασίας με την Κολομβία.
Ο εκπρόσωπος της Γαλλίας πρόκειται να διαβάσει, εξ ονόματος της Προεδρίας, μια κοινή δήλωση σχετικά με τις συνεδριάσεις στήριξης της ειρηνευτικής διαδικασίας που προβλέπεται να διεξαχθούν στην Μπογκοτά στις 24 Οκτωβρίου, η οποία θα δίνει ειδικότερα έμφαση στην αναγκαιότητα υποστήριξης του κράτους δικαίου, στην καταπολέμηση των αιτίων της βίας, στην ενίσχυση της βοήθειας στα θύματα της βίας, στην υπεράσπιση των ανθρωπίνων δικαιωμάτων, στην προστασία της βιοποικιλότητας και του περιβάλλοντος, στην ενίσχυση της διαβούλευσης και της περιφερειακής συνεργασίας
Να είστε βέβαιοι, πάντως, ότι ο σεβασμόW και η προαγωγή των ανθρωπίνων δικαιωμάτων αποτελούν, σε κάθε περίπτωση, ένα θεμελιώδες στοιχείο της συνεργασίας της Ευρωπαϊκής Ένωσης με τρίτες χώρες.
Κύριε Πρόεδρε, θα ήθελα να ευχαριστήσω τον Προεδρεύοντα για την απάντησή του η οποία ήταν ολοκληρωμένη.
Είμαι κάπως πιο ευτυχής με τη θέση του Συμβουλίου σήμερα σε σύγκριση με την αντίστοιχη του Ιουλίου εξαιτίας του ότι, όπως συμβαίνει σε πολλές περιπτώσεις σε καταστάσεις κρίσεων, η Ευρωπαϊκή Ένωση φαίνεται να είναι πάντα η τελευταία αρχή που παρουσιάζεται στη διεθνή σκηνή και κάνει τη φωνή της να ακουστεί.
Εκτιμώ επίσης την εμπειρία του κ. Σολάνα στα θέματα της Νοτίου Αμερικής και δέχομαι ότι και εκεί έχουμε κάνει κάποια πρόοδο.
Ωστόσο, γνωρίζει άραγε το Συμβούλιο το ύψος των ποσών που δαπανά η Ευρωπαϊκή Ένωση, περίπου δεκαπλάσια από τα αντίστοιχα ποσά που δαπανούν οι Ηνωμένες Πολιτείες, για την αναπτυξιακή συνεργασία σ' ολόκληρο τον κόσμο;
Όμως, παρά το γεγονός αυτό, όταν δημιουργηθεί κάποια κρίση, στην Αφρική, στη Νότια Αμερική, στη Μέση Ανατολή ή στην Απω Ανατολή, η φωνή που ακούγεται είναι εκείνη των Ηνωμένων Πολιτειών και όχι της Ευρώπης.
Αναγνωρίζει άραγε ο Προεδρεύων ότι δεν καταφέρνουμε να επωφεληθούμε από τους πόρους που προσφέρουμε;
.
Γνωρίζω πολύ καλά το ύψος των ενισχύσεων που οι Αμερικανοί υπόσχονται στην Κολομβία λόγου χάρη, το μεγαλύτερο μέρος των οποίων προορίζεται για την καταπολέμηση των ναρκωτικών.
Το γνωρίζω, αν και οι ΜΚΟ ασκούν πολλές φορές κριτική στο εν λόγω σχέδιο.
Την ίδια στιγμή, όμως, θεωρώ τη γενίκευσή σας καταχρηστική εν μέρει, βάσει των όσων γνωρίζω.
Τόσο στην Αφρική όσο και στη Μέση Ανατολή ή στη Μεσόγειο, η Ευρωπαϊκή Ένωση παραμένει ο κύριος χρηματοδότης.
Στη συγκεκριμένη περίπτωση, η θέση μας είναι κάπως ιδιαίτερη, δεδομένου ότι η Νότιος Αμερική διατηρεί ιστορικούς δεσμούς με τις Ηνωμένες Πολιτείες.
Βρισκόμαστε όμως μονίμως σε κατάσταση επιφυλακής σχετικά με την εξέλιξη της κατάστασης αυτής.
Ευχαριστώ, κύριε Πρόεδρε, για την ενημέρωση.
Ευχαριστώ, κύριε Πρόεδρε, που μου δώσατε τον λόγο.
Πολλοί από εμάς φρονούμε ότι η ρίζα των προβλημάτων που υπάρχουν στην Κολομβία είναι, όπως και σε άλλες χώρες της Λατινικής Αμερικής, η κατοχή ή η μη κατοχή έγγειας ιδιοκτησίας από τους αγρότες.
Το1984, το 0,2% των ιδιοκτητών κατείχε το 32% της γης στην Κολομβία.
Το 1997 κατείχε το 45% και σήμερα το ποσοστό θα είναι μεγαλύτερο.
Αυτό είναι το πρόβλημα, στο οποίο έρχονται να προστεθούν, σε πολλές περιπτώσεις, οι δραστηριότητες των παραστρατιωτικών οργανώσεων, που εκδιώκουν τους χωρικούς, δολοφονώντας χωρίς διακρίσεις.
Έχουμε εδώ τρεις περιπτώσεις, σε διαφορετικά σημεία της χώρας.
Στο μικρό χωριό Carmen, εκδιώχθηκαν 500 άτομα για τη δολοφονία 14 χωρικών.
Στο λιμάνι της Buenaventura δολοφονήθηκαν 20 χωρικοί.
Πολύ μακρύτερα, σε μια διαφορετική περιοχή της Ciιnaga, από τότε που κατέφθασαν οι παραστρατιωτικές οργανώσεις πριν από ένα χρόνο, σημειώθηκαν περισσότερες από 200 δολοφονίες.
Η ερώτηση, κύριε Πρόεδρε, και τελειώνω, είναι αν υπάρχει κάποιος τρόπος άσκησης μεγαλύτερης πίεσης από αυτόν που πρότεινε ο Πρόεδρος στην ενημέρωσή του και αν η βοήθεια που θα παράσχουμε πρόκειται να διαφέρει ουσιαστικά από τη βοήθεια των Ηνωμένων Πολιτειών, να μην στοχεύει δηλαδή στην καταστροφή των καλλιεργειών με ψεκασμό, αλλά στην αντικατάσταση τους, καθώς επίσης να επικεντρώνεται στα κοινωνικά και όχι στα στρατιωτικά ζητήματα.
.
Δυο λόγια θα πω μόνο, ότι σημείωσα όσα εξηγήσατε.
Θέλω να διευκρινίσω όμως ότι η Ένωση ελπίζει να μπορέσει να εφαρμόσει το δικό της πρόγραμμα για την κοινωνική, οικονομική και θεσμική ενίσχυση της ειρηνευτικής διαδικασίας στην Κολομβία, και ότι θα επανέλθουμε στο θέμα, πολύ ευχαρίστως, μόλις σημειωθεί κάποια πρόοδος στο συγκεκριμένο τομέα.
Κύριε Πρόεδρε, θα ήθελα να αναφερθώ στο πρόβλημα της συμμετοχής παραστρατιωτικών οργανώσεων στη σφαγή της La Uniσn.
Δεν συμφωνεί μαζί μου ο υπουργός ότι είναι ασφαλώς γνωστό πως οι παραστρατιωτικές αυτές ομάδες δρουν ως πληρεξούσιοι της κολομβιανής κυβέρνησης;
Δεν ανησυχεί, συνεπώς, ότι το Σχέδιο Κολομβία προτίθεται να παράσχει στρατιωτική βοήθεια στην κυβέρνηση της χώρας αυτής, να χρησιμοποιήσει στρατιωτικούς πόρους για να ψεκάσει αγρούς που φέρονται να είναι καλλιέργειες ναρκωτικών και ότι η Ευρωπαϊκή Ένωση αναμένεται να έρθει και να επιλύσει το πρόβλημα απλά και μόνο μ' ένα πρόγραμμα κοινωνικής πολιτικής;
Η ανταπόκριση αυτή της Ευρωπαϊκής Ένωσης είναι ανεπαρκής.
Δε θα πρέπει να συμφωνήσουμε στο Σχέδιο Κολομβία εάν παραμείνει σ' αυτήν τη βάση.
.
Θέλω απλώς να πω ότι εμμένω στην απάντησή μου.
Ακούω με πολύ μεγάλη προσοχή τις παρατηρήσεις του αξιότιμου βουλευτού, αλλά θεωρώ ότι η ενίσχυση είναι χρήσιμη και ότι θα πρέπει να είναι ακόμα μεγαλύτερη.
Κύριε Πρόεδρε, θα μετάσχει μαζί μου ο Προεδρεύων στην έκφραση της λύπης μου για τις δολοφονίες που έγιναν στις 9 Ιουλίου 2000 των νέων από την Οικολογική Ομάδα Ατλαντίς: του Tristan James, εγγονού του ιδρυτή της ομάδας, της Jenny James, η οποία διαμένει στην Κολομβία και του Javier Nova, φίλου μιας εκ των θυγατέρων της Jenny.
Οι άνθρωποι αυτοί δολοφονήθηκαν βάναυσα από μια παράνομη ομάδα ανταρτών του FARC όταν επέστρεψαν στην περιοχή όπου είχαν ζήσει για πάνω από 18 χρόνια με σκοπό να επισκεφθούν συγγενείς τους.
Όταν ο κ. Moscovici απαντά στον κ. De Rossa ότι έχει ευαισθητοποιηθεί από τα λεγόμενά του, γιατί άραγε το Συμβούλιο Γενικών Υποθέσεων της 9ης Οκτωβρίου αναφέρθηκε ειδικά σ' ένα ευρωπαϊκό πρόγραμμα για την Κολομβία και γιατί η Ευρωπαϊκή Επιτροπή στη συνέχεια εξέδωσε ανακοίνωση στις 18 Οκτωβρίου όπου χρησιμοποιεί τις λέξεις "Σχέδιο Κολομβία" , με τη στρατιωτική του βοήθεια και τους από αέρος ψεκασμούς φυτειών οι οποίοι έχουν καταδικαστεί από τον ίδιο τον υπουργό Εσωτερικών του Παναμά, Winston Spadafora, τον υπουργό της Βενεζουέλας Josι Vicente Rangel και τις κυβερνήσεις του Περού, του Ισημερινού και της Βραζιλίας;
Θα επαναλάβει άραγε σήμερα ότι το Συμβούλιο δεν πρόκειται να υποστηρίξει το "Σχέδιο Κολομβία" όπως ζητούμε ο κ. De Rossa, εγώ και κάθε άλλο πολιτισμένο μέλος αυτού του Σώματος;
.
Θεωρώ ότι έχω απαντήσει στην ερώτηση.
Δεν είναι δουλειά του Συμβουλίου να σχολιάζει τη μία ή την άλλη πτυχή του εξαιρετικά ευαίσθητου και οδυνηρού αυτού ζητήματος.
Επιτρέψτε μου, κύριε Πρόεδρε, να εμμείνω στις απαντήσεις που έχω ήδη δώσει.
Η υποχρέωση του Προέδρου της συνεδρίασης είναι να κατευθύνει και να μεταφράζει τις ερωτήσεις και έπειτα εναπόκειται στη διακριτική ευχέρεια του Προέδρου του Συμβουλίου ο τρόπος με τον οποίο θα αντιδράσει ή θα απαντήσει σ' αυτές, εκτός εάν οι ερωτήσεις είναι παράλογες ή δεν έχουν καμία σχέση με το θέμα.
Τότε θα ασκήσω τις αρμοδιότητες μου.
Έχει τον λόγο για ένα διαδικαστικό ζήτημα ο κ. De Rossa.
Κύριε Πρόεδρε, όταν θα αναφερθείτε στο κείμενο των συμπληρωματικών ερωτήσεων και στην απάντηση του Προεδρεύοντος, θα ήθελα να υπενθυμίσω στον Προεδρεύοντα ότι η αρχική ερώτηση αναφερόταν συγκεκριμένα στη σφαγή στην Κολομβία, εάν ή όχι το Συμβούλιο είχε συζητήσει το θέμα και εάν προγραμματίζει να κάνει κάποια επίσημη διαμαρτυρία.
Οι ερωτήσεις που έθεσα εγώ και τα άλλα μέλη αφορούν συγκεκριμένα την κατάσταση στην Κολομβία.
Δεν είναι αρκετό να λετε ότι δεν είστε σε θέση να απαντήσετε και ότι δεν είναι ρόλος σας να μπαίνετε σε λεπτομέρειες.
Με την ερώτηση σας ζητήθηκε να μπείτε σε λεπτομέρειες.
Γιατί στο κάτω κάτω δεχθήκατε την ερώτηση εάν δεν επρόκειτο να αναφερθείτε σε λεπτομέρειες;
Κύριε De Rossa, πρέπει να σας πω ότι στον Κανονισμό δεν προβλέπεται απάντηση από μέρους των βουλευτών.
Μόνο υποβολή ερωτήσεων.
Έπειτα έχετε τη δυνατότητα διμερούς επαφής, είτε δι' αλληλογραφίας είτε απευθείας, με τον Πρόεδρο του Συμβουλίου.
.
Θέλω να είμαι απολύτως σαφής: τέθηκε ένα ζήτημα, απάντησα σχετικά με το ζήτημα αυτό.
Διευκρίνισα μάλιστα, και καταγράφεται στα συνοπτικά πρακτικά, ότι το Συμβούλιο δεν ασχολήθηκε ειδικά με το συμβάν το οποίο έθιγε η ερώτηση και δεν το εξέτασε αυτό καθαυτό στη συζήτηση αυτή.
Είχα απαντήσει λοιπόν στην ερώτησή σας.
Δεν θα ήθελα να δημιουργηθεί η εντύπωση ότι το Συμβούλιο δεν απαντά στις ερωτήσεις που του τίθενται.
Από την άλλη όμως, δεν είναι τόσο εύκολο να ανοίξουμε μια συζήτηση για ζητήματα, το ξαναλέω, τόσο περίπλοκα.
Σέβομαι απολύτως τα λεγόμενα των βουλευτών.
Απλώς προσπαθώ να μην δημαγωγώ.
Παράκληση προς όλους να ακολουθήσουμε τη διαδικασία των ερωτήσεων προς το Συμβούλιο με τους κανόνες του παιχνιδιού της, έτσι όπως έχουν καθιερωθεί.
Στο μέτρο του δυνατού, η συζήτηση πρέπει να μην είναι ακαδημαϊκή και θεωρητική.
Σας ζητώ λοιπόν, όταν γίνονται ερωτήσεις αναδιατύπωσης, να είναι συγκεκριμένες ερωτήσεις επί του θέματος.
Δεδομένου ότι αναφέρονται σε παρόμοια θέματα, οι ερωτήσεις 6, 7, 8, 9, 10, 11, 12 και 13 θα απαντηθούν από κοινού.
Ερώτηση αριθ.
6 του κ.
(H-0718/00):
Θέμα: Διεθνείς χρηματοοικονομικές συναλλαγές Σκοπεύει το Συμβούλιο να προτείνει κατά τη διάρκεια της προσεχούς ετήσιας συνέλευσης του ΔΝΤ να μελετηθούν από την Επιτροπή του ΔΝΤ οι συνθήκες εφαρμογής ενός φόρου τύπου Tobin επί των διεθνών χρηματοοικονομικών συναλλαγών προκειμένου να καταπολεμηθεί η κερδοσκοπία και να σταθεροποιηθούν οι αγορές συναλλάγματος;
Ερώτηση αριθ.
7 της κ.
(H-0719/00):
Θέμα: Διαχείριση του προϊόντος από φόρο τύπου Tobin Η διαχείριση του προϊόντος ενός ενδεχόμενου φόρου τύπου Tobin επί των διεθνών χρηματοοικονομικών συναλλαγών, του οποίου το ύψος έχει εκτιμηθεί, σύμφωνα με τις υποθέσεις του σχετικού συντελεστή, μεταξύ 50 έως 250 δισεκατομμύρια δολάρια ετησίως, θα ανατεθεί, σύμφωνα με το Συμβούλιο, στα Ηνωμένα Έθνη ή πρέπει να αντιμετωπισθεί η δημιουργία ενός ειδικού οργανισμού στον οποίο θα ανατεθεί η είσπραξη και η κατανομή των εσόδων τα οποία θα προκύψουν;
Ποιες θα έπρεπε να είναι, σύμφωνα με το Συμβούλιο, οι προτεραιότητες για τη χρήση αυτών των πόρων (πρόσβαση σε πόσιμο νερό, προστασία του περιβάλλοντος, τακτοποίηση του χρέους των πλέον φτωχών χωρών, προγράμματα εμβολιασμού, πρόσβαση στην εκπαίδευση ·);
Ερώτηση αριθ.
8 του κ.
(H-0720/00):
Θέμα: Φόρος Tobin Πώς προτίθεται το Συμβούλιο να βοηθήσει τις μελλοντικές κυβερνήσεις να αντιμετωπίσουν τη διαφαινόμενη φορολογική κρίση στα εθνικά φορολογικά συστήματα, την οποία προκαλούν ο φορολογικός ανταγωνισμός και τα χρηματοπιστωτικά κέντρα "off shore" ;
Θα εξέταζε το Συμβούλιο το ενδεχόμενο αναζήτησης νέων πηγών φορολογητέου εισοδήματος, όπως οι αγοραπωλησίες συναλλάγματος;
Ερώτηση αριθ.
9 του κ.
(H-0721/00):
Θέμα: Πολιτικά και τεχνικά εμπόδια για την καθιέρωση ενός φόρου τύπου Tobin Το Συμβούλιο δεν αγνοεί την πολύπλευρη υποστήριξη και την αυξανόμενη δημοτικότητα που έχει η πρόταση για την καθιέρωση ενός φόρου τύπου Tobin.
Θα μπορούσε η Προεδρία του Συμβουλίου να αναφέρει, όσον αφορά τις ανταλλαγές απόψεων που είχε με τους Υπουργούς των Οικονομικών της Ευρωπαϊκής Ένωσης όπως και με τους ομολόγους τους τρίτων χωρών, από που προέρχεται η αντίσταση και ποιά είναι κατά τη γνώμη της τα κύρια πολιτικά ή τεχνικά εμπόδια που παρεμβάλλονται στην καθιέρωση ενός φόρου τύπου Tobin;
Ερώτηση αριθ.
10 του κ.
(H-0722/00):
Θέμα: Μελέτη του κατά πόσον θα συνέφερε η φορολόγηση των διεθνών οικονομικών συναλλαγών Προβλέπει το Συμβούλιο να παραπέμψει στο Συμβούλιο Υπουργών Οικονομικών (ΕCΟFΙΝ) το θέμα μιας φορολόγησης των διεθνών οικονομικών συναλλαγών στην αγορά συναλλάγματος προκειμένου να καταπολεμηθεί η κερδοσκοπία και τα αποσταθεροποιητικά της για την οικονομία ολοκλήρων χωρών αποτελέσματα;
Είναι το Συμβούλιο έτοιμο να μελετήσει τη δημιουργία μιας "ζώνης Tobin" σε κλίμακα Ευρωπαϊκής Ένωσης, δηλαδή την καθιέρωση ενός φόρου τύπου Tobin στις ευρωπαϊκές χρηματαγορές όπου πραγματοποιείται το 50% του παγκοσμίου όγκου διακινήσεων συναλλάγματος;
Ερώτηση αριθ.
11 του κ.
(H-0725/00):
Θέμα: Διατηρησιμότητα φόρων τύπου Tobin σε ευρωπαϊκό επίπεδο Λαμβάνοντας υπόψη την έκθεση που κατέθεσε πρόσφατα ο Γάλλος Υπουργός Οικονομικών, σύμφωνα με την οποία φόροι τύπου Tobin δεν θα ήταν διατηρήσιμοι εάν καθιερώνοντο σε ένα μόνον κράτος μέλος, ποια μέτρα προτείνει η Γαλλική Προεδρία προκειμένου να διασφαλισθεί η διατηρησιμότητα τέτοιων φόρων σε επίπεδο Ευρωπαϊκής Ένωσης και σε παγκόσμιο επίπεδο;
Ερώτηση αριθ.
12 της κ.
(H-0735/00):
Θέμα: Φορολόγηση των χρηματοοικονομικών συναλλαγών Η διεκδίκηση μιας φορολόγησης των κεφαλαίων που έχουν προέλευση από δράσεις κερδοσκοπίας δεν σταματά να κερδίζει έδαφος αυτούς τους τελευταίους μήνες, όπως φαίνεται από τον πολλαπλασιασμό των επιτροπών ATTAC (Ένωση Φορολόγησης των Χρηματοοικονομικών Συναλλαγών για Ενίσχυση των Πολιτών) στη Γαλλία και στην Ευρώπη, και των τροπολογιών που κατατίθενται στη Γαλλική Εθνοσυνέλευση καθώς και στη Γερουσία.
Αυτή η κινητοποίηση θέτει βαθιά ερωτήματα όπως αυτό που αφορά τη θέση του ανθρώπου καθώς και της χρηματο-οικονομικής σφαίρας στην σημερινή οικονομία.
Δεν εκτιμά το Συμβούλιο ότι ένας φόρος "τύπου Tobin" θα ενεγράφετο στο πλαίσιο του στόχου μιας επιθυμητής εξισορρόπησης;
Ερώτηση αριθ.
13 του κ.
(H-0815/00):
Θέμα: Φόρος κερδοσκοπίας και διεθνές χρηματοοικονομικό σύστημα Ποιο ευρωπαϊκό θεσμικό όργανο είναι, κατά τη γνώμη της Προεδρίας του Συμβουλίου, στο πλαίσιο των διεθνών οικονομικών και χρηματοοικονομικών σχέσεων, το πιο κατάλληλο για να προωθήσει την καθιέρωση φόρου κερδοσκοπίας και, να αναλάβει, ενδεχομένως, τη διαχείριση του εν λόγω φόρου;
Με ποιο τρόπο θα μπορούσε, κατά τη γνώμη της Προεδρίας, να συμβάλει η καθιέρωση ενός φόρου τέτοιου είδους στην καταπολέμηση της διεθνούς νομισματικής κερδοσκοπίας;
Όχι, θα προσπαθήσω η απάντησή μου να μην έχει ακαδημαϊκό χαρακτήρα απλώς η προοπτική του να απαντήσω στις ερωτήσεις αυτές με φέρνει κάπως σε δύσκολη θέση, δεδομένου ότι για να συζητήσουμε τα θέματα αυτά δεν μας φτάνει το βράδυ ολόκληρο και σίγουρα δεν μας φτάνει η ώρα των ερωτήσεων.
Τίθεται ζήτημα επιδιωκόμενων στόχων, φιλοσοφίας, πεποίθησης και ανάλυσης.
Επιπλέον, ο καθένας λαμβάνει θέση στο συγκεκριμένο ζήτημα βάσει των πεποιθήσεων και των προσωπικών του αναλύσεων.
Θέλω απλώς να πω για άλλη μια φορά, εξ ονόματος του Συμβουλίου, ότι το Συμβούλιο έχει πλήρη επίγνωση πόσο επίκαιρα και σημαντικά είναι τα ζητήματα αυτά.
Η δημιουργία ενός φόρου τύπου Tobin είναι ελκυστική ιδέα.
Πολλές πολιτικές ομάδες, αριστερές και δεξιές, πολλές οργανώσεις, πολιτικές και μη, πολλές μη κυβερνητικές οργανώσεις, πολλοί πανεπιστημιακοί όμιλοι την υποστηρίζουν.
Θα επιφυλαχθώ λοιπόν και δεν θα δώσω μια οριστική απάντηση στο δύσκολο αυτό ζήτημα..
Θα ήθελα απλώς να υπογραμμίσω - εφόσον αυτή είναι η θέση του Συμβουλίου - ορισμένες πρακτικές δυσκολίες που μπορούν να αποτελέσουν θέμα συζήτησης.
Καταρχάς, όλος ο κόσμος, νομίζω, παραδέχεται ότι ο φόρος αυτός, ο φόρος "Tobin" όπως λέγεται, δεν μπορεί να λειτουργήσει σωστά παρά μόνο αν εφαρμοστεί σε παγκόσμιο επίπεδο.
Διαπιστώνουμε όμως υποχρεωτικά ότι μπορούμε μεν να επιδιώξουμε την ομοφωνία στο πλαίσιο της Ευρωπαϊκή Ένωσης σχετικά με τη φορολόγηση των οικονομικών συναλλαγών στην αγορά συναλλάγματος, ανάλογη ομοφωνία όμως δεν υπάρχει στο πλαίσιο της G7 και πολύ περισσότερο στο πλαίσιο του ΟΟΣΑ.
Γνωρίζουμε μάλιστα - και είναι θέμα οικονομικής λογικής - ότι αν επιτυγχάναμε μια ευρεία πλειοψηφία, κάποιοι οικονομικοί χώροι θα είχαν πραγματικό συμφέρον να μην είναι καθόλου συνεργάσιμοι, να αρνηθούν να εφαρμόσουν το φόρο στις συναλλαγές που πραγματοποιούνται στο έδαφός τους.
Το ζήτημα που θέτω λοιπόν στους υπέρμαχους του φόρου τύπου Tobin είναι το εξής: πώς μπορούμε να αντιπαλέψουμε τον υπαρκτό κίνδυνο να μετατοπιστούν οι κερδοσκοπικές συναλλαγές σε ορισμένους φορολογικούς παραδείσους, κάτι που δεν πρέπει επ' ουδενί να συμβεί, αν υποτεθεί ότι επιβάλλουμε έναν τέτοιο φόρο.
Θα ήθελα επίσης να έχω μια απάντηση για τον αντίκτυπο που θα έχει ο φόρος αυτός στην σταθερότητα των νομισματικών αγορών, και κυρίως για την επίδραση ενός φόρου της τάξης του 0,1 τοις χιλίοις στους κερδοσκόπους που αναμένουν υποτιμήσεις της τάξης του 20 έως 50%.
Δεδομένων των επιδόσεων της σύγχρονης χρηματοοικονομικής καινοτομίας, εξάλλου, υπάρχει ο κίνδυνος ο φόρος αυτός να παρακαμφθεί,.
Η ουσία του ζητήματος λοιπόν δεν βρίσκεται στο στόχο που εξυπηρετεί ο φόρος τύπου Tobin, στη ρύθμιση δηλαδή των αγορών συναλλάγματος, στην επιβολή ηθικών νόμων στις εν λόγω αγορές υπέρ της χρηματοδότησης της ανάπτυξης, αλλά στην ικανότητα μας να ελέγξουμε αποτελεσματικά τους μηχανισμούς αυτούς.
Το ξαναλέω, δεν διαφωνούμε επί της αρχής, δεν πρόκειται περί αυτού, σε προσωπικό τουλάχιστον επίπεδο.
Η Γαλλία, εξ ονόματος της Προεδρίας της Ευρωπαϊκής Ένωσης, πρότεινε στις πρόσφατες Συνελεύσεις της Πράγας και επί τη ευκαιρία των συνεδριάσεων της G7 και της Διεθνούς Νομισματικής και Οικονομικής Επιτροπής, μεταρρυθμιστικούς άξονες, οι οποίοι απαντούν στις ανησυχίες από τις οποίες εκπορεύεται η πρόταση, από καιρό διατυπωμένη, της επιβολής ενός φόρου τύπου Tobin.
Από τα ανακοινωθέντα της G7, της ΔΝΟΕ και τις δηλώσεις του Γενικού Διευθυντή του ΔΝΤ κ. Kφhler, καταλαβαίνει κανείς πόσο ευαίσθητη είναι η κατάσταση στο ζήτημα των προσανατολισμών που προωθεί η Γαλλία, ειδικά όσον αφορά την ορθολογιστική οικονομική απελευθέρωση και την πάλη ενάντια στο ξέπλυμα του χρήματος.
Το ζήτημα της πάλης αυτής, η οποία συγκαταλέγεται στις προτεραιότητες της γαλλικής Προεδρίας, τίθεται επίσης στο Συμβούλιο Υπουργών Δικαιοσύνης και Εσωτερικών Υποθέσεων αλλά και στο Συμβούλιο των Υπουργών Οικονομικών (Ecofin), και προσφάτως τέθηκε σε μια κοινή συνεδρίαση των δύο Συμβουλίων.
Έχω επίγνωση ότι αδυνατώ να καλύψω με την απάντησή μου όλο το εύρος της ερώτησης που μου θέσατε.
Η προσδοκία σας είναι, φαντάζομαι, το Συμβούλιο να πει ναι στο φόρο.
Δεν νομίζω ότι ένα τόσο πολύπλοκο ζήτημα μπορεί να λυθεί απλώς με ένα ναι ή ένα όχι, διότι μπορεί να επιδοκιμάζουμε τους στόχους, τις αρχές του φόρου, αλλά δεν έχουμε αναφερθεί καθόλου στον τρόπο εφαρμογής του, εκτός του ότι η ομοφωνία στο πλαίσιο των Δεκαπέντε δεν είναι δεδομένη.
Κύριε Προεδρεύοντα, δεν προτίθεμαι να αμφισβητήσω τις προσωπικές σας πεποιθήσεις.
Απλώς, έχουμε την αίσθηση, η οποία απορρέει σε ένα βαθμό και από την απάντησή σας, ότι το Συμβούλιο δεν επιδεικνύει ιδιαίτερη πυγμή στην αντιμετώπιση του ζητήματος.
Αναφερθήκατε στη στάση των φορολογικών παραδείσων, που αρνούνται να συνεργαστούν.
Δεν νομίζετε ότι η Ένωση, η οποία προτίθεται να δράσει σε σχέση με τους όμορους προς αυτήν φορολογικούς παραδείσους ή με εκείνους που εδρεύουν στο έδαφός της και έναντι των οποίων η Επιτροπή και το Συμβούλιο διαθέτουν κάποια μέσα πίεσης, ειδικά όσον αφορά την κατάργηση του ξεπλύματος κεφαλαίων, δεν νομίζετε ότι θα πρέπει η Ένωση να εισηγηθεί, σε διεθνές επίπεδο, έναν κώδικα συμπεριφοράς, με στόχο την κατάργηση ή τον περιορισμό, εν πάση περιπτώσει, των δραστηριοτήτων των φορολογικών αυτών παραδείσων σε διεθνές επίπεδο;
Νομίζω ότι η πρωτοβουλία αυτή είναι πραγματοποιήσιμη και θα ήταν ευχής έργο να λάβει η Προεδρία της Ένωσης μια πιο σαφή θέση επί του θέματος.
.
Θέλω να είμαι πολύ προσεκτικός, όχι γενικώς και αορίστως, αλλά όσον αφορά ορισμένες λέξεις όπως ο "κώδικας συμπεριφοράς" .
Δεδομένου ότι η συζήτηση περί του φόρου τύπου Tobin συνεχίζεται, όπως επίσης και περί της πάλης ενάντια στο ξέπλυμα του χρήματος και περί των φορολογικών παραδείσων, η Προεδρία επιδεικνύει εξαιρετική αποφασιστικότητα και το Συμβούλιο των Υπουργών Οικονομικών (Ecofin) έχει μάλιστα ψηφίσει ένα σχέδιο οδηγίας για την καταπολέμηση του ξεπλύματος του χρήματος.
Πρόκειται λοιπόν για έναν θεμελιώδη προσανατολισμό, ο οποίος δεν αποτελεί, βεβαίως, εναλλακτική λύση σε σχέση με το σχέδιο επιβολής ενός φόρου τύπου Tobin, είναι όμως ίσως πιο ρεαλιστικός βραχυπρόθεσμα και η παρούσα Προεδρία του αποδίδει μέγιστη σημασία.
Ελπίζουμε εξάλλου ότι ένα από τα απτά αποτελέσματα της Προεδρίας θα είναι ακριβώς αυτό.
Κύριε Πρόεδρε, αναφερθήκατε όντως προ ολίγου σε όσους αντιτίθενται στο φόρο τύπου Tobin και στην G7 ειδικότερα.
Θα ήθελα να σας θυμίσω ότι κάποιοι σύμμαχοί μας είναι ένθερμοι υποστηρικτές του φόρου.
Η Συνέλευση Ίσης Εκπροσώπησης ΑΚΕ-ΕΕ, η οποία διεξήχθη από τις 9 ως τις 12 Οκτωβρίου στις Βρυξέλλες, αναφέρεται σαφώς σε ένα ψήφισμά της, στο σημείο Γ παράγραφος 21, στη δημιουργία ενός φόρου τύπου Tobin.
Στην παράγραφο 26, εξάλλου, ζητά να δημιουργηθεί ένας διεθνής οργανισμός διαιτησίας για την παραγραφή του χρέους των χωρών του Νότου.
Κύριε Πρόεδρε, δεν θα μπορούσε το Συμβούλιο να σκεφτεί τρόπους για να συμβάλει στην παραγραφή του χρέους των χωρών του Νότου, αφού οι χώρες ΑΚΕ ζητούν μια λύση ανάλογη με το φόρο τύπου Tobin;
Δεν μπορεί να αρχίσει μια συζήτηση σχετικά, δεδομένου ότι έχουμε δεσμευτεί, στο πλαίσιο των συμφωνιών του Κοτονού, να συνεργαστούμε και να βρούμε κάποια μέσα διαιτησίας για την παραγραφή του χρέους τους;
.
Βρίσκω την πρότασή σας εξίσου ενδιαφέρουσα και σίγουρα αξίζει τον κόπο να την εξετάσουμε παράλληλα όμως, νομίζω, θα πρέπει να κατανοήσουμε πολύ καλά τις αντιφάσεις με τις οποίες κινδυνεύουμε να έρθουμε αντιμέτωποι.
Ο ίδιος ο James Tobin το έχει πει, όσο μεγαλύτερη απόδοση θα έχει ο φόρος, τόσο θα αποκλίνει από το στόχο του, αφού η απόδοσή του θα σημαίνει ότι η κερδοσκοπία, βραχυπρόθεσμα, δεν θα έχει σταματήσει.
Ο ίδιος ο κ.Tobin έχει δηλώσει ότι η αρχή του να χρησιμοποιηθεί ο φόρος αυτός για τη χρηματοδότηση της ανάπτυξης τον βρίσκει αντίθετο, εκτός εάν ο στόχος αυτός είναι δευτερεύων, διότι ένας φόρος που αποσκοπεί στον περιορισμό, στην απαγόρευση επί της ουσίας, ορισμένων τύπων συναλλαγών δεν μπορεί να εξασφαλίζει εκ παραλλήλου τη μόνιμη χρηματοδότηση ορισμένων δράσεων ανάπτυξης.
Η αρχή της εξειδικευμένης χρήσης ενός μέσου για την επίτευξη ενός στόχου είναι γνωστή στους οικονομολόγους.
Πράγματι, θα πρέπει να προβληματιστούμε σχετικά με ορισμένα θέματα που χρήζουν ειδικής αντιμετώπισης, ειδικά στον τομέα της χρηματοδότησης της ανάπτυξης, και είναι σαφές ότι οι προσπάθειες πρέπει να επικεντρωθούν στη βελτίωση και την ποιότητα της κρατικής ενίσχυσης της ανάπτυξης, στην ανάπτυξη του εμπορίου, στην ενίσχυση των διεθνών χρηματοδοτικών οργανισμών και ότι πρέπει να εξετάσουμε για άλλη μια φορά σε βάθος το ζήτημα του χρέους.
Κύριε Πρόεδρε, κύριε Προεδρεύοντα του Συμβουλίου, στο πρόγραμμα της κυβέρνησης της Φινλανδίας τυγχάνει να υπάρχει ένα σημείο, το οποίο αναφέρεται σε τέτοιου είδους φορολογικές πηγές.
Σας ρωτώ λοιπόν τώρα, είχατε συνομιλίες με την κυβέρνηση της Φινλανδίας, ως εκπρόσωπος του Συμβουλίου, προκειμένου να ανακαλύψετε νέες φορολογικές πηγές και να βρείτε υποστήριξη στην ιδέα αυτή, απέναντι στην οποία κατανοώ πως είσαστε θετικά προδιατεθειμένος;
Και θα μπορούσε το Συμβούλιο να συγκεντρώσει αυτές τις ακόμη διάσπαρτες δυνάμεις, με τη βοήθεια των οποίων θα αναζητήσουμε νέες φορολογικές πηγές;
Αναφέρατε το ζήτημα των φορολογικών παραδείσων και το ξέπλυμα χρήματος που αφορούν στο θέμα αυτό.
Θα μπορούσατε να καταρτίσετε επί του θέματος ένα τέτοιου είδους νέο πακέτο μεταρρυθμίσεων εκ μέρους του Συμβουλίου;
.
Δεν έχω το προνόμιο να προεδρεύω στο Συμβούλιο των Υπουργών Οικονομικών (Ecofin), συνεπώς δεν μπορώ να απαντήσω στις ερωτήσεις σας, ειδικά όσον αφορά τις ενδεχόμενες σχέσεις μεταξύ γαλλικής Προεδρίας και φινλανδικής κυβέρνησης.
Λυπάμαι πολύ.
Παρ' όλες τις απαντήσεις σας, δεν έχω ακόμα πεισθεί εντελώς, και θα αρχίσω με τη διαπίστωση ότι όλοι οι φόροι επιτυγχάνουν, πράγματι, τη μείωση της κατανάλωσης στο συγκεκριμένο πεδίο αναφοράς τους: αυτό ισχύει για όλους ανεξαιρέτως τους φόρους και δεν υπάρχει σήμερα κανένας φόρος με μηδενική απόδοση.
Οι άνθρωποι δεν έχουν σταματήσει να δουλεύουν επειδή το εισόδημα φορολογείται, δεν έχουν σταματήσει να ρυπαίνουν το περιβάλλον επειδή έχει επιβληθεί φόρος ρύπανσης, δεν θα σταματήσουν να διακινούν κεφάλαια από τη μια χώρα στην άλλη επειδή θα επιβληθεί φόρος τύπου Tobin.
Συνεπώς, τα έσοδα από το φόρο αυτόν προφανώς δεν θα είναι μηδενικά.
Όλα εξαρτώνται από το ύψος του φόρου, μπορούμε όμως να εφαρμόσουμε πολλές στρατηγικές και συμφωνώ απολύτως μαζί σας, ο στόχος της χρηματοδότησης δεν μπορεί παρά να έρχεται σε δεύτερη μοίρα σε σχέση με την καταπολέμηση της κερδοσκοπίας.
Η άποψή σας όμως, ότι ένα μικρό ποσό δεν μπορεί να δράσει ανασταλτικά σε σχέση με την κερδοσκοπία, με εκπλήσσει.
Το μικρό αυτό ποσό, στο οποίο αναφέρεστε, είναι της ιδίας τάξεως με τις καθημερινές διακυμάνσεις της ισοτιμίας ευρώ/δολαρίου, τις οποίες προσπαθούμε να αντιπαλέψουμε με άλλες, πολύ πιο δαπανηρές μεθόδους.
.
Θα ήθελα απλώς να επαναλάβω όσα έχω ήδη πει, ότι δεν έχουμε σαφή εικόνα για τον αντίκτυπο ενός τέτοιου φόρου στη σταθερότητα των νομισματικών αγορών.
Νομίζω, παρ' όλα αυτά, ότι οι διακυμάνσεις ευρώ-δολαρίου είναι δυστυχώς μεγαλύτερες από το ποσό για το οποίο συζητάμε και είναι αλήθεια ότι, μακροπρόθεσμα, έχουμε να κάνουμε με κάποιους κερδοσκόπους που περιμένουν πολύ πιο σημαντικές υποτιμήσεις.
Είτε μας αρέσει είτε όχι, άλλωστε, αυτό έγινε με το ευρώ σε χρονική περίοδο ενός έτους.
Ο κ. Lipietz, λόγου χάρη, είναι ένας εξαίρετος οικονομολόγος, συνεπώς γνωρίζει πολύ καλά ότι η οικονομία είναι επίσης και μια πολιτική επιστήμη.
Η απάντησή σας δεν με πείθει, για τον απλούστατο λόγο ότι ενώ γνωρίζετε και ο ίδιος τα επιχειρήματα που μπορεί κανείς να σας αντιτάξει και τα αναφέρατε, παρ' όλα αυτά υπογράψατε, στις 18 Ιουλίου, μαζί με άλλους επτά υπουργούς της κυβέρνησής σας, ένα άρθρο στη Libιration που έλεγε ότι: "Τόσο σε ευρωπαϊκό όσο και διεθνές επίπεδο, οφείλουμε να βρούμε τα μέσα ώστε να δημιουργήσουμε σε σύντομο χρονικό διάστημα ένα φόρο επί των χρηματοοικονομικών συναλλαγών" .
Τι συνέβη λοιπόν από κει και πέρα;
Φταίει η έκθεση του Υπουργείου Οικονομικών και Εθνικής Οικονομίας, της διεύθυνσης του Δημοσίου Ταμείου, η οποία επανέλαβε τα συνήθη επιχειρήματα όσων αντιτίθενται στο φόρο τύπου Tobin, και η πολιτική βούληση που διαφαινόταν στο άρθρο και την τοποθέτησή σας ανατράπηκε;
Ποιος θα υπερισχύσει, η θέση του Μπερσύ - έτσι το λέμε εμείς το Υπουργείο Οικονομικών - ή η βούληση που εκφράσατε στη συγκεκριμένη χρονική στιγμή;
Δεν είναι καιρός να σταματήσετε πια να πετάτε το μπαλάκι ο ένας στον άλλον;
Σε εθνικό επίπεδο, μας λένε ότι το ζήτημα εμπίπτει στην αρμοδιότητα της Ευρώπης, σε ευρωπαϊκό επίπεδο τώρα μας λένε ότι εμπίπτει στην αρμοδιότητα της G7, ή και του ΟΟΣΑ.
Μήπως ήρθε η ώρα να καταθέσει το Συμβούλιο και η Επιτροπή μια πρόταση, ώστε να έχουμε μια κοινή θέση των διαφόρων ευρωπαϊκών χωρών, η οποία θα ενισχύσει τη θέση ορισμένων άλλων μελών της G7, όπως ο Καναδάς λόγου χάρη, που είναι έτοιμα να εφαρμόσουν το φόρο τύπου Tobin αν και εμείς κινηθούμε στην ίδια κατεύθυνση;
.
Κύριε Πρόεδρε, κυρίες και κύριοι βουλευτές, σας παρακαλώ να με συγχωρέσετε αλλά οι υποθέσεις αυτές είναι λίγο προσωπικές.
Στο συγκεκριμένο χώρο δεν μιλώ ως Pierre Moscovici-κομματικό στέλεχος, ούτε καν ως Pierre Moscovici- υπουργός, αν και προσπάθησα να διαφοροποιηθώ μέχρις ενός σημείου σε σχέση με την έτοιμη θέση που παρέλαβα.
Μιλώ, υποτίθεται, εξ ονόματος του Συμβουλίου και το Συμβούλιο αποτελείται από τους υπουργούς των δεκαπέντε χωρών μελών της Ευρωπαϊκής Ένωσης.
Είναι αλήθεια λοιπόν ότι προσπάθησα να αφήσω να διαφανούν ορισμένες θέσεις μου, ως υπουργού, για να μην διαψεύσω τα όσα έγραψα ως κομματικό στέλεχος σε μια γαλλική εφημερίδα, καταλαβαίνετε όμως ότι, στο συγκεκριμένο χώρο, οφείλω να επιτελέσω την αποστολή που μου έχει ανατεθεί.
Από την άλλη, χαίρομαι πάρα πολύ που ο κ. Harlem Dιsir, με τον οποίο, για όσους δεν το ξέρουν, ανήκουμε στο ίδιο κόμμα, είναι έτοιμος να συνυπογράψει το κείμενό μου.
Δεν είναι σύνηθες φαινόμενο.
Κύριε Moscovici, βλέπετε τώρα ότι οι οχτώ ερωτήσεις προέρχονται από την αριστερή πτέρυγα του Ημικυκλίου.
Γι' αυτό, μερικές φορές, δεν διακρίνουν τον στρατευμένο πολιτικό από τον Πρόεδρο του Συμβουλίου.
Και εγώ τους συγχωρώ, αλλά ας εφαρμόσουμε τον Κανονισμό.
Έχω τρεις σύντομες ερωτήσεις για τον κ. Moscovici.
Πρώτον, θα επανέλθει άραγε να μας μιλήσει μαχητικά και στο μέλλον;
Δεύτερον, είναι ενήμερος ότι η πρόσφατη Διάσκεψη του Εργατικού Κόμματος ενέκρινε απόφαση στην οποία σαφώς αναφέρεται ότι θα συνεργαστεί με τους διεθνείς εταίρους του και όλους τους εμπλεκόμενους προς την κατεύθυνση της επίλυσης των προβλημάτων που δημιούργησαν οι υποστηρικτές της φορολογίας Tobin, καθώς και ότι θα εισάγει νέους μηχανισμούς για τη διεθνή σταθερότητα και την καλύτερη διεθνή οικονομική ρύθμιση;
Και τρίτον, καθώς λέγει ότι αυτήν τη στιγμή δεν μπορεί να απαντήσει με ένα ναι ή με ένα όχι, είναι πρόθυμος να υποστηρίξει ότι η Ευρωπαϊκή Ένωση θα εκπονήσει μελέτη σχετικά μ' αυτά τα θέματα έτσι ώστε στο μέλλον να είμαστε σε θέση να πούμε ναι ή όχι καθώς και να μπορούμε να έχουμε μια αξιόλογη συμμετοχή στη Διάσκεψη του ΟΗΕ σχετικά με τη Χρηματοδότηση της Ανάπτυξης που πρόκειται να γίνει στις αρχές του 2002;
.
Ως κομματικό στέλεχος, είμαι διατεθειμένος να εκφραστώ σε όποιον χώρο θέλετε.
Δεν είναι μυστικό: ανήκω σε μια κυβέρνηση η οποία είναι μια αριστερή κυβέρνηση, μια κυβέρνηση αριστερών κομμάτων ανήκω σε ένα πολιτικό κόμμα, το σοσιαλιστικό κόμμα, και με την ιδιότητά μου αυτή έχω, πράγματι, πολύ συχνά την ευκαιρία, κύριε Πρόεδρε και συγχωρέστε με για αυτό, να συναντώ φίλους που κάθονται στην αριστερή πτέρυγα του Σώματος αυτού και διαπιστώνω ότι, όντως, οι περισσότεροι υποστηρικτές του φόρου τύπου Tobin και οι μόνοι που κάνουν λόγο αυτή τη στιγμή για το φόρο αυτό βρίσκονται μεταξύ αυτών.
Είναι σαφές ότι μας συνδέει μια κοινότητα αντιλήψεων επί πολλών ζητημάτων, δεν παύω όμως παράλληλα να εκπροσωπώ εδώ, τώρα, αλλά και σε κάθε άλλη ανάλογη περίπτωση, το Συμβούλιο στην Ώρα των Ερωτήσεων.
Συνεπώς, μπορούμε να συναντηθούμε σε άλλους χώρους.
Όσον αφορά την ερώτηση που απευθύνετε στο Συμβούλιο, την ιδέα μιας μελέτης δηλαδή, πιστέψτε με ότι θα τη διαβιβάσω πολύ ευνοϊκά στον πρόεδρο του Συμβουλίου των Υπουργών Οικονομικών (Ecofin), που τυγχάνει να είναι επίσης και υπουργός, οπότε θα μπορέσει ίσως να απαντήσει στην ανησυχία του κ. Harlem Dιsir.
Θα συνεχίσω, φυσικά, στο ίδιο πνεύμα, δεδομένου μάλιστα ότι θεωρώ αυτή τη συζήτηση αποκαλυπτική του γεγονότος ότι όλο και περισσότεροι άνθρωποι, ιδιαιτέρως στο πλαίσιο της Ευρωπαϊκής Ένωσης, προβληματίζονται σχετικά με έναν καλύτερο έλεγχο της κερδοσκοπίας σε χρηματοοικονομικό επίπεδο όπως επίσης και για το ρόλο της πολιτικής και την παρέμβασή της στη συγκεκριμένη σφαίρα της οικονομίας και στις εξωφρενικές εξουσίες των πολυεθνικών.
Σε όσα είπε προ ολίγου η Danielle Auroi σχετικά με τις χώρες του Νότου, θα προσθέσω ότι κάποιες εκτιμήσεις που έχουν γίνει από ειδικούς μας παρέχουν ορισμένα πολύ ενδιαφέροντα στοιχεία: ένας φόρος τύπου Tobin μπορεί να αποδώσει λόγου χάρη ένα ποσό που κυμαίνεται από 50 έως 250 δισεκατομμύρια δολάρια, ενώ την ίδια στιγμή το Πρόγραμμα των Ηνωμένων Εθνών για την Ανάπτυξη (PNUD) διαχειρίζεται ένα ποσό της τάξης των 40 δισεκατομμυρίων δολαρίων ετησίως με το ποσό αυτό μπορούμε να προσφέρουμε ένα στοιχειώδες βιοτικό επίπεδο σε εκατοντάδες εκατομμύρια ανθρώπους, που βιώνουν την απόλυτη ένδεια στις χώρες του τρίτου κόσμου.
Σήμερα που οι πολίτες έχουν την αίσθηση ότι η πολιτική αδυνατεί να παρέμβει στη σφαίρα της οικονομίας αλλά και γενικότερα, στη λειτουργία του ευρωπαϊκού οικοδομήματος, και να μεταβάλλει τις διεθνείς του σχέσεις, δεν νομίζετε ότι, με ένα τέτοιο μέτρο, οι πολίτες μπορούν να αποκτήσουν και πάλι, μέχρις ενός σημείου, εμπιστοσύνη στην πολιτική και στη συγκεκριμένη ικανότητά της, δίνοντας έτσι ίσως ένα μήνυμα στις χώρες και τους λαούς του Νότου;
.
Το λέω για άλλη μια φορά, δεν παύει να με απασχολεί η ίδια έγνοια, να περιορίσω, κατά το δυνατόν, τη φιλοσοφική, ιδεολογική ή πολιτική διάσταση της απάντησής μου.
Θα ήθελα να πω απλώς για άλλη μια φορά ότι, όταν μιλάμε για φόρο τύπου Tobin, θα πρέπει να θέτουμε επίσης και το ερώτημα των προϋποθέσεων βάσει των οποίων ο φόρος αυτός θα είναι αποτελεσματικός.
Εγώ ο ίδιος σας ανέφερα τις επιφυλάξεις που είχε τελικά ο ίδιος ο Tobin σχετικά με τον μηχανισμό που επινόησε, ειδικά σε επίπεδο απόδοσης.
Πράγματι, νομίζω ότι είναι σημαντικό να διοργανωθούν διάφορες συζητήσεις σε διάφορα μέρη και να ακουστούν αντίθετες απόψεις.
Τέτοιες συζητήσεις γίνονται πολλές, το ξέρω, υπάρχουν πολλοί και οπαδοί και πολέμιοι του φόρου τύπου Tobin.
Νομίζω ότι θα πρέπει ίσως να υπερβούμε το στενό πεδίο των προτιμήσεών μας και να προβληματιστούμε επίσης σχετικά με ορισμένα οικονομικά ζητήματα.
Κατά βάθος, το ερώτημα που εγώ προσωπικά θέτω στον εαυτό μου, μιλώντας εν προκειμένω και ως κομματικό στέλεχος, είναι τα εξής, με ποιες προϋποθέσεις μπορεί ο φόρος αυτός να προχωρήσει.
Κύριε εκπρόσωπε του Συμβουλίου, είπατε στην αρχή της παρέμβασής σας ότι εδώ στο Κοινοβούλιο θα μπορούσαμε να συζητάμε επί του θέματος αυτού επ' άπειρον. αΕχετε απόλυτο δίκιο και θα ήθελα να σας υπενθυμίσω ότι έχουμε ήδη μια φορά συζητήσει διεξοδικά το θέμα αυτό, και αυτοί οι ίδιοι ακριβώς συνάδελφοι έθεσαν αυτές τις ίδιες ερωτήσεις και προηγουμένως.
Ο λόγος για τον οποίο σιωπούμε εδώ στη δεξιά πτέρυγα είναι ότι έχουμε ήδη μια φορά αποσαφηνίσει τα θέματα αυτά, και κατά τη γνώμη μας δεν χρειάζεται να μιλάμε στην αίθουσα αυτή πολλές φορές για τα ίδια θέματα και να καταναλώνουμε τον πολύτιμο χρόνο μας.
Ωστόσο θα σας ρωτήσω, είναι σωστή η ερμηνεία μου ότι η Γαλλία ως χώρα που ασκεί την Προεδρία δεν σκοπεύει να προτείνει κανένα νέο μέτρο για την εφαρμογή του φόρου τύπου Tobin, ή μήπως να το ερμηνεύσω, ότι δεν είναι τόσο ζήτημα πολιτικής βούλησης παρά πολύ απλά ότι κι εσείς επίσης στην αριστερή πτέρυγα της αίθουσας έχετε καταλήξει στο συμπέρασμα πως αυτό είναι πράγμα αδύνατον.
Η εφαρμογή του φόρου τύπου Tobin σε παγκόσμια κλίμακα είναι πράγμα αδύνατον.
.
Θα με συγχωρέσετε, αλλά δεν κατάλαβα καλά την ερώτησή σας στο τέλος.
Με χαρά διαπιστώνω όμως, αν έχω καταλάβει σωστά, ότι πολλές και διάφορες πτέρυγες είναι υπέρ του φόρου τύπου Tobin, και αυτό με ανακουφίζει.
Δεν θα ήθελα να δημιουργηθεί η εντύπωση ότι είναι μια τρέλα που υπάρχει μόνο στο μυαλό ενός ανθρώπου και μόνο ή στα έδρανα μιας παράταξης και μόνο.
Κατά τα άλλα, θα ήθελα απλώς να προσθέσω ότι πράγματι η Γαλλία έχει εξερευνήσει ορισμένους μεταρρυθμιστικούς άξονες, για να απαντήσει στις ανησυχίες από τις οποίες εκπορεύεται η πρόταση επιβολής ενός φόρου τύπου Tobin, ασχέτως αν τα ερωτήματα του τύπου "πώς θα προχωρήσει η διαδικασία" παραμένουν εκκρεμή.
Συμφωνώ μαζί σας όμως, πραγματικά αυτή η συζήτηση μπορεί να τραβήξει σε μάκρος.
Δεδομένου ότι ο συντάκτης της απουσιάζει, η ερώτηση 14 καθίσταται άκυρη.
Ερώτηση αριθ.
15 του κ.
(H-0729/00):
Θέμα: Εξάπλωση της ΣΕΒ Φαίνεται ότι η σπογγώδης εγκεφαλοπάθεια των βοοειδών (ΣΕΒ) είναι ασθένεια περισσότερο μεταδοτική απ' όσο γενικώς επιστεύετο και ότι μπορεί να μεταδοθεί μέσω πολυάριθμων άλλων ειδών.
Τους τελευταίους μήνες παρατηρήθηκαν κρούσματα ιδίως σε διάφορες περιοχές της Γαλλίας.
Με ποιον τρόπο σκοπεύει το Συμβούλιο να προετοιμασθεί για την αντιμετώπιση της εξάπλωσης της επιδημίας;
Ποια είναι κατά τη γνώμη του η αρχή που θα πρέπει να υιοθετηθεί για την αποζημίωση των εκτροφέων στο πλαίσιο του προϋπολογισμού της Ευρωπαϊκής αΈνωσης;
.
Ξέρουμε ότι ο αριθμός των κρουσμάτων ΣΕΒ, Σπογγώδους Εγκεφαλοπάθειας των Βοοειδών, που καταγράφονται εδώ και πολύ καιρό στην Ευρώπη αποτελεί μείζονα λόγο ανησυχίας.
Περισσότερο από κάθε άλλη φορά, το Συμβούλιο επιθυμεί σήμερα να λάβει όλα τα απαραίτητα μέτρα για την εκρίζωση της ασθένειας αυτής.
Θα ήθελα να διευκρινίσω εν συντομία ότι η πρόσφατη αύξηση του αριθμού των κρουσμάτων δεν σημαίνει ότι η ασθένεια εξαπλώνεται ραγδαία.
Μάλλον πρόκειται για κρούσματα που έρχονται στην επιφάνεια λόγω της γενίκευσης των ελέγχων στα νεκρά βοοειδή, από τα οποία προκύπτει εξάλλου ότι η επιδημία, αντιθέτως, δεν έχει σταματήσει.
Η Επιτροπή υπέβαλε, στις 7 Ιανουαρίου 1999, μια πρόταση κανονισμού του Ευρωπαϊκού Κοινοβουλίου και του Συμβουλίου, με στόχο την εδραίωση των κειμένων που είχε προηγουμένως εγκρίνει η Επιτροπή σχετικά με τα μέτρα προφύλαξης, ώστε να θεσπιστούν κανόνες πρόληψης και ελέγχου για ορισμένες μορφές ΣΕΒ.
Η πρόταση θεμελιώνεται στη σύσταση του Διεθνούς Γραφείου Επιζωοτιών σχετικά με την Σπογγώδη Εγκεφαλοπάθεια των Βοοειδών και στις διάφορες διαθέσιμες επιστημονικές γνωμοδοτήσεις.
Στόχο έχει την εξασφάλιση ενός υψηλού επιπέδου προστασίας για τους καταναλωτές.
Το Ευρωπαϊκό Κοινοβούλιο τοποθετήθηκε επί της πρότασης της Επιτροπής σε πρώτη ανάγνωση, στις συνεδριάσεις του της 15ης και 19ης Μαίου 2000.
Ψήφισε 48 τροποποιήσεις, εκ των οποίων η Επιτροπή υιοθέτησε τις 40.
Το Συμβούλιο συνεχίζει να εξετάζει με ζήλο την πρόταση της Επιτροπής και τις προαναφερθείσες τροπολογίες, για να μπορέσει να λάβει όσο το δυνατόν πιο σύντομα θέση σχετικά με το ζήτημα.
Από την άλλη, εν αναμονή της ψήφισης της οδηγίας αυτής, για την πρόληψη των μεταδοτικών μορφών σπογγώδους εγκεφαλοπάθειας, ελήφθη τον Ιούνιο 2000 μια απόφαση απόσυρσης εκείνων των υλικών που ενέχουν κινδύνους σχετικούς με την ασθένεια αυτή, ώστε να αποφευχθεί η περαιτέρω εξάπλωση της επιδημίας και ο καταναλωτής να απολαμβάνει το υψηλότερο δυνατό επίπεδο υγειονομικής προστασίας.
Η απόφαση αφορά λοιπόν την παραγωγή και διάθεση στην αγορά προϊόντων ζωικής προέλευσης προερχόμενων από όργανα και ιστούς βοοειδών και αιγοπροβάτων ή προϊόντων που εμπεριέχουν τέτοια όργανα ή ιστούς.
Τα όργανα αυτά που είναι επικίνδυνα και τα οποία πρέπει στο εξής να αφαιρούνται και καταστρέφονται είναι τα εξής: τα κεφάλια, συμπεριλαμβανομένου του εγκεφάλου και των ματιών, οι αμυγδαλές, ο νωτιαίος μυελός και τα έντερα των βοοειδών ηλικίας άνω του ενός έτους τα κεφάλια, συμπεριλαμβανομένου του εγκεφάλου και των ματιών, οι αμυγδαλές, ο νωτιαίος μυελός των αιγοπροβάτων ηλικίας άνω του ενός έτους και η σπλήνα των αιγοπροβάτων ανεξαρτήτως ηλικίας.
Στο Ηνωμένο Βασίλειο και την Πορτογαλία ισχύουν ορισμένοι συμπληρωματικοί περιορισμοί.
Το Συμβούλιο παρακολουθεί, όπως είναι φυσικό, με προσοχή τις εξελίξεις των επιστημονικών ανακαλύψεων όπως επίσης και την εφαρμογή των δοκιμασιών ταχείας διάγνωσης.
Θα μπορέσει έτσι να τα λάβει όλα αυτά υπόψη του στο κείμενο των οδηγιών σχετικά με την πρόληψη των μεταδοτικών μορφών της σπογγώδους εγκεφαλοπάθειας που θα υποβάλει στο Ευρωπαϊκό Κοινοβούλιο.
Όσον αφορά την ενδεχόμενη αποζημίωση των κτηνοτρόφων, στο Συμβούλιο δεν έχει υποβληθεί καμία σχετική πρόταση από πλευράς Επιτροπής.
Επί του παρόντος, οι διαδικασίες αποζημίωσης των κτηνοτρόφων χρηματοδοτούνται, όπως ξέρετε, από τους εθνικούς προϋπολογισμούς.
Κύριε Πρόεδρε, ευχαριστώ τον κύριο υπουργό για την απάντησή του στο πρώτο μέρος της ερώτησής μου, όμως η απάντηση στο δεύτερο μέρος της ερώτησης, που αφορούσε τις αποζημιώσεις, δεν ήταν η δέουσα.
Στη Γαλλία παρουσιάστηκαν αυτά τα νέα περιστατικά και ως επακόλουθο είχαν τη σφαγή ολόκληρων κοπαδιών βοοειδών.
Τώρα ρωτώ, μιας και ο εκπρόσωπος της γαλλικής Προεδρίας είναι παρών, πρόκειται αυτές οι σφαγές αγελάδων να πληρωθούν από τον προϋπολογισμό της ΕΕ ή μήπως θα τις πληρώσετε εσείς από τον εθνικό σας προϋπολογισμό, και είναι κατά τη γνώμη σας σκόπιμο να πληρωθούν από τον προϋπολογισμό της ΕΕ;
Μια δεύτερη συναφής ερώτηση, στην περιοχή των Βοσγίων, σύμφωνα με σημερινή είδηση στον Τύπο, διαπιστώθηκε νόσος των τρελών αγελάδων.
Είναι η Γαλλία σε θέση να διαβεβαιώσει εμάς τους βουλευτές του Ευρωκοινοβουλίου ότι η νόσος δεν μεταδίδεται στον άνθρωπο από το κρέας που τρώμε εδώ;
.
Δεν διάβασα τις εφημερίδες σήμερα το πρωί, νομίζω όμως ότι μπορώ πραγματικά εντίμως να διαφημίσω το γαλλικό βοδινό.
Αστειεύομαι όπως αστειευτήκατε και εσείς.
Μιλώντας σοβαρά τώρα, όσον αφορά το ζήτημα μιας ενδεχόμενης αποζημίωσης των κτηνοτρόφων, δεν μπορώ παρά να επαναλάβω τα στοιχεία που έχω στη διάθεσή μου, ότι δηλαδή, μέχρι στιγμής, η Επιτροπή δεν έχει υποβάλει καμία σχετική πρόταση στο Συμβούλιο.
Πράγμα που σημαίνει ότι στην παρούσα φάση δεν προβλέπεται κάποια σχετική κοινοτική χρηματοδότηση.
Πράγματι λοιπόν, οι διαδικασίες αποζημίωσης των κτηνοτρόφων χρηματοδοτούνται από τους εθνικούς προϋπολογισμούς.
Η ερώτησή μου έχει σχέση με το τελευταίο θέμα που έθιξε ο κ. Seppδnen.
Το θέμα αυτό έχει σχολιαστεί πρόσφατα στο ΗΒ και πράγματι μια σύμβουλος της βρετανικής κυβέρνησης δήλωσε ότι θα συμβούλευε τα παιδιά της να μην τρώνε γαλλικό βοδινό διότι, όπως είπε η ίδια, στη Γαλλία οι γέρικες αγελάδες εξακολουθούν να έχουν θέση στην τροφική αλυσίδα, ότι ορισμένα τμήματα του νευρικού τους συστήματος ακόμη χρησιμοποιούνται για την παραγωγή προϊόντων όπως λουκάνικα, καθώς και ότι υπάρχουν ακόμη μολύνσεις στα προϊόντα που χρησιμοποιούνται για ζωοτροφές.
Υπάρχουν επίσης στατιστικά δεδομένα που δείχνουν αύξηση των περιστατικών σπογγώδους εγκεφαλοπάθειας στη Γαλλία και την Πορτογαλία.
Μπορεί άραγε το Συμβούλιο να ζητήσει από την Επιτροπή να διασφαλίσει ότι πράγματι εφαρμόζονται όλα τα μέτρα προστασίας της δημόσιας υγείας και στα 15 κράτη μέλη και ότι επιτέλους η ασθένεια αυτή θα εκριζωθεί από την Ευρωπαϊκή Ένωση;
.
Δεν θα ήθελα να εμπλακώ σε μια τέτοια συζήτηση, η οποία είναι ιδιαιτέρως τεταμένη όπως ξέρουμε, ούτε να αναφερθώ στις διμερείς γαλλο-βρετανικές σχέσεις.
Ούτε ο χώρος προσφέρεται, νομίζω, ούτε εγώ είμαι ο πλέον κατάλληλος άνθρωπος.
Θα ήθελα απλώς να διαβεβαιώσω τον κ. Martin ότι το Συμβούλιο, εξ ονόματος του οποίου μιλώ, επιθυμεί πράγματι να ελέγξει κατά πόσον όλες οι χώρες της Ένωσης έχουν λάβει τα αναγκαία μέτρα.
Δεν πρόκειται σε καμία περίπτωση για διμερή διαμάχη, την οποία, πιστέψτε με - μιλώ ως Γάλλος αυτή τη στιγμή - απευχόμαστε και θα προτιμούσαμε χίλιες φορές να μην είμαστε υποχρεωμένοι να την προκαλέσουμε, παρ' όλο που θεωρούμε ότι οφείλουμε να το κάνουμε για την ασφάλεια των καταναλωτών.
Διαβάσαμε προσφάτως στον Τύπο ότι σε ορισμένα κείμενα της Ευρωπαϊκής Ένωσης γίνεται ενδεχομένως λόγος για "ένα τυχαίο ποσοστό της τάξης του 0,3% των ζωικών αλεύρων" το οποίο γίνεται ή δεν γίνεται αποδεκτό.
Θα ήθελα να μάθω λοιπόν, εφόσον τίθεται τέτοιο ζήτημα, κατά πόσον το τυχαίο αυτό ποσοστό του 0,3% γίνεται τελικά υποχρεωτικό ποσοστό του 0,3% στα ζωικά άλευρα στην περίπτωση μπορούμε να μιλάμε για έναν πονηρό τρόπο παράκαμψης της αρχής της πρόληψης, που προσπαθούμε να θεσπίσουμε εδώ πέρα.
.
Κυρία βουλευτά, θα με συγχωρήσετε αλλά δεν επιθυμώ να απαντήσω αναλυτικά στην ερώτησή σας και να ξεκινήσω έτσι μια διεξοδική συζήτηση για τη ΣΕΒ, που θα είναι ό,τι πρέπει μετά τη διεξοδική συζήτηση για το φόρο τύπου Tobin.
Δεν έχω άλλα στοιχεία εκτός από αυτά που σας ανακοίνωσα προ ολίγου.
Δεν προτίθεμαι σε καμία περίπτωση να σχολιάσω δημοσιεύματα του Τύπου, και ας αναφέρονται σε κοινοτικά κείμενα, τα οποία δεν έχω αυτή τη στιγμή στα χέρια μου.
Ως είθισται, όμως, συγκεκριμένη απάντηση θα δοθεί μόνο σε συγκεκριμένη ερώτηση.
Κύριε Πρόεδρε, επί διαδικαστικού.
Θα ήταν δυνατόν να επαναφέρετε την Ερώτηση αριθ.
2;
Βρισκόμουν σε σύσκεψη για την εξωτερική πολιτική όταν ήρθε η σειρά της.
Δυστυχώς δεν είχα ειδοποιηθεί ότι έρχεται η σειρά της διότι τον τελευταίο μήνα βρισκόμουν στη Σρι Λάνκα ως επικεφαλής της αποστολής παρατηρητών της ΕΕ για τις εκεί εκλογές.
Επικαλούμαι την ανεκτικότητά σας για να ακούσω την απάντηση παρακαλώ.
Πρέπει να σας πω, κύριε βουλευτή, ότι το έγγραφο διανέμεται σε όλους τους βουλευτές στις θυρίδες τους και ότι η γραμματεία κάθε πολιτικής Ομάδας το λαμβάνει τη Δευτέρα.
Υπάρχει ένας Κανονισμός: όταν αυτό δεν βρίσκεστε στην αίθουσα τη συγκεκριμένη στιγμή, συνεχίζεται η ημερήσια διάταξη.
Λοιπόν, η τελευταία ερώτηση ανήκει στην κ. Isler Bιguin.
Ερώτηση αριθ.
16 της κ.
(H-0731/00):
Θέμα: Απαγόρευση της διέλευσης πετρελαιοφόρων στο στενό του Bonifacio Το στενό του Bonifacio αποτελεί ένα άκρως επικίνδυνο πέρασμα για τη ναυσιπλοΐα.
Παρά ταύτα, κάθε χρόνο διέρχονται από το σημείο αυτό πάνω από τέσσερις χιλιάδες πλοία.
Οι ακτές της Κορσικής και της Σαρδηνίας κατά μήκος του στενού έχουν σημαντική οικολογική και πολιτιστική αξία, η οποία αναγνωρίσθηκε από τη γαλλο-ιταλική συμφωνία του 1993 που απαγορεύει τη διέλευση του εμπορικού στόλου των δύο ενεχομένων χωρών για τη μεταφορά των επικινδύνων προϊόντων.
Παράλληλα όμως, το πέρασμα αυτό παραμένει απαράδεκτα ανοικτό στη διεθνή ναυσιπλοΐα προκειμένου να επιτραπεί η εξοικονόμηση τεσσάρων ωρών (κατ'ανώτατο όριο), με όλους τους κινδύνουν που συνεπάγεται η διέλευση πλοίων τα οποία βρίσκονται συχνά σε κακή κατάσταση.
Πόσα δυνάμει Erika περνούν από κει κάθε χρόνο;
Για πότε η επόμενη καταστροφή;
Είναι διατεθειμένο το Συμβούλιο να αναλάβει τη δέσμευση να επεκτείνει την απαγόρευση σε όλα τα πλοία, ανεξαρτήτως εθνικότητας και να θεσπίσει δεσμευτικά μέτρα χάριν προστασίας του θαλασσίου περιβάλλοντος;
.
Η κοινοτική νομοθεσία σχετικά με τη θαλάσσια μεταφορά επικινδύνων ή ρυπογόνων εμπορευμάτων αναφέρεται, ως έχει, στις ελάχιστες προδιαγραφές των πλοίων που έρχονται σε λιμάνια της Κοινότητας ή φεύγουν από αυτά.
Τα πλοία αυτά είναι υποχρεωμένα να παρέχουν στις αρχές των κρατών μελών πληροφορίες σχετικά με το δρομολόγιο και το φορτίο τους.
Επιπλέον, η οδηγία σχετικά με τον έλεγχο από το κράτος του λιμένα υποχρεώνει τα κράτη μέλη να ελέγχουν τα ξένα πλοία που εισέρχονται στα λιμάνια τους, ώστε να επαληθεύσουν ότι τηρούν την κοινοτική και διεθνή νομοθεσία για τη θαλάσσια ασφάλεια, την προστασία του θαλασσίου περιβάλλοντος και τις συνθήκες ζωής και εργασίας.
Όσον αφορά το διεθνές διαμετακομιστικό εμπόριο, το διεθνές δίκαιο ορίζει ότι, εκτός ορισμένων εξαιρέσεων, όλα τα πλοία όλων των κρατών έχουν το δικαίωμα της αβλαβούς διέλευσης στα χωρικά ύδατα των άλλων κρατών.
Τα παράκτια κράτη, εντούτοις, δικαιούνται, σεβόμενα το δικαίωμα της αβλαβούς διέλευσης, να επιβάλλουν ορισμένες προδιαγραφές για να διασφαλίσουν την ασφάλεια της ναυσιπλοΐας και την προστασία του περιβάλλοντος.
Στο πλαίσιο αυτό, η Επιτροπή ανακοίνωσε ότι προτίθεται να καταθέσει μια πρόταση για τη βελτίωση της εποπτείας της ναυσιπλοΐας στα ευρωπαϊκά παράλια.
Κατόπιν εισήγησης της Γαλλίας και της Ιταλίας, ο Διεθνής Οργανισμός ναυσιπλοΐας, ο ΔΟΝ, ενέκρινε στο εξής δύο ψηφίσματα, εν ισχύ από 1ης Δεκεμβρίου 1998, σχετικά με την θέσπιση κανόνων κυκλοφορίας στα στενά του Bonifacio και την υποχρεωτική αναγνώριση των πλοίων που εισέρχονται στον πορθμό.
Θα πρέπει να υπενθυμίσουμε επίσης ότι, μετά από το ναυάγιο του πετρελαιοφόρου Έρικα, η Ευρωπαϊκή Ένωση ανέλαβε την πρωτοβουλία να προωθήσει, στο πλαίσιο του ΔΟΝ τις εργασίες αντικατάστασης των πετρελαιοφόρων μονού κύτους με πετρελαιοφόρα διπλού κύτους.
Το Συμβούλιο συνέταξε επίσης προσφάτως ορισμένους προσανατολισμούς υπέρ των σχεδίων οδηγίας για την τροποποίηση της οδηγίας του 1995, σχετικά με τον έλεγχο των πλοίων από το κράτος του λιμένα, όπως επίσης και υπέρ του σχεδίου των οργανισμών επιθεώρησης πλοίων.
Τα δύο αυτά σχέδια εξετάζονται επί του παρόντος από το Κοινοβούλιο στο πλαίσιο της διαδικασίας συναπόφασης και αποτελούν συμπληρωματικά μέτρα, που συμβάλλουν στον περιορισμό της ρύπανσης.
Θα ήθελα επίσης να επισημάνω, όπως και ο Επίτροπος Barnier σήμερα το πρωί, ότι το άτυπο Ευρωπαϊκό Συμβούλιο του Μπιαρρίτς επεφύλαξε ιδιαιτέρως ευνοϊκή αντιμετώπιση στα ζητήματα θαλάσσιας ασφάλειας, στη βάση μιας ανακοίνωσης της Επιτροπής, ενώ ο γάλλος Πρωθυπουργός ζήτησε απλώς από την Επιτροπή να παρατείνει, αν είναι δυνατόν, να μεταθέσει την προβλεπόμενη προθεσμία για την απόσυρση των πλοίων μονού κύτους από το 2015 στο 2010 εκ πρώτης όψεως το αίτημά του φαίνεται πολύ λογικό και η φιλοδοξία του απολύτως ρεαλιστική.
Κύριε Προεδρεύοντα, σας ευχαριστώ για την απάντησή σας, αλλά η ερώτησή μου ήταν πολύ ευρύτερη.
Παρακολουθούμε και γνωρίζουμε καλά τις εργασίες της Επιτροπής και του Συμβουλίου όσον αφορά τη δέσμη μέτρων Έρικα 1.
Σχετικά με το πέρασμα αυτό, όμως, το οποίο γνωρίζουν και τα δύο κράτη αλλά και η Ευρωπαϊκή Ένωση, ένα εξαιρετικά δύσκολο πέρασμα, το οποίο χρησιμοποιείται από τα μεγάλα πλοία προκειμένου να γλιτώσουν ελάχιστες ώρες ταξίδι, με κίνδυνο κάποια σαπιοκάραβα να βουλιάξουν και να προκληθεί καταστροφή, θα ήθελα να μάθω, και κυρίως θα ήθελαν να μάθουν οι κάτοικοι της Κορσικής, της Σαρδηνίας, το εξής, αν είναι δυνατόν και αν εξετάζετε το ενδεχόμενο να απαγορευτεί ρητώς ο διάπλους των στενών του Bonifacio για τα μεγάλα πλοία, για τα μεγάλα φορτηγά πλοία.
.
Αναφέρθηκα στην απάντησή μου στην ιδιαίτερη ευαισθησία με την οποία αντιμετωπίζουν η Γαλλία και Ιταλία το συγκεκριμένο ζήτημα, οι οποίες πρότειναν για το λόγο αυτό στον Διεθνή Οργανισμό Ναυσιπλοίας και ο ΔΟΝ αποδέχτηκε να εγκρίνει δυο ψηφίσματα, εν ισχύ από 1ης Δεκεμβρίου 1998 για τη θέσπιση κανόνων κυκλοφορίας στα στενά του Bonifacio και την υποχρεωτική αναγνώριση των πλοίων που εισέρχονται στον πορθμό, μια διαδικασία που ξέρουμε ότι δεν συνηθίζεται.
Από την άλλη όμως, θα ήθελα να σας θυμίσω επίσης ότι υπάρχουν και ορισμένοι κανόνες στους οποίους υπακούουμε.
Όσον αφορά το διεθνές διαμετακομιστικό εμπόριο, το διεθνές δίκαιο και κυρίως οι Συμβάσεις των Ηνωμένων Εθνών σχετικά με το δίκαιο της θάλασσας, ορίζουν ότι, εκτός από ορισμένες εξαιρέσεις, τα πλοία όλων των κρατών έχουν το δικαίωμα της αβλαβούς διέλευσης στα χωρικά ύδατα των άλλων κρατών.
Το παράκτιο κράτος ωστόσο, σύμφωνα πάντα με τις διατάξεις της Σύμβασης και τους λοιπούς κανονισμούς του διεθνούς δικαίου, δικαιούται να ψηφίσει νόμους και κανονισμούς σχετικά με την αβλαβή διέλευση στα χωρικά του ύδατα, που μπορούν να αναφέρονται στα εξής ζητήματα: την ασφάλεια της ναυσιπλοΐας, τη ρύθμιση της θαλάσσιας κυκλοφορίας, τη διαφύλαξη του περιβάλλοντος του παράκτιου κράτους, την πρόληψη, τον περιορισμό και τον έλεγχο της ρύπανσης.
Στο συγκεκριμένο πλαίσιο, αυτή υπήρξε η συμβολή μας.
Για να σας καλύψω πλήρως, όμως, σας λέω ότι η ενδεχόμενη απαγόρευση του διάπλου στο στενό του Bonifacio για όλα τα πλοία θα πρέπει να αποφασιστεί σε διεθνές επίπεδο και να αποτελέσει αντικείμενο διεθνούς σύμβασης.
Η δράση των δύο ενδιαφερομένων χωρών λοιπόν περιορίζεται από το διεθνές δίκαιο.
Μία μόνο συμπληρωματική ερώτηση, κύριε Προεδρεύοντα.
Τι σημαίνει αβλαβής διέλευση εμπορικού πλοίου σε ένα τέτοιο στενό;
.
Η ερώτησή σας είναι, κατά βάθος, εξαιρετική.
Σας ευχαριστώ που τη θέσατε.
Δεδομένου ότι ο χρόνος της Ώρας των Ερωτήσεων προς το Συμβούλιο έληξε, οι ερωτήσεις αριθ.
17 έως 46 θα απαντηθούν γραπτώς.
Η Ώρα των Ερωτήσεων προς το Συμβούλιο έληξε.
(Η συνεδρίαση διακόπτεται στις 19.05 και συνεχίζεται στις 21.00)
Διαδικασία προϋπολογισμού 2001 (συνέχεια)
Η ημερήσια διάταξη προβλέπει τη συνέχιση της συζήτησης σχετικά με τη διαδικασία κατάρτισης του προϋπολογισμού του 2001.
Κύριε Πρόεδρε, κυρία Επίτροπε, θα ήθελα να αρχίσω συγχαίροντας την εισηγήτρια.
Όπως είπαν και άλλοι, έχω την εντύπωση ότι ο φετινός προϋπολογισμός ήταν πάρα πολύ δύσκολος.
Ορισμένα τμήματα του προϋπολογισμού είναι δύσκολο να υλοποιηθούν.
Για το λόγο αυτό πιστεύω ότι πρέπει καταρχήν να υποστηρίξουμε τις προτάσεις της Επιτροπής για την επανεξέταση της πολιτικής για το προσωπικό.
Θα ψηφίσω ωστόσο υπέρ του αποκαλούμενου αποθεματικού επίδοσης, γιατί πιστεύω ότι σ' αυτό το στάδιο χρειαζόμαστε περισσότερες πληροφορίες σχετικά με το ποιες είναι οι προϋποθέσεις της πρόωρης συνταξιοδότησης και ποιος θα είναι ο αντίκτυπος επί του προσωπικού όταν το 2004 ίσως και το 2003 θα έχουμε υπαλλήλους από τις χώρες της Κεντρικής και της Ανατολικής Ευρώπης.
Τέλος, συμφωνώ με την παρατήρηση που περιλαμβάνεται στο ψήφισμα Haug ότι πρέπει να πληρώνουμε τους λογαριασμούς όσο γίνεται πιο έγκαιρα, γιατί αν συνεχιστεί η σημερινή κατάσταση δεν πρόκειται να ωφεληθεί η Επιτροπή.
Θα ήθελα να κάνω και μερικές παρατηρήσεις για τη γεωργία.
Νομίζω ότι η Επιτροπή δεν τα πήγε και τόσο καλά, ενώ το Συμβούλιο τα πήγε ακόμη χειρότερα περιορίζοντας τις γεωργικές δαπάνες τον Ιούλιο του τρέχοντος έτους.
Πριν από μερικά χρόνια, συμφωνήσαμε μια διαδικασία ad hoc.
Θα ορίσουμε τις γεωργικές δαπάνες γύρω στα τέλη Οκτωβρίου με μία διορθωτική επιστολή και θα πρέπει να αρκεστούμε σ' αυτό.
Αδυνατώ να καταλάβω πώς μπορεί η Επιτροπή να δηλώνει ήδη το Φεβρουάριο τι χρειάζεται έως το Συμβούλιο τον Ιούλιο.
Δεν πρόκειται για τίποτα περισσότερο από μία εκτίμηση και πιστεύω ότι, όταν συμφωνούμε ότι διαθέτουμε τόσα χρήματα και υπάρχει μία αύξηση στο Βερολίνο, θα πρέπει να προσπαθήσουμε να αντεπεξέλθουμε.
Το σημαντικότερο σημείο συζήτησης είναι η κατηγορία 4.
Πώς μπορούμε να χρηματοδοτήσουμε την έκτακτη βοήθεια για τα Βαλκάνια;
Είμαι υπέρ.
Πιστεύω ότι πρέπει να κάνουμε επειγόντως κάτι για τη Σερβία και τα Δυτικά Βαλκάνια.
Το μεγάλο ερώτημα είναι βεβαίως πώς πρέπει να καθορίσουμε τη χρηματοδότηση.
Δεν είμαι της γνώμης ότι πρέπει να αυξήσουμε τεχνητά τα κονδύλια που προβλέπονται σε ορισμένες θέσεις του προϋπολογισμού για να πούμε στη συνέχεια ότι πρέπει να παραβιάσουμε τις δημοσιονομικές προοπτικές.
Είμαι της γνώμης ότι πρέπει πρώτα να προσπαθήσουμε να βρούμε τα χρήματα που χρειάζονται στα πλαίσια των δημοσιονομικών προοπτικών.
Εάν προκύψει ότι αυτό δεν είναι απαραίτητο, μπορούμε να δούμε τι μπορούμε να κάνουμε στη συνέχεια, σ' αυτό το στάδιο όμως δεν έχω κανένα λόγο να το υποθέτω.
Θα ήθελα τώρα να πω κάτι για την εκτέλεση του προϋπολογισμού και συγκεκριμένα για δύο κονδύλια.
Μόλις σήμερα έλαβα επιστολή της Επιτρόπου σχετικά με την εκτέλεση του κονδυλίου για την έκτακτη βοήθεια.
Είναι τραγικό αλλά η βοήθεια αυτή είναι απολύτως απαραίτητη στην Ευρώπη.
Η Επιτροπή λέει ότι δεν πρόκειται για πολιτική πληροφόρησης αλλά για κοινωνική πολιτική.
Συνεπώς, δεν πρέπει να συμπεριλαμβάνεται σε ένα κονδύλι του προϋπολογισμού, όπως δηλώνει το Κοινοβούλιο.
Αμφιβάλλω αν αυτό αληθεύει, γιατί νομίζω ότι πρόκειται τόσο για πολιτική πληροφόρησης όσο και για κοινωνική πολιτική και ελπίζω ότι θα επανέλθουμε σύντομα στο θέμα στους κόλπους της Επιτροπής Γεωργίας.
Το δεύτερο σημείο είναι η ποιοτική πολιτική για τα γεωργικά προϊόντα για την οποία το Κοινοβούλιο προέβλεψε στον περσινό προϋπολογισμό κονδύλιο 50 εκατομμυρίων ευρώ.
Το θέμα είναι πάρα πολύ επίκαιρο.
Η Επιτροπή δεν έχει προχωρήσει καν στην εκτέλεση του κονδυλίου και προσωπικά πιστεύω ότι αυτό είναι λυπηρό.
ύριε Πρόεδρε, ο προϋπολογισμός της ΕΕ για το επόμενο έτος καταρτίστηκε κάτω από αντίξοες συνθήκες.
Αυτό είναι σφάλμα του Συμβουλίου.
Τα προβλήματα είναι τα ίδια όπως και πέρυσι.
Το προηγούμενο Ευρωπαϊκό Κοινοβούλιο σύναψε τη δεσμευτική ως προς το σημερινό κοινοβούλιο Διοργανική Συμφωνία μερικούς μήνες πριν την έναρξη της περιόδου λειτουργίας του παρόντος κοινοβουλίου, και σε αυτήν καθορίστηκε υπερβολικά χαμηλό ανώτατο όριο για τις δαπάνες της κατηγορίας 4.
Τότε δεν ήταν γνωστό ότι το Συμβούλιο και η Επιτροπή θα υπόσχονταν από τα χρήματα αυτά βοήθεια για την ανοικοδόμηση της Σερβίας και του Κοσσυφοπεδίου.
Οι πολιτικές δεσμεύσεις που δόθηκαν στις δυνάμεις της αντιπολίτευσης στην περιοχή της πρώην Γιουγκοσλαβίας πρέπει τώρα να εκπληρωθούν.
Στην περίπτωση αυτή απαιτείται αναθεώρηση του ανωτάτου ορίου της κατηγορίας 4.
Εάν το Συμβούλιο δεν συναινέσει σε αυτό, το Κοινοβούλιο πρέπει να απαλλάξει τη Διοργανική Συμφωνία από την αποκαλούμενη δημοσιονομική πειθαρχία.
Για τη Σερβία και το Κοσσυφοπέδιο χρειαζόμαστε νέο φρέσκο χρήμα στον προϋπολογισμό.
Δεν είναι δίκαιο η βοήθεια στους φτωχούς της περιοχής της πρώην Γιουγκοσλαβίας να καθίσταται πληρωτέα από τους φτωχούς της περιοχής της Μεσογείου, της Ρωσίας ή άλλων χωρών.
Σύμφωνα με το Συμβούλιο ακριβώς έτσι πρέπει να πράξουμε.
Εφιστώ την προσοχή στο ότι τα χρήματα της Ευρωπαϊκής αΈνωσης φαίνεται να αρκούν ώστε να χρησιμοποιηθούν για τη χρηματοδότηση των πολιτικών κομμάτων σε ευρωπαϊκό επίπεδο, όχι όμως και για την, επί παραδείγματι, καταπολέμηση της ανεργίας.
Μένω έκπληκτος από την πρόταση σύμφωνα με την οποία η ενίσχυση των ευρωπαϊκών κομμάτων σχεδιάζεται να καλυφθεί από τη θέση του προϋπολογισμού της Επιτροπής της κατηγορίας 3.
Αυτό θα σήμαινε ότι τα ευρωπαϊκά κόμματα θα λαμβάνουν διπλάσια ενίσχυση.
Τουτέστι, εάν δεν δίστασαν να καταχραστούν τους πόρους του Ευρωπαϊκού Κοινοβουλίου για τη χρηματοδότηση της λειτουργίας τους, μπορούμε να υποθέσουμε ότι θα εξακολουθήσουν να κάνουν το ίδιο ακόμη και όταν θα λαμβάνουν ενισχύσεις από την Επιτροπή. αΗ μήπως νομίζει κανείς ότι θα αναγκαστούν τα ευρωπαϊκά κόμματα να καταβάλλουν ενοίκιο στο Κοινοβούλιο ή να πληρώνουν τις δικές τους δαπάνες επικοινωνίας;
Η Ομάδα μας είναι στην πλειοψηφία της αρνητικά διακείμενη έναντι της ενίσχυσης των ευρωπαϊκών κομμάτων και της κατάχρησης που θα την ακολουθήσει.
Κύριε Πρόεδρε, ο φετινός προϋπολογισμός, κατά τη γνώμη μου, είναι ένας προϋπολογισμός χωρίς όνειδος και χωρίς δόξα.
Γιατί;
Αν και από τη μία πλευρά ασφαλώς υπήρξε εποικοδομητική σχέση με την Επιτροπή, χάρη στον Επίτροπο Schreyer, καθώς επίσης χάρη στην άγια υπομονή του προέδρου Wynn στο επίπεδο της κοινοβουλευτικής επιτροπής, από την άλλη βρήκαμε ξανά ένα Συμβούλιο που προσπάθησε να μονοπωλήσει εντελώς αυτόν τον προϋπολογισμό μας, φθάνοντας ίσως σε αυτό το αποτέλεσμα, αλλά βέβαια μην αναγνωρίζοντας αποτελέσματα, από πολιτική άποψη, στη δράση της επιτροπής μας στον προϋπολογισμό.
Με το να φθάνουμε έπειτα να ανακόψουμε εξ ολοκλήρου την απόφαση για την παρέμβαση στο Κοσσυφοπέδιο και στη Σερβία, προπαντός αυτή τη στιγμή της επείγουσας ανάγκης, επικαλούμενοι προβλήματα τυπικής φύσεως, ασφαλώς δεν δίνουμε προς τα έξω καλή εικόνα της Κοινότητάς μας, από πολιτική άποψη.
Θέλω ωστόσο να υπογραμμίσω προπαντός ότι, πριν από έξι μήνες, σε τούτη την αίθουσα, εκφράσθηκε μία συγκεκριμένα από τις πολιτικές προτεραιότητες.
Παραθέτω επακριβώς το ψήφισμα του Κοινοβουλίου: "το Ευρωπαϊκό Κοινοβούλιο ζητεί από την Επιτροπή να δώσει ιδιαίτερη προσοχή στα διαρθρωτικά προβλήματα οικονομικού ή κοινωνικού χαρακτήρα που έχουν προκληθεί από φυσικές καταστροφές και να μελετήσει την υιοθέτηση κατάλληλων μέτρων· υπογραμμίζει επίσης την ανάγκη αποκατάστασης της γραμμής B4-3400 - επείγουσα βοήθεια προς τους πληθυσμούς της Ευρωπαϊκής Ένωσης - προκειμένου να ανταποκριθεί αμέσως στις επείγουσες ανάγκες με πλήρη σεβασμό της αρχής της επικουρικότητας" .
Λοιπόν, όλα αυτά δεν έγιναν, τουναντίον.
Μια στιγμή κατά την οποία, με την επικείμενη διεύρυνση και την κρίση του ευρώ, είναι απαραίτητο να ενισχυθούν οι γέφυρες που δημιουργήθηκαν στην πορεία των πενήντα τελευταίων ετών μεταξύ των λαών της Ευρωπαϊκής Ένωσης και της ίδιας της Ένωσης, μια κοινοτική παρέμβαση υπέρ των πληθυσμών που έχουν πληγεί από φυσικές καταστροφές είναι το λιγότερο πολιτικά σκόπιμη και ηθικά επείγουσα.
Ο ίδιος ο συνάδελφος Casaca, που παρουσίασε μια τροπολογία παρόμοια με τη δική μου, με την οποία ευθυγραμμίζομαι απόλυτα, υπενθύμισε σε μία επιστολή - που την έχετε λάβει όλοι - πώς στο εσωτερικό της Ευρωπαϊκής Ένωσης δημιουργήθηκαν στο παρελθόν, και υπάρχει κίνδυνος να ξαναδημιουργηθούν στο μέλλον, παράδοξες καταστάσεις, κατά τις οποίες επείγουσες παρεμβάσεις υπέρ ζωνών που έχουν πληγεί από καταστροφές στο εσωτερικό της Ένωσής μας πραγματοποιούνται από αμερικανούς πεζοναύτες παρά από την ίδια την Ευρώπη.
Αυτό είναι ένα μόνο από τα πιθανά σενάρια· ένα άλλο σενάριο είναι να εγκαταλειφθούν πλήρως τα κράτη μέλη στις δικές τους δυνάμεις.
Ενεργώντας κατ' αυτόν τον τρόπο στο όνομα της επικουρικότητας, η Ένωση παραιτείται στην πραγματικότητα από ένα δικό της καθήκον, όπως συνέβη τις τελευταίες εβδομάδες τόσο στη Βόρεια Ιταλία όσο και στην Ισπανία.
Πολλοί επανέρχονται σε αυτές τις παρατηρήσεις μου αναφέροντας την έλλειψη νομικής βάσης.
Θέλω λοιπόν να αναφέρω ορισμένα στοιχεία.
Πόσες οικογένειες ολόκληρες κινδυνεύουν να πεθάνουν;
Και δεν είναι άραγε στόχος της Ένωσης να προστατεύσει την ασφάλεια και την υγεία τους;
Αποτελεί τμήμα, αυτό, του τίτλου 13 της Συνθήκης.
Πόσα ολόκληρα οδικά δίκτυα και δίκτυα μεταφορών αχρηστεύονται;
Δεν είναι άραγε στόχος της Ένωσης να αποκαταστήσει τη δυνατότητα χρήσης τους;
Είναι ο τίτλος 5 της Συνθήκης.
Κατά τον ίδιο τρόπο μπορούμε να αναφέρουμε και τους τίτλους 7 και 8 της Συνθήκης, σχετικά με τις βιομηχανίες και τις επιχειρήσεις που αναγκάζονται να κλείσουν.
Δεν πρόκειται άραγε να θιγεί η κοινή οικονομική πολιτική και η κοινή πολιτική απασχόλησης;
Είναι ο τίτλος 2 της Συνθήκης.
Όσο για τις συγκομιδές, που θα ακυρωθούν για μερικές ημέρες, δεν τίθεται άραγε σε κίνδυνο ένας πυλώνας της Ένωσης;
Ας προσπαθήσουμε τώρα να μην κρυφτούμε πίσω από το δάχτυλό μας· ας προσπαθήσουμε να παρέμβουμε!
Ποιο είναι το πρόβλημα;
Πιστεύει πράγματι αυτή η αίθουσα ότι μια κοινοτική παρέμβαση σ' αυτόν τον τομέα είναι αντίθετη στην αρχή της επικουρικότητας;
Όχι, δεν το νομίζω, και νομίζω ότι είναι ηθικά σκόπιμο να υποστηρίξουμε την τροπολογία για την οποία πρόκειται να ψηφίσουμε την Πέμπτη.
Κύριε Πρόεδρε, αγαπητοί μου συνάδελφοι, στον προϋπολογισμό μας για το 2001 με τα 92,5 δισεκατομμύρια πιστώσεων πληρωμών του, συναντάμε όλα τα συνήθη χαρακτηριστικά των προϋπολογισμών μας αλλά και δύο καινοτομίες.
Ποιες είναι αυτές οι καινοτομίες;
Για πρώτη φορά παρουσιάζεται κατά τρόπο λειτουργικό ή προγραμματικό και όχι απλώς διοικητικό, με 19 πολιτικές που περιλαμβάνουν 200 δραστηριότητες, μια συνήθη πρακτική στα περισσότερα κράτη η Γαλλία εισάγει αυτή την περίοδο τη σχετική μεταρρύθμιση.
Δεύτερον, ο πόλεμος του προϋπολογισμού μετατοπίστηκε.
Μέχρι τώρα, ο πόλεμος γινόταν για τις υποχρεωτικές και τις μη υποχρεωτικές δαπάνες ή για το ανώτατο όριο αύξησης του προϋπολογισμού τώρα, ο πόλεμος ανάμεσα στο Κοινοβούλιο και στο Συμβούλιο των υπουργών, ανάμεσα στις δύο αρμόδιες επί του προϋπολογισμού αρχές, τείνει να μετατοπιστεί προς την αναθεώρηση των δημοσιονομικών προοπτικών, οι οποίες έχουν εξάλλου αναθεωρηθεί τριάντα οχτώ φορές από το πακέτο Ντελόρ και εξής, και προς τη μάχη για την κατηγορία 4, τις εξωτερικές δράσεις δηλαδή.
Ως προς τα κλασικά στοιχεία του προϋπολογισμού, εκτός από το γεγονός ότι η ειλικρίνεια των προβλέψεων είναι αμφισβητήσιμη, έχουμε εν πρώτοις το πρόβλημα των περικοπών των δαπανών για τους αγρότες: στις γεωργικές ενισχύσεις διατίθενται 300 εκατομμύρια ευρώ λιγότερα και αντίστοιχα 225 εκατομμύρια ευρώ λιγότερα στις πιστώσεις για την ανάπτυξη της υπαίθρου.
Η μελισσοκομία δεν περιλαμβάνεται καν, παρ' όλο που οι μελισσοκόμοι ζητούσαν μόνο 15 εκατομμύρια ευρώ, ενώ την ίδια στιγμή οι δαπάνες για τα Βαλκάνια αυξάνονται κατά 30%.
Δεύτερο κλασικό στοιχείο, η οικονομική ενίσχυση ιδεολογικών σκοπών.
Συναντούμε και πάλι το αλαλούμ των επιχορηγήσεων σε συλλόγους για την καταπολέμηση των ναρκωτικών, της ξενοφοβίας, υπέρ των μεταναστών, στο Σπίτι Jean Monnet, στο συμβούλιο των εξορίστων, στο Παρατηρητήριο για τα ναρκωτικά, ακόμα και στο πρόγραμμα Prince χαραμίζουμε 38 εκατομμύρια στην εκστρατεία για το ευρώ.
Τρίτο κλασικό στοιχείο, τα τεράστια κονδύλια που προορίζονται για τους αλλοδαπούς.
Υπάρχουν και στην Ευρώπη φτωχοί, οι συνταξιούχοι αγρότες λόγου χάρη.
Βλέπουμε τον κ. Wurtz και τον κ. Fodι να προτείνουν, με τροποποίηση, πιστώσεις για τη Χιλή, την Αυστραλία, τη Νότιο Αφρική, είναι σκανδαλώδες.
Για τους άλλους όλα και για τους δικούς μας τίποτα 250 000 ευρώ, μάλιστα, τα πετάμε για το παγκόσμιο κοινοβούλιο του ΠΟΕ.
Κύριε Προεδρεύοντα, ελπίζω, και ολοκληρώνω στο σημείο αυτό, να περικόψουμε από τις γραμμές του προϋπολογισμού τα 50 εκατομμύρια ευρώ για τη χρηματοδότηση της ειρηνευτικής συμφωνίας Ισραήλ/PLO.
Ελπίζω ότι δεν θα διαθέσουμε ούτε ένα ευρώ στον ισραηλινό στρατό, για να αγοράσει σφαίρες και να σκοτώνει τους νεαρούς Παλαιστινίους στα ίδια τους τα εδάφη.
Κύριε Πρόεδρε, στην έκθεση Haug διατυπώνεται η άποψη ότι η Επιτροπή, σε στενή συνεργασία με το Κοινοβούλιο, είναι υπεύθυνη για την παροχή πληροφόρησης στον ευρωπαίο πολίτη σχετικά με τις πολιτικές της Ευρωπαϊκής Ένωσης.
Το Κοινοβούλιο όμως έχει και άλλη ευθύνη: την ευθύνη να εκπροσωπεί τις ανησυχίες των πολιτών των κρατών μελών της Ευρωπαϊκής Ένωσης, κάτι που φαίνεται ότι δεν ενθαρρύνεται εδώ.
Δε θα είναι άγνωστο σε ορισμένα μέλη ότι το κόμμα μου, το Κόμμα Ανεξαρτησίας του ΗΒ, επιζητεί την αποχώρηση του ΗΒ από την Ευρωπαϊκή Ένωση.
Ωστόσο, αυτό που δε θα είναι γνωστό στα μέλη είναι ότι σύμφωνα με πρόσφατες δημοσκοπήσεις η άποψη αυτή αποτελεί πλέον την άποψη της πλειοψηφίας των υπηκόων του Ηνωμένου Βασιλείου.
Ως μέλος του Ευρωπαϊκού Κοινοβουλίου το οποίο ενδιαφέρεται γι' αυτήν την πλειοψηφία, πώς μπορώ άραγε να εγκρίνω τη δαπάνη 11,5 δισεκατομμυρίων λιρών από τα χρήματα των Βρετανών φορολογουμένων - το ποσό αυτό αποτελεί την τρέχουσα ετήσια συνεισφορά μας - όταν αυτό δεν έχει την έγκριση της ευρείας πλειοψηφίας του λαού;
Στο Ηνωμένο Βασίλειο, τουλάχιστον, η Επιτροπή είναι συνώνυμη με την απάτη και τη σπατάλη.
Το Ελεγκτικό Συνέδριο έχει αρνηθεί να εγκρίνει τους λογαριασμούς διαχείρισης για πέμπτη συνεχή χρονιά και η Υπηρεσία Καταπολέμησης της Απάτης (OLAF) λέγει ότι οι δημοσιονομικοί έλεγχοι δεν έχουν βελτιωθεί σημαντικά και ότι οι μεταρρυθμίσεις της Επιτροπής έχουν βαλτώσει.
Κατά συνέπεια, τι εγγυήσεις υπάρχουν ότι θα γίνουν οι έλεγχοι έτσι ώστε να βεβαιωθούμε πως θα γίνει χρηστή διαχείριση των χρημάτων των φορολογουμένων;
Ποιες διασφαλίσεις μπορεί να δώσει η Επιτροπή όταν το Ελεγκτικό Συνέδριο εξετάσει τις δαπάνες του 2001 ότι αυτά τα ποσά του προϋπολογισμού θα δαπανηθούν με χρηστό και ορθό τρόπο;
Όταν και άλλα μέλη εκφράζουν επίσης τις ανησυχίες τους για τον τρόπο που πρόκειται να δαπανηθούν τα κονδύλια - η Συνομοσπονδιακή Ομάδα της Ευρωπαϊκής Ενωτικής Αριστεράς/Αριστεράς των Πρασίνων των Βορείων Χωρών, π.χ., μόλις αποφάσισε ομόφωνα να καταθέσει πρόταση για την απόρριψη του προϋπολογισμού - μπορεί κανείς άραγε να μου πει για ποιο λόγο να αλλάξω την άποψή μου και να υπερψηφίσω αυτόν τον προϋπολογισμό;
Κύριε Πρόεδρε, το πρόβλημα του προϋπολογισμού του 2001 είναι περισσότερο ποιοτικό παρά ποσοτικό πρόβλημα.
Γνωρίζουμε όλοι ότι οι οικονομικές δαπάνες που εγκρίθηκαν στο Βερολίνο ήταν πενιχρές όσον αφορά την κατηγορία των εξωτερικών δράσεων.
Η στρατιωτική δράση ενάντια στη Σερβία, η οικονομική στήριξη της ανασυγκρότησης, η προβλεπόμενη πτώση του Μιλόσεβιτς.
Πολλές ανάγκες και λίγα χρήματα.
Παρόλα αυτά, εκείνες οι δημοσιονομικές προοπτικές είχαν επιτυχία, επειδή εκείνη τη συγκεκριμένη χρονική στιγμή ήταν η μόνη δυνατή συμφωνία μεταξύ των 15 κρατών μελών.
Και η διοργανική συμφωνία που προέκυψε από τη σύνοδο κορυφής ήταν μια πολύ καλή είδηση για τις εξουσίες που έχει αυτή η Συνέλευση.
Οι ανάγκες των εξωτερικών υποθέσεων αποκαλύπτουν το πενιχρό της κατηγορίας 4.
Ωστόσο, αυτό που φαίνεται πιο καθαρά αυτή τη στιγμή είναι το τεράστιο πρόβλημα υποεκτέλεσης όλων των κατηγοριών δαπανών: της ανάπτυξης της υπαίθρου, των διαρθρωτικών ταμείων, των μεγάλων προγραμμάτων εξωτερικής βοήθειας.
Τι συμβαίνει με τον προϋπολογισμό της Ένωσης;
Στα παλαιότερα χρόνια, όποτε υπήρχε ελλιπής εκτέλεση του προϋπολογισμού, μπορούσαμε να καλύψουμε τις δαπάνες ενός επιπλέον έτους χωρίς να χρησιμοποιήσουμε νέους πόρους.
Σε ορισμένες εθνικές, περιφερειακές ή τοπικές διοικήσεις μια τέτοια υποεκτέλεση θα σήμαινε τον "αποκεφαλισμό" μερικών υπευθύνων.
Στην Ευρωπαϊκή Ένωση δεν γνωρίζουμε καν ποιος είναι ο υπεύθυνος.
Γι' αυτό, το Ευρωπαϊκό Κοινοβούλιο προτείνει νέα μέτρα, που δεν στοχεύουν τόσο στην εξεύρεση νέας χρηματοδότησης - κάτι που ξέρουμε ότι υπό τις παρούσες συνθήκες δεν είναι δυνατό - αλλά στον καθορισμό νέων διοργανικών συμφωνιών, που θα βελτιώσουν την ποιότητα των δαπανών και θα διασφαλίσουν ότι δεν θα πάει χαράμι ούτε ένα ευρώ.
Και θα πρέπει εσείς, κυρία Επίτροπε, να αναθεωρήσετε τη συμφωνία της επιτροπολογίας, όσο και αν κάτι τέτοιο σας φαίνεται αδύνατο.
Πρέπει να συγχαρούμε την εισηγήτρια κ. Haug για την προσπάθειά της να ενσωματώσει τις υποδείξεις της Ομάδας μας στο συγκεκριμένο θέμα.
Πρέπει να αναγνωρίσουμε ότι πρόκειται για μια πολύ λογική εισηγήτρια, η οποία αναζητά πάντα τη συναίνεση.
Μεσοπρόθεσμα, θα φανεί η σημασία των αποφάσεων που αρχίζει να παίρνει σήμερα το Κοινοβούλιο.
Είναι βέβαιο ότι μια αδιάλλακτη θέση του Συμβουλίου θα δυσκόλευε τα πράγματα σε θέματα τόσο σημαντικά όσο η κινητοποίηση του μηχανισμού ευελιξίας για το MEDA, οι διαχειριστικές επιτροπές, η αύξηση των εκταμιεύσεων για την επαναπορρόφηση του υπολοίπου που πρέπει να δαπανηθεί ή η επέκταση της διαδικασίας προγραμματισμού Ν + 2 για τις εξωτερικές δράσεις.
Μια ευέλικτη θέση εκ μέρους του Συμβουλίου θα μπορούσε να επιτρέψει την επίτευξη συμφωνίας κατά τη δεύτερη ανάγνωση, για να κλείσει έτσι ο προϋπολογισμός.
Ας μην ξεχνάμε ότι το Ευρωπαϊκό Κοινοβούλιο δέχθηκε τον σημαντικό περιορισμό της κατηγορίας 4, δέχθηκε ότι η αναθεώρηση των δημοσιονομικών προοπτικών αποτελεί δυνατότητα αντί για πολιτική προτεραιότητα, δέχθηκε τη σημαντική περικοπή των προγραμμάτων εξωτερικής βοήθειας της Ευρωπαϊκής Ένωσης, δέχθηκε, εν ολίγοις, να παίξει σε ένα παιχνίδι που επεκτείνει αρμοδιότητες του Συμβουλίου για τον προϋπολογισμό εις βάρος των δικών μας.
Αλλά κάτι τέτοιο δεν μπορεί να συνεχίζεται επ' άπειρον.
Σήμερα συζητήσαμε επίσης την έκθεση Colom i Naval για τη Διοργανική Συμφωνία, με την οποία η Επιτροπή αναλαμβάνει τη δέσμευση να παρουσιάζει στο Κοινοβούλιο όλες τις απαραίτητες πληροφορίες για τις πρωτοβουλίες που έχουν δημοσιονομικές επιπτώσεις.
Σήμερα, το 2000, μετά από πάνω από 15 χρόνια κοινοβουλευτικής ιστορίας, εμφανίζεται αυτή η πρωτοβουλία του Κοινοβουλίου.
Περιμένουμε λοιπόν αντίστοιχη δέσμευση και από μέρους του Συμβουλίου.
Το Ευρωπαϊκό Κοινοβούλιο είναι το άλλο σκέλος της αρμόδιας για τον προϋπολογισμό αρχής και όμως είναι τελικά ο Τύπος αυτός που μας ενημερώνει πολλές φορές για τις νέες δημοσιονομικές δεσμεύσεις της Ευρωπαϊκής Ένωσης που έχουν ληφθεί στα Ευρωπαϊκά Συμβούλια.
Έπειτα, όταν η δέσμευση έχει ανακοινωθεί και αναληφθεί, το μόνο που μένει είναι να ζητηθεί από την Επιτροπή και τους Επιτρόπους της να κάνουν μια τρύπα στον προϋπολογισμό και από το Κοινοβούλιο να τη δεχθεί.
Δεν μπορεί να συνεχιστεί έτσι αυτό, δεν είναι καλό για κανέναν, ούτε για τα κράτη μέλη ούτε για τα όργανα ούτε για την Ένωση.
Τι αξιοπιστία μπορεί να έχει η Ευρωπαϊκή Ένωση, όταν λειτουργεί κατ' αυτόν τον τρόπο;
Πού είναι η αξιοπιστία της πολιτικής μας;
Κύριοι του Συμβουλίου, όπου και αν βρίσκεστε, με θεωρώ έναν βουλευτή πολύ μετριοπαθή, που υπερασπίζεται πάντα την οδό της διοργανικής συνεργασίας, τόσο σε θέματα προϋπολογισμού όσο και σε οποιοδήποτε άλλο θέμα.
Βρισκόμαστε τώρα στην πρώτη ανάγνωση και έχετε αρκετό χρόνο για να επιδιώξετε την πλήρη συναίνεση του Κοινοβουλίου.
Αναλογιστείτε ότι στην ευρωπαϊκή πολιτική, όπως και σε οποιοδήποτε άλλο θέμα, είναι φορές που οι μετριοπαθείς επιλογές παύουν να είναι πλειοψηφικές.
Τα συγχαρητήριά μου σε όλους τους εισηγητές και επίσης στον κ. Ferber, τον εισηγητή για τα άλλα θεσμικά όργανα για τα οποία ανησυχούμε πολύ.
Υπάρχουν τρία σημαντικά θέματα σχετικά με τους προϋπολογισμούς αυτών των άλλων οργάνων.
Πρώτον, σε ποιο βαθμό ο παρών προϋπολογισμός βελτιώνει των αποτελεσματικότητα και την αποδοτικότητα αυτών των άλλων οργάνων;
Δεύτερον, σε ποιο βαθμό βελτιώνει τη διαφάνεια και τη λογοδοσία προς τον ευρωπαίο πολίτη;
Τρίτον, σε ποιο βαθμό εξυπηρετεί και προετοιμάζει το μέλλον της διευρυμένης Ευρώπης;
Σχετικά με το πρώτο σημείο πιστεύω ότι ο προϋπολογισμός αυτός συνεχίζει να εφαρμόζει τις αρχές της δημοσιονομικής αυστηρότητας, της σύνεσης, της βελτίωσης της αποτελεσματικότητας, τον καλύτερο δημοσιονομικό έλεγχο, την καλύτερη χρήση των πόρων και γενικά ένα νοικοκύρεμα, και όλα αυτά είναι ζωτικοί παράγοντες για την ενίσχυση της εμπιστοσύνης των πολιτών της ΕΕ στα θεσμικά όργανα.
Προφανώς στον προϋπολογισμό υπάρχουν εξαιρέσεις οι οποίες αφορούν το Ευρωπαϊκό Δικαστήριο και οι οποίες είναι απολύτως δικαιολογημένες.
Στην περίπτωση αυτή, με τον αυξημένο αριθμό των υποθέσεων που έρχονται ενώπιον του Δικαστηρίου και με τις τρομακτικές καθυστερήσεις στη μετάφραση, οι συνθήκες είναι ιδιαίτερες αλλά όσον αφορά όλα τα άλλα όργανα εφαρμόζεται αυστηρότητα.
Η αρχή της αυστηρότητας του προϋπολογισμού μπορεί να προωθηθεί ακόμη περισσότερο σε κάθε τομέα.
Σχετικά με το Κοινοβούλιο, πώς μπορούμε άραγε να μιλάμε για αυστηρότητα στον προϋπολογισμό και ταυτόχρονα να έχουμε την έδρα μας σε τρεις διαφορετικές πόλεις και σε τρία διαφορετικά κράτη μέλη;
Θα πρέπει να εφαρμόζουμε στην πράξη αυτά που διδάσκουμε.
Χωρίς να επιθυμώ να προσβάλλω την πόλη που μας φιλοξενεί, το Στρασβούργο, οι μηνιαίες σύνοδοι που κάνουμε στην πόλη αυτή δεν αποτελούν τίποτα παραπάνω από μια μεγαλειώδη σπατάλη χρόνου, χρημάτων και δυνατοτήτων του Κοινοβουλίου να είναι αποτελεσματικό και αποδοτικό.
Το ίδιο ισχύει και για το διαχωρισμό των διοικητικών υπηρεσιών του Κοινοβουλίου μεταξύ Λουξεμβούργου και Βρυξελλών.
Εάν κανείς αμφιβάλλει γι' αυτά δεν έχει παρά να κοιτάξει τις αποδείξεις.
Η πρόταση ψηφίσματος πολύ σωστά δείχνει ότι εάν διακόψουμε τις συνεδριάσεις που γίνονται την Παρασκευή το πρωί στο Στρασβούργο θα εξοικονομήσουμε περί το 1 εκατομμύριο ευρώ.
Φαντασθείτε λοιπόν την εξοικονόμηση πόρων που θα μπορούσαμε να έχουμε, εάν οι συνεδριάσεις του Στρασβούργου καταργούνταν ολοκληρωτικά και το Κοινοβούλιο είχε αποκλειστική έδρα τις Βρυξέλλες!
Αλλά δεν είναι μόνο οι Συνθήκες μας που πρέπει να μεταρρυθμιστούν.
Οι κοινοβουλευτικοί πρέπει και εκείνοι να τακτοποιήσουν τα του οίκου τους, ιδιαίτερα σε σχέση με την ημερήσια αποζημίωση που καταβάλλεται στα μέλη κατά τη διάρκεια των εβδομάδων του κοινού.
Πιστεύω ότι οι αυστηροί κανόνες είναι απαραίτητοι.
Η Ομάδα μου πιστεύει ότι το Προεδρείο του Κοινοβουλίου πρέπει να επανεξετάσει τη σχετική απόφασή του και να συντάξει έναν πλήρη κατάλογο, με σαφή κριτήρια, για εκείνες τις εξαιρετικές περιπτώσεις όπου μέλη μπορούν να δικαιούνται αποζημιώσεως λόγω τις παρουσίας τους στις Βρυξέλλες κατά τη διάρκεια των εβδομάδων του κοινού.
Επιπλέον, εμείς οι κοινοβουλευτικοί θα πρέπει να αντιμετωπίσουμε το θέμα του καθεστώτος των βοηθών.
Η κατάσταση έχει τραβήξει για πολύ και πρέπει επειγόντως να τακτοποιηθεί.
Είναι πάρα πολλοί εκείνοι στο Κοινοβούλιο που υπεκφεύγουν να ασχοληθούν με αυτό το πρόβλημα εδώ και πολύ καιρό.
Εάν θέλει το Κοινοβούλιο να δημιουργήσει καλή φήμη όσον αφορά τη διαφάνεια, το νομικό καθεστώς των βοηθών μας είναι απαραίτητη προϋπόθεση.
Όλα τα όργανα θα πρέπει να αγκαλιάσουν τη μεταρρύθμιση.
Αυτό που χρειαζόμαστε είναι δράση και όχι κούφια λόγια σ' αυτόν τον τομέα.
Αυτό δεν αφορά μόνο το θέμα της έδρας του Κοινοβουλίου.
Η μεταρρύθμιση των οργάνων θα πρέπει να γίνει ταχύτατα.
Η Επιτροπή έχει αρχίσει ήδη να τακτοποιεί τα του οίκου της και έχει ζωτική σημασία να ακολουθήσουν και τα άλλα όργανα.
Ιδιαίτερα, τα άλλα όργανα θα πρέπει να ακολουθήσουν το παράδειγμα της Επιτροπής και όσο το δυνατόν ταχύτερα να συντάξουν προϋπολογισμούς βάσει δραστηριοτήτων.
Τότε μόνο θα έχουμε διαφάνεια και λογοδοσία, εάν όλοι εκείνοι που λαμβάνουν τις αποφάσεις είναι σαφείς όχι μόνο σχετικά με τον προϋπολογισμό αλλά και με το τι κρύβεται πίσω από τον προϋπολογισμό.
Μία από τις μεγαλύτερες απογοητεύσεις μου τον περασμένο χρόνο υπήρξε το πόσο δύσκολο ήταν να διαπιστώσει κανείς τι κρύβεται πίσω από τη γραφειοκρατική παρουσίαση των θέσεων του προϋπολογισμού.
Το σύστημα είναι οτιδήποτε άλλο εκτός από διαφανές.
Είναι σχεδιασμένο έτσι ώστε να κρύβει μάλλον παρά να φανερώνει, και έχω απογοητευθεί από τη στάση που υιοθετήθηκε σήμερα σχετικά με τη σύνταξη προϋπολογισμού βάσει δραστηριοτήτων.
Ασφαλώς όμως δε φτάνει να ενθαρρύνουμε τη μεταρρύθμιση σε κάθε όργανο χωριστά.
Μόνο εάν όλα τα όργανα συνεργαστούν θα μπορέσουμε να έχουμε πραγματική εξοικονόμηση πόρων.
Υποστηρίζω πλήρως την έμφαση που δίνεται σε αυτή την πρόταση ψηφίσματος σχετικά με τη βελτίωση της διοργανικής συνεργασίας, όπως π.χ. η πρόταση για ένα διοργανικό γραφείο πρόσληψης προσωπικού, το οποίο θα εξασφάλιζε πραγματικά οφέλη από άποψη αποδοτικότητας και κόστους.
Υπάρχει ανάγκη για μεγαλύτερη ενεργητικότητα και αποφασιστικότητα στο Κοινοβούλιο, το Συμβούλιο και την Επιτροπή για να συνεργαστούν όσο πιο στενά γίνεται σε θέματα όπως η μετάφραση, η διερμηνεία, οι βιβλιοθήκες και τα κτίρια.
Τίποτα δεν είναι πιο σημαντικό για μας από το να δείξουμε οικονομικό όφελος στον τομέα της πολιτικής για τα κτίρια.
Είναι ένας τομέας που έχει βρεθεί στο επίκεντρο του ενδιαφέροντος της κοινής γνώμης και των μέσων ενημέρωσης.
Εδώ θα πρέπει να αναπτύξουμε μια στρατηγική ώστε να διασφαλίσουμε ότι στο μέλλον δε θα υπάρχουν υπερβάσεις στις δαπάνες και ότι τα κτίρια θα είναι κατάλληλα για όλους τους χρήστες, συμπεριλαμβανομένων των ατόμων με ειδικές ανάγκες.
Η στρατηγική αυτή έχει ήδη ξεκινήσει από τον Joan Colom i Naval, τον Αντιπρόεδρο που είναι αρμόδιος για τα κτίρια.
Αυτό που θα πρέπει να κάνουμε τώρα είναι να μεταφράσουμε αυτήν την προσπάθεια σε ένα ολοκληρωμένο πρότυπο σχεδιασμού, έτσι ώστε στο μέλλον να μην έχουμε προβλήματα.
Τέλος, αυτό που βρίσκω απογοητευτικό σχετικά με την παρούσα έκθεση είναι το ότι δεν επικεντρώνεται επαρκώς στην ανάγκη σχεδιασμού και προετοιμασίας για το μέλλον, ειδικότερα σε σχέση με τη διευρυμένη Ένωση.
Νομίζω πως θα μετανιώσουμε που δεν έχουμε κάνει καλύτερη προετοιμασία για τη διεύρυνση σ' αυτόν τον προϋπολογισμό.
Για να καταλήξω, μολονότι με την παρούσα έκθεση κάνουμε σημαντικές προόδους σχετικά με τα πρώτα ζητήματα που έθιξα - αποτελεσματικότητα και αποδοτικότητα - για τα επόμενα - διαφάνεια, λογοδοσία και προετοιμασία για το μέλλον - θα μπορούσαμε να ήμασταν περισσότερο φιλόδοξοι.
Κύριε Πρόεδρε. αυτή τη φορά η Επιτροπή με την υποβολή του προϋπολογισμού του επόμενου έτους επέλεξε νέο τρόπο για να παρουσιάσει τους αριθμούς.
Αντί μόνο να δείξει τις δαπάνες κατανεμημένες σε λογαριασμούς, ο προϋπολογισμός με τη νέα μορφή του δείχνει πολύ πιο ξεκάθαρα τι συμβαίνει με τα χρήματά μας.
Οι δαπάνες κατανέμονται ανά τομέα πολιτικής και ανά δραστηριότητα.
Είναι μια καλή καινοτομία που εξυπηρετεί και άλλους πέρα από παιδαγωγικούς σκοπούς.
Ο παιδαγωγικός της σκοπός είναι όλοι μας να μπορούμε να δούμε καλύτερα τι αποκομίζουμε με τα χρήματά μας.
Όντας λαϊκώς εκλεγμένοι χαιρόμαστε φυσικά για κάθε βήμα που καθιστά τον προϋπολογισμό πιο κατανοητό.
Τώρα όμως που οι δαπάνες κατανέμονται βάσει δραστηριοτήτων ο στόχος είναι σε μεγαλύτερο βαθμό να δούμε τον προϋπολογισμό ως πολιτικό μέσο, όπου η κατανομή των δαπανών αντανακλά τις σαφείς πολιτικές προτεραιότητες.
Το φθινόπωρο ο Επίτροπος κ. Chris Patten κατέδειξε αυτό το θέμα θέτοντας το ερώτημα: "Γιατί πιστώνει η ΕΕ περισσότερα χρήματα στη Λατινική Αμερική για την αποκατάσταση μετά τον τυφώνα Μιτς αντί για την ανάπτυξη της οικονομίας στη Ρωσία;"
Είναι ακριβώς τέτοιας φύσης ερωτήματα που πρέπει να θέτουμε στον εαυτό μας όταν μελετούμε τον προϋπολογισμό.
Διότι είναι ακριβώς τέτοιας φύσης ερωτήματα που οι εκλογείς μας θέλουν να ρωτήσουν και με το δίκιο τους.
Με τη νέα μορφή, είναι λοιπόν ευκολότερο να έχουμε μια εποπτεία και να κατανοήσουμε τη συνολικότερη εικόνα, αλλά η νέα μορφή, η διαμόρφωση του προϋπολογισμού βάσει δραστηριοτήτων πρέπει επίσης να αποτελεί καθρέπτη της διαδικασίας μεταρρυθμίσεων, η οποία στοχεύει στη δημιουργία από την Επιτροπή μιας απλοποιημένης διοίκησης με μετάβαση εξουσιών και σαφέστερη ανάληψη ευθυνών, θέμα σαφώς πιο βαρυσήμαντο.
Μπροστά μας έχουμε μεγάλες οργανωτικές αλλαγές και υπάρχει ανάγκη για μια νέα νοοτροπία με γνήσια θέληση να αναλάβουμε την ευθύνη για την εφαρμογή του κάθε τμήματος του προϋπολογισμού και να αποδεχτούμε ότι υπάρχουν συνέπειες όταν δεν εκπληρώνουμε τα όσα ορίζει η ευθύνη μας.
Απευθύνω στην Επιτροπή τα θερμά μου συγχαρητήρια για τις προσπάθειές της.
Τα πολιτικά μηνύματα που περιέχονται στον προϋπολογισμού αυτού του έτους είναι πολλά - όπως ήδη ανέφερε η Επίτροπος κ. Schreyer.
Η αναπροσαρμογή της αγροτικής πολιτικής, τα νέα διαρθρωτικά προγράμματα, η εξασφάλιση της εφαρμογής της διαρθρωτικής πολιτικής, η παρακολούθηση των αποφάσεων της Συνόδου Κορυφής της Λισσαβόνας για τη δημιουργία μιας ισχυρότερης και ανταγωνιστικότερης ΕΕ και η καταπολέμηση του κοινωνικού αποκλεισμού.
Πρόκειται για σημαντικά ζητήματα, αλλά το πολιτικό ζήτημα που αξίζει τη μεγαλύτερη προσοχή όλων είναι η εξωτερική πολιτική.
Υπάρχει τεράστια ανάγκη για κοινοτική στήριξη προς τις αιτούμενες χώρες τόσο του Τρίτου Κόσμου όσο και των Βαλκανίων.
Εν μέσω της διαδικασίας κατάρτισης του προϋπολογισμού συνέβη το χαροποιό γεγονός ότι ο Μιλόσεβιτς αναγκάστηκε να εγκαταλείψει την εξουσία και τώρα πρέπει να εκπληρώσουμε τις πολυάριθμες υποσχέσεις μας για οικονομική στήριξη της Σερβίας.
Όλοι μας - Συμβούλιο, Κοινοβούλιο και Επιτροπή - συμφωνούμε ότι πρέπει να είμαστε φειδωλοί και όλοι μας διατηρηθήκαμε κάτω από το καθορισθέν ανώτατο όριο δαπανών.
Οπότε η συζήτηση για το πώς θα εκταμιεύσουμε χρήματα στη Σερβία δεν έχει να κάνει με την έλλειψη βούλησης να διατηρηθούμε εντός του οικονομικού πλαισίου μας.
Δεν πιστεύω ότι οι εκλογείς μας θα μπορέσουν να καταλάβουν ότι για τεχνικούς και προϋπολογιστικούς λόγους δεν καταλήγουμε σε συμφωνία για το πώς θα βρούμε χρήματα για τη Σερβία και τα Βαλκάνια χωρίς να αποδυναμώσουμε τις προσπάθειές μας σε άλλες χώρες.
Δεν είναι απαίτηση του λαού να μην υπάρξει αναθεώρηση των δημοσιονομικών προοπτικών.
Τουναντίον, είναι απαίτηση του λαού να βρούμε λύση και να στηρίξουμε τη Σερβία.
Ας βρούμε λοιπόν μια πολυετή λύση ώστε να μην κάνουμε πάλι του χρόνου και του αντίχρονου την ίδια συζήτηση για το πώς θα βρούμε χρήματα για την ανοικοδόμηση των Βαλκανίων.
DE) Κύριε Πρόεδρε, καταρχήν τα σέβη μου προς την εισηγήτρια.
Είναι πράγματι εκπληκτική η ευχέρεια με την οποία αντιμετωπίσατε στις πολλές συσκέψεις μας αυτό το δύσκολο υλικό.
Εμένα ειλικρινά πολλές φορές μου έρχεται ζάλη και καταβάλλω προσπάθειες για να το παρακολουθήσω.
Θέλω όμως να μετατοπίσω το κέντρο βάρους: θυμάμαι ότι στην τελευταία κοινοβουλευτική περίοδο είχαμε συζητήσει σχετικά με το κατά πόσον είναι επαρκές το όριο του 1,27 για όλα τα καθήκοντα και τις υποχρεώσεις μας - κι αν θυμάμαι καλά εσείς, Επίτροπε Schreyer, ήσασταν εμπειρογνώμων επί του προϋπολογισμού στο Συμβούλιο του Βερολίνου.
Επρόκειτο τότε για τη διεύρυνση.
Τότε ακόμα δεν είχαν δρομολογηθεί οι παροχές προς το Κοσσυφοπέδιο και τη Σερβία.
Είχε συζητηθεί λοιπόν τότε αν θα έπρεπε να απαιτήσουμε αύξηση αυτού του περιθωρίου.
Σήμερα βρισκόμαστε με τον προϋπολογισμό όπως και με το σχέδιο προϋπολογισμού 2001 με 20 δις ευρώ τουλάχιστον κάτω από το περιθώριο του 1,27, και θέλω να διευκρινίσω στις κυρίες και τους κυρίους συναδέλφους ότι δεν είναι σκόπιμο να γίνονται ανώφελες δαπάνες.
Ούτε όμως είναι σκόπιμο να περιορίζει το Κοινοβούλιο τον προϋπολογισμό και να προσπαθεί πάντα να εκπληρώνει τις απαιτήσεις των κρατών και να κάνει προτάσεις για το πώς θα μπορούσε να τα καταφέρει κανείς όλα αυτά στο πλαίσιο μιας διεύρυνσης της πολιτικής με ταυτόχρονη περικοπή του προϋπολογισμού.
Ένα άλλο σημείο στο οποίο θα ήθελα να αναφερθώ είναι ο τομέας της γεωργικής πολιτικής.
Εδώ προβλέπονται οι περισσότερες περικοπές.
Θεωρώ ότι το θέμα δεν είναι η διοχέτευση πολλών χρημάτων στη γεωργία και την ύπαιθρο αλλά η απώλειά τους τα προηγούμενα χρόνια σε λάθος κανάλια.
Εμείς στο Κοινοβούλιο έχουμε μεγάλη συμμετοχή στην πολιτική επιλεξιμότητα.
Θα ήθελα στο σημείο αυτό να επισημάνω ότι μέσω του νόμου για τη δημοσιονομική πειθαρχία - τον ονομάζω νόμο για τη διασφάλιση του προϋπολογισμού - μετατρέπονται οι υποχρεωτικές δαπάνες στο γεωργικό τομέα σε μη υποχρεωτικές εκεί που τα κράτη αναγκάζονται να συμπληρώσουν πόρους όταν δεν επαρκούν, ενώ όταν έχει κανείς ανάγκη την Επιτροπή, όταν απειλεί να τινάξει στον αέρα αυτό το περιθώριο, τότε κάνει προτάσεις για να μείνουμε κάτω από αυτό το όριο.
Θεωρώ επικίνδυνο να χρησιμοποιούμε πάντοτε τον τομέα της γεωργίας σαν να ήταν νταμάρι και να τον περικόπτουμε λίγο-λίγο, ενώ κάθε νέα κονδύλιο προσανατολίζεται αναγκαστικά σε αυτά που εξοικονομήθηκαν, με αποτέλεσμα να γλιστράμε σιγά-σιγά σε μια τσουλήθρα και να χάνονται τα χρήματα που είναι τόσο αναγκαία για την ανάπτυξη της υπαίθρου.
DE) Κύριε Πρόεδρε, κυρίες και κύριοι συνάδελφοι, οι συζητήσεις επί του προϋπολογισμού θα έπρεπε κανονικά να αποτελούν κορυφαίες στιγμές για το Κοινοβούλιο.
Κι όμως απέχουμε κατά τη γνώμη μου αρκετά από κάτι τέτοιο.
Το Συμβούλιο του Βερολίνου προσανατολίστηκε προς το ανώτατο όριο του 1,135 % για τον προϋπολογισμό.
Η Επιτροπή τοποθετείται στο 1,07 ενώ το Συμβούλιο στο 1,05.
Το 1,27 είναι ουσιαστικά η Ατζέντα.
Αυτά όλα συμβαίνουν σε μια εποχή που οι δαπάνες για τα Βαλκάνια ως γνωστόν αυξάνουν.
Το προαναφερθέν ποσό των 200 δις ευρώ για τη Σερβία ούτε καν πλησιάζει την κάλυψη των αναγκών.
Ένα τέτοιο ποσό χορηγήθηκε ως δωρεά για τον προεκλογικό αγώνα.
Ο νατοϊκός πόλεμος έφερε υπέρμετρες καταστροφές και μεγάλο πόνο.
Οι νέες πολιτικές δυνάμεις που έχουν την συμπαράστασή μας βρίσκονται αντιμέτωπες με το καθήκον όχι μόνο να προσφέρουν πολιτικό έργο αλλά και να μαζέψουν τα συντρίμια του νατοϊκού πολέμου ξαναχτίζοντας επιχειρήσεις, σχολεία, νοσοκομεία, γέφυρες και άλλα, να προωθήσουν την ανασυγκρότηση της χώρας.
Υπογραμμίζω ιδιαίτερα ότι είναι καθήκον μας να αναλάβουμε την ευθύνη για τη μοίρα όλων των πολιτών αυτής της χώρας, στους οποίους περιλαμβάνονται περισσότεροι από 500 000 πρόσφυγες.
Κανένα άλλο κράτος δεν έχει δεχθεί τόσους πολλούς πρόσφυγες.
Το Κοινοβούλιο καλείται τώρα να επιδείξει μετριοφροσύνη στα κοινωνικά θέματα και να μειώσει τις δαπάνες για την αναπτυξιακή πολιτική, τη στιγμή που αυξάνει η φτώχεια στον κόσμο.
Ωστόσο είναι ήδη σήμερα φανερό ότι η ικανότητα ένταξης των κρατών της Κεντρικής και Ανατολικής Ευρώπης στην Ευρωπαϊκή Ένωση δεν αποτελεί μόνον θέμα μεταρρύθμισης των θεσμών, αλλά ακόμη περισσότερο μια πρόκληση για την αποτελεσματικότητα της Ένωσης.
Εάν δεν ασκηθεί μια άλλη δημοσιονομική πολιτική, η Ευρώπη θα διχαστεί ακόμη περισσότερο από ένα βαθύ χάσμα φτώχειας, ειδικά με την ένταξη των κρατών αυτών.
Δεν χρειάζονται ούτε λόγια ούτε δηλώσεις, αλλά ένα συγκεκριμένος, κοινωνικός και νέος, αλληλέγγυος τρόπος δράσης στην Ευρωπαϊκή Ένωση.
Το Κοινοβούλιο καλείται να προσφέρει τη δική του συμβολή σε αυτό.
Χαιρετίζω την ευκαιρία να κάνω μια σύντομη παρέμβαση σ' αυτή τη σημαντική συζήτηση και να ασχοληθώ λίγο με τη σημασία που έχει ο προϋπολογισμός για τη γεωργία και με τη σχέση του όχι απλά και μόνο με τους αγρότες αλλά και με την κοινωνία ως σύνολο.
Εκείνοι οι οποίοι ενδιαφέρονται για την ανάπτυξη του τομέα της αειφόρου γεωργίας θα είναι ενήμεροι του γεγονότος ότι το κεντρικό σημείο της πρόσφατης μεταρρύθμισης που συμφωνήθηκε στο Βερολίνο είναι η συνεχής μετακίνηση από την υποστήριξη προς το προϊόν στην άμεση υποστήριξη του εισοδήματος του παραγωγού.
Επομένως, αποτελεί τόσο κοινωνικό όσο και οικονομικό μέτρο, το οποίο έχει σχεδιαστεί για να ευθυγραμμίσει τις τιμές με εκείνες του διεθνούς εμπορίου, προσπαθώντας ταυτόχρονα να διατηρήσει το ευρωπαϊκό μοντέλο το οποίο στηρίζεται στην οικογενειακή γεωργία.
Κάτι που συνήθως παραλείπεται να σημειωθεί είναι ότι αυτές οι αξιόλογες προβλέψεις του προϋπολογισμού δεν περιορίζονται μόνο στην υποστήριξη των παραγωγών, αλλά αποτελούν επίσης έναν παράγοντα στην προσπάθεια για παροχή φθηνών τροφίμων στον Ευρωπαίο καταναλωτή.
Σε ορισμένους τομείς γεωργικής δραστηριότητας, όπως η μελισσοκομία, η κοινοτική ενίσχυση αποτελεί τα περιθώρια κέρδους γεγονός το οποίο ουσιαστικά σημαίνει ότι ο καταναλωτής απολαμβάνει ένα ποιοτικό είδος διατροφής στο κόστος παραγωγής του και ατυχώς, όπως έχει φανεί τα τελευταία χρόνια, μερικές φορές ακόμη και κάτω από το κόστος παραγωγής.
Πέρσι στο Βερολίνο συμφωνήθηκε ότι οι προβλέψεις του προϋπολογισμού για τη γεωργία για την περίοδο 2000-2006 θα ανέρχονταν σε 506 δισεκατομμύρια λίρες και ότι τα 15 κράτη μέλη θα συνέχιζαν να συνεισφέρουν το 1,3% του ακαθάριστου εθνικού προϊόντος τους στον συνολικό ετήσιο προϋπολογισμό - γεγονός το οποίο βεβαίως συμπεριλαμβάνει τα μέτρα χρηματοδότησης της προτεινόμενης διεύρυνσης της Ευρωπαϊκής Ένωσης, μιας πρότασης που οι συνάδελφοί μου κι' εγώ υποστηρίζουμε πλήρως.
Υποστηρίζουμε πλήρως την αρχή της διεύρυνσης καθώς και την παροχή επαρκών πόρων έτσι ώστε η μεταβατική περίοδος των υποψηφίων προς ένταξη χωρών να έχει νόημα.
Παρά τα όσα είχαν συμφωνηθεί, μερικές φορές διερωτώμαι εάν είναι δυνατόν να επιτευχθεί αυτός ο στόχος υπό τους περιορισμούς του τρέχοντος προϋπολογισμού, χωρίς να υπονομευθεί ο αγροτικός προϋπολογισμός που είναι αναγκαίος για μια αειφόρο γεωργία στα υφιστάμενα κράτη μέλη.
Σε σχέση μ' αυτό, πιστεύω ότι θα πρέπει να δράσουμε ως πολιτικοί.
Δεν μπορούμε να περιμένουμε ότι θα γίνουμε μάγοι σε μια κατάσταση όπου ίσως να μην υπάρχουν επαρκείς πόροι για την ανάπτυξη των οικονομιών των χωρών της Κεντρικής και Ανατολικής Ευρώπης, όπως θα ήθελαν να τις δουν να αναπτύσσονται τα υπάρχοντα κράτη μέλη.
Κύριε Πρόεδρε, αγαπητοί μου συνάδελφοι, έχετε ενώπιόν σας έναν απογοητευμένο βουλευτή.
Είμαι απογοητευμένος, διότι μετά από μακρόχρονες συζητήσεις στο πλαίσιο της Επιτροπής Προϋπολογισμών και παρ' όλες τις αξιέπαινες προσπάθειες της γενικής εισηγήτριας, την οποία θέλω να συγχαρώ, εξακολουθώ να μην καταλαβαίνω ποια ακριβώς είναι η θέση του Κοινοβουλίου όσον αφορά το μείζον ζήτημα της αναθεώρησης των δημοσιονομικών προοπτικών.
Γενικά, έχουμε να κάνουμε με δύο στάσεις: τη στάση του Συμβουλίου, που εμμένει πεισματικά να χρηματοδοτήσει τις νέες ανάγκες του Κοσσυφοπεδίου και της Σερβίας από τα κονδύλια που ορίστηκαν χωρίς αναθεώρηση στο Βερολίνο, και τη στάση της Επιτροπής, η οποία προτείνει την αναθεώρηση των δημοσιονομικών προοπτικών, ώστε να χρηματοδοτηθούν οι νέες ανάγκες χωρίς να θιγούν οι λοιπές πολιτικές, και κυρίως το πρόγραμμα MEDA.
Έως σήμερα, το Κοινοβούλιό μας τασσόταν μονίμως κατά της ανακατανομής των κονδυλίων της κατηγορίας 4 υπέρ της χρηματοδότησης νέων αναγκών.
Για το λόγο αυτό υποστήριζε την αναθεώρηση των δημοσιονομικών προοπτικών.
Σήμερα, έχουμε την αίσθηση ότι εξακολουθεί να κινείται στην ίδια κατεύθυνση, όχι όμως με τον ίδιο ζήλο.
Παρά την πιο τολμηρή πρόταση της εισηγήτριας, ψηφίσαμε ένα κείμενο που δεν περιέχει ούτε τη λέξη "αναθεώρηση" , λες και είναι μια λέξη χυδαία, μια κακιά κουβέντα που αρχίζει από α, όπως υπάρχει και μια κακιά κουβέντα που αρχίζει από γ, ούτε τη λέξη κονδύλια, λες και μπορεί να καταλήξει κανείς σε μια διαπραγμάτευση εάν δεν προσδιοριστούν τα κονδύλια.
Ανησυχώ και επειδή ανήκω σε μια ομάδα που θυμάται, ενίοτε, ότι στο παρελθόν υπήρξε χριστιανοδημοκρατική, θα ήθελα να μείνουμε πιστοί στο γράμμα του Ευαγγελίου: το ναι να είναι ναι και το όχι όχι.
Κύριε Πρόεδρε, κυρίες και κύριοι συνάδελφοι, κυρία Επίτροπε, καταρχάς θα ήθελα βεβαίως να ευχαριστήσω όλους τους εισηγητές.
Νομίζω ότι δούλεψαν σκληρά.
Κάθε φορά χρειάζεται να καταβληθούν ιδιαίτερες προσπάθειες για την ολοκλήρωση του προϋπολογισμού και νομίζω ότι αυτοί που δούλεψαν είναι άξιοι συγχαρητηρίων.
Συνάδελφοι, ο προϋπολογισμός είναι πάντα κάτι περισσότερο από ένα χορό αριθμών.
Πίσω από κάθε αριθμό, πίσω από κάθε θέση του προϋπολογισμού, πίσω από κάθε εγγεγραμμένο κονδύλιο, κρύβεται μία πολιτική πρόθεση, κρύβονται πολιτικοί στόχοι, κρύβονται τεράστιες προσδοκίες και πάνω απ' όλα άνθρωποι.
Αυτό το διαπίστωσα προσωπικά τις δύο τελευταίες εβδομάδες κατά τη διάρκεια περιοδείας που έκανα στα Δυτικά Βαλκάνια, στα πλαίσια της οποίας επισκέφθηκα το Κοσσυφοπέδιο και τη Βοσνία.
Βρισκόμουν στην Πρiστινα όταν ο Κοστούνιτσα έγινε πανηγυρικά δεκτός στο Μπιαρρίτς και όταν του υποσχεθήκαμε αιφνιδίως και άνευ όρων 200 εκατομμύρια ευρώ βοήθεια.
Κυρίες και κύριοι συνάδελφοι, κυρία Επίτροπε, πρόκειται για μια πολιτική πράξη η οποία δεν ενθουσίασε τους αλβανόφωνους Κοσσοβάρους.
Ερωτήθηκα για ποιο λόγο δεν χρησιμοποιεί η Ευρωπαϊκή Ένωση την αλλαγή φρουράς στη Σερβία για να ασκήσει μόνιμη πίεση στο νέο καθεστώς, ακόμη και αν αυτό γινόταν για να απελευθερωθούν οι 914 άνθρωποι που κρατούνται στις σερβικές φυλακές.
Σας λέω λοιπόν ότι πρέπει να δώσουμε ορισμένες ευκαιρίες στον Κοστούνιτσα και ότι ελπίζω πως τις επόμενες εβδομάδες ή τους επόμενους μήνες θα φροντίσει να δώσει αμνηστία.
Στο μεταξύ όμως θα ήθελα να τεθούν οι πολιτικές προϋποθέσεις για την εκτέλεση των δύο νέων θέσεων του προϋπολογισμού για τον εκδημοκρατισμό και την ανασυγκρότηση.
Κατά τη γνώμη μου, δεν θα πρέπει να δώσουμε χρήματα στη Σερβία χωρίς να μας δοθούν εγγυήσεις για την ενίσχυση της σταθερότητας και για το σεβασμό των δικαιωμάτων των Κοσσοβάρων, το σεβασμό των δικαιωμάτων των Μαυροβούνιων και το σεβασμό της συμφωνίας του Ντέιτον του Νοεμβρίου 1995.
Το λέω αυτό γιατί η επίσκεψή μου στη Βοσνία με έπεισε ότι η κατάσταση είναι ιδιαίτερα προβληματική.
Όλοι οι συνομιλητές μου στην περιοχή αυτή χάρηκαν για την αλλαγή φρουράς στη Σερβία, φοβούνται όμως ότι θα περιοριστούν οι χρηματοδοτικοί πόροι.
Ένα ευρώ μπορεί να διατεθεί μόνο μια φορά και σας προειδοποιώ, συνάδελφοι, και προειδοποιώ τους παρόντες εκπροσώπους του Συμβουλίου.
Στη Βοσνία πρέπει να γίνουν πολλά.
Σκεφτείτε μόνο την επιστροφή των προσφύγων και την αποναρκοθέτηση.
Επισκέφθηκα ένα πρόγραμμα.
Οι άνθρωποι χρειάζονται επειγόντως χρήματα και αν δεν περισυλλεγούν οι νάρκες δεν είναι δυνατόν να χτιστούν κατοικίες ούτε να υπάρξει μια βιώσιμη οικονομική κατάσταση σ' αυτό το πάρα πολύ ευάλωτο κράτος.
Συνάδελφοι, ο περιορισμός των χρηματοδοτικών πόρων σημαίνει ούτως ή άλλως περισσότερη αστάθεια στα Δυτικά Βαλκάνια.
Όπως και ο συνάδελφος Lagendijk, υποστηρίζω συνεπώς όλες τις προσπάθειες που αποσκοπούν στη διάθεση όσο το δυνατόν περισσότερων πόρων στα Δυτικά Βαλκάνια.
Είμαστε της γνώμης ότι, εάν χρειαστεί, πρέπει να ανοιχτεί η κατηγορία τέσσερα και να επανεξεταστούν οι δημοσιονομικές προοπτικές.
Κυρίες και κύριοι συνάδελφοι, δεν θέλω να παραμείνει η Ευρώπη ένας πολιτικός νάνος ούτε θέλω να ξεσπάσει ένας νέος πόλεμος στα Δυτικά Βαλκάνια, σε απόσταση μικρότερη των 1.500 χιλιομέτρων από εδώ.
Ας φροντίσουμε ως αρμόδια για τον προϋπολογισμό αρχή να αναλάβουμε την ευθύνη που μας αναλογεί.
Κύριε Πρόεδρε, το Συμβούλιο με το σχέδιο προϋπολογισμού που προτείνει για το 2001 ξεπέρασε πραγματικά τον εαυτό του.
Την ίδια στιγμή που οι ανάγκες καλώς ή κακώς πολλαπλασιάζονται, το Συμβούλιο χρόνο με το χρόνο μειώνει το συνολικό ύψος του προϋπολογισμού.
Ως ποσοστό του ευρωπαϊκού ΑΕΠ αντί 1,27% πέφτει κάτω από το 1,05%.
Αυτό σημαίνει δραματικές συνέπειες στη χρηματοδότηση της αγροτικής πολιτικής, της κοινωνικής πολιτικής της απασχόλησης, της έρευνας και μια σειρά άλλων τομέων της οικονομικής, κοινωνικής και αναπτυξιακής πολιτικής, σε βάρος των πιο υποβαθμισμένων περιοχών της Ένωσης και σε βάρος των πιο πλατιών λαϊκών στρωμάτων.
Επιτέλους, είναι και ανήθικο, κύριε Πρόεδρε, να περικόπτονται οι δαπάνες για την αγροτική πολιτική, για το πρόγραμμα MEDA, για τους κοινωνικά αποκλεισμένους, προκειμένου να εξασφαλιστούν πόροι για την χρηματοδότηση των υποχρεώσεων της Ευρωπαϊκής Ένωσης στο Κοσσυφοπέδιο και την Γιουγκοσλαβία.
Δεν αποφάσισαν ούτε υλοποίησαν τους βομβαρδισμούς του ΝΑΤΟ οι αγρότες και οι φτωχοί λαοί της Μεσογείου για να πληρώσουν αυτοί για τις καταστροφές.
Οι καταστροφές στα Βαλκάνια πρέπει να αποκατασταθούν, αλλά να πληρώσουν αυτοί που τις προκάλεσαν.
Ο προϋπολογισμός αυτός είναι απαράδεκτος.
Το Ευρωπαϊκό Κοινοβούλιο έχει ένα μοναδικό τρόπο να αποδείξει ότι σέβεται τον εαυτό του και το αίσθημα των λαών των χωρών μας.
Να αποδεχθεί τη σχετική τροπολογία που κατέθεσε η ομάδα μας και να απορρίψει συνολικά αυτόν τον προϋπολογισμό.
DE) Κύριε πρόεδρε, κυρίες και κύριοι συνάδελφοι, θα ήθελα να αναφερθώ μόνο σε ένα τμήμα αυτού του προϋπολογισμού, και συγκεκριμένα στο ζήτημα της Σερβίας.
Οι εκλογές στη Σερβία έδειξαν δύο πράγματα: ο κόσμος βαρέθηκε επιτέλους τον δικτάτορα Μιλόσεβιτς και εμπιστεύεται τον καθηγητή Κοστούνιτσα.
Η πρόκληση με την οποία είναι αντιμέτωπος ο νέος πρόεδρος είναι μια πρόκληση και για εμάς τους Ευρωπαίους.
Η διαδικασία εκδημοκρατισμού έχει μόλις ξεκινήσει.
Η υποχώρηση της παλιάς σερβικής κυβέρνησης και ο σχηματισμός ενός υπηρεσιακού υπουργικού συμβουλίου εμπειρογνωμόνων, καθώς και η εκλογή νέου σερβικού κοινοβουλίου στις 23 Δεκεμβρίου αυτού του έτους, γίνεται βασικά για να αντικατασταθεί και στη Σερβία, όπως ήδη έγινε στο Μαυροβούνιο, η παλιά σοσιαλιστική-κομμουνιστική νομενκλατούρα και να ανοίξει ο δρόμος για δημοκρατικές αλλαγές.
Τις τελευταίες δέκα ημέρες ελήφθησαν σημαντικές θεσμικές αποφάσεις.
Διασφαλίστηκε η ανεξαρτησία της γιουγκοσλαβικής εθνικής τράπεζας.
Η τελωνειακή διοίκηση έπαψε επιτέλους να αποτελεί όργανο της διαφθοράς.
Είναι επίσης σημαντικό να αρθούν ταχύτατα όλες οι εμπορικές κυρώσεις από την Ευρωπαϊκή Ένωση.
Ο Επίτροπος Patten, που βρίσκεται σήμερα στο Βελιγράδι, πρέπει να ασπαστεί την πρόταση των εκεί υπευθύνων να αρθούν όλες οι εμπορικές κυρώσεις και να εγγραφούν σε μαύρες λίστες οι επιχειρήσεις από τον κύκλο των εγκληματιών πολέμου.
Πρέπει να δράσουμε για να διασφαλίσουμε την επιτυχία των δημοκρατικών δυνάμεων στις εκλογές και τις πρώτες επιτυχίες του Κοστούνιτσα.
Η οικονομία της Γιουγκοσλαβίας είναι παντελώς κατεστραμμένη.
Ο συνάδελφος Modrow δεν είναι δυστυχώς πια εδώ αλλά θα έπρεπε να ακούει.
Η καταστροφή της έγκειται καταρχάς στην άθλια οικονομική διαχείριση του Μιλόσεβιτς και της γυναίκας του Μάρκοβιτς, η οποία ήταν και είναι συγχρόνως πρόεδρος του κομμουνιστικού κόμματος και ούτε λίγο ούτε πολύ αρχηγός μιας μεγάλης μαφίας.
Από την άλλη πλευρά, είναι κατεστραμμένη λόγω των κυρώσεων που επιβλήθηκαν στο κράτος εξαιτίας του Μιλόσεβιτς αλλά και σε μικρότερο βαθμό από τους βομβαρδισμούς του ΝΑΤΟ.
Είναι αδιανόητο ένα κράτος που άλλοτε έκανε εξαγωγές τροφίμων να μην είναι σήμερα σε θέση να θρέψει τον λαό του.
Έρχεται ο χειμώνας και δεν υπάρχουν υγραέριο, πετρέλαιο και εγκαταστάσεις θέρμανσης.
Το σερβικό κοινοβούλιο, μετά την εκλογή του Κοστούνιτσα, απελευθέρωσε χωρίς καθυστέρηση τις έως τότε παγωμένες τιμές, με αποτέλεσμα την έκρηξη των τιμών, πράγμα που θα μπορούσε να δημιουργήσει στον λαό λανθασμένες εντυπώσεις σχετικά με την πολιτική του Κοστούνιτσα, ο οποίος όμως δεν είχε καμία απολύτως επιρροή σε αυτή την απόφαση.
Η πολιτική σταθερότητα εξαρτάται από τη βελτίωση των συνθηκών διαβίωσης.
Με απλά λόγια, ετούτο το χειμώνα δεν επιτρέπεται ο σερβικός λαός ούτε να παγώσει ούτε να πεινάσει.
Γι' αυτόν τον λόγο χαιρετίζω εγκάρδια όλες τις προσπάθειες που κατέβαλαν οι συνάδελφοι της Επιτροπής Προϋπολογισμών για να δοθεί άμεση βοήθεια 200 εκατ. ευρώ φέτος και όχι του χρόνου, κύριε Modrow - και η χρονιά αυτή λήγει σε δυόμισι μήνες.
Με αυτά τα μέσα θα μπορούσαμε να αποδείξουμε ότι η Ευρώπη είναι πραγματικός εταίρος αυτής της περιοχής.
Στους δημοκρατικούς εταίρους προστέθηκαν σε τοπικό επίπεδο μετά τις τελευταίες εκλογές 80 κοινότητες, έτσι ώστε να έχουμε αρκετά άτομα της εμπιστοσύνης μας και σε αυτό το επίπεδο.
Οι υπεύθυνοι για τα πολιτικά και οικονομικά πράγματα της Σερβίας τονίζουν πάντα ότι δεν θέλουν να εξαρτώνται από τη βοήθειά μας, αλλά ότι τώρα την έχουν ανάγκη για να ανακουφίσουν άμεσα την ανέχεια, και ότι θα χρειαστούν βοήθεια για αυτοβοήθεια, για να εισαγάγουν μεσοπρόθεσμα και μακροπρόθεσμα την οικονομία της αγοράς και να ανοίξουν τον δρόμο για τις απαραίτητες εξωτερικές επενδύσεις.
Χάρηκα ιδιαίτερα ακούγοντας σήμερα ότι ο καθηγητής Κοστούνιτσα αναγνώρισε επισήμως τα εγκλήματα του προκατόχου του προς τους Αλβανούς και ανέλαβε την ευθύνη γι' αυτά.
Είμαι βέβαιος πως σύντομα θα ελευθερωθούν και οι Αλβανοί πολιτικοί αιχμάλωτοι.
Ο Κοστούνιτσα αξίζει την υποστήριξή μας.
Είμαι και πάλι βέβαιος πως το Κοινοβούλιο θα συμφωνήσει με την εκτίμησή μου όταν τον ακούσει να μιλά ενώπιόν του στις 15 Νοεμβρίου.
Το γεγονός ότι σήμερα αποφασίζεται να χορηγηθεί ποσό 175 εκατ. ευρώ για το φτωχό Κοσσυφοπέδιο δείχνει πως δεν ξεχνούμε τις παλιές προτεραιότητες όταν εμφανίζονται νέες.
Ελπίζω στη συζήτηση για το πρόγραμμα CARDS, στο οποίο περιλαμβάνεται η οικονομική μας δραστηριοποίηση για όλα αυτά τα κράτη, και ελπίζω να επιδείξουμε την ίδια δραστηριοποίηση και να δώσουμε σε κάθε κράτος ό,τι του αρμόζει.
Για τη σταθερότητα της Νοτιοανατολικής Ευρώπης απαιτούνται σταθερά μέλη.
Κύριε Πρόεδρε, θέλω να προσθέσω μόνο δύο τελευταίες πινελιές στον προϋπολογισμό του 2001, που όμως δεν συνδέονται άμεσα μεταξύ τους.
Κατά πρώτον, θα ήθελα να πω κάτι σχετικά με το RAL (υπόλοιπο προς εκκαθάριση) που κάθε χρόνο προξενεί πονοκεφάλους ως συνέπεια του ζήλου του Συμβουλίου για την περικοπή των πιστώσεων πληρωμών, έτσι ώστε να εξασφαλισθεί αυτή η παράλογη και ψεύτικη εξοικονόμηση, που φαίνεται πολύ ωραία στο εθνικό ισοζύγιο, αλλά που στην πραγματικότητα οδηγεί απλώς και μόνο σ' αυτό που αποκαλούμε μελλοντική επιβάρυνση, γιατί είναι σαφές ότι αυτά για τα οποία υπάρχει δέσμευση - οι ανειλημμένες δεσμεύσεις - σε προηγούμενες χρήσεις θα πρέπει να τηρηθούν.
Και δεν είναι αλήθεια αυτό που ακούσαμε σήμερα από την πλευρά του Συμβουλίου, κατά το οποίο ποτέ δεν είχαμε προβλήματα με τις πληρωμές.
Δεν είναι αλήθεια και θα ήθελα να είχα μπορέσει να υπενθυμίσω στον κ. Patriat αυτοπροσώπως ότι, ακόμη και το 1998, ανεστάλησαν οι πληρωμές για το Κοινωνικό Ταμείο, επειδή υπήρχε έλλειμμα ενός δισεκατομμυρίου ευρώ στις πληρωμές για τα διαρθρωτικά ταμεία.
Αυτό είναι κάτι που επαναλαμβάνεται.
Οι πληρωμές πάντα γίνονται με τα χίλια ζόρια.
Λέγοντας αυτά, και έχοντας επίσης υπόψη μου ότι η ίδια η Επιτροπή έχει παραδεχθεί ότι οι αιτήσεις των κρατών μελών για τις πληρωμές των διαρθρωτικών ταμείων το 2001 υπερβαίνουν κατά 8.000 εκατομμύρια ευρώ τις προβλέψεις του προσχεδίου του προϋπολογισμού, νομίζω ότι είναι καιρός το Συμβούλιο να αρχίσει να σκέφτεται πολύ σοβαρά ότι θα πρέπει να κάνουμε κάτι με τις πληρωμές και όχι να αυξήσουμε το RAL.
Από την άλλη πλευρά, θα ήθελα να εκφράσω την ανησυχία μου για το γεγονός ότι τα διάφορα Κοινοβούλια των Νέων εντάχθηκαν στο πρόγραμμα SOCRATES.
Δεν έχω αμφιβολίες για το λόγο ύπαρξης αυτών των Κοινοβουλίων, αλλά δεν έβλαπτε να θυμηθούμε ότι το πρόγραμμα SOCRATES απορρέει από μια νομοθετική διαδικασία συναπόφασης μεταξύ του Κοινοβουλίου και του Συμβουλίου και ότι αποφάσεις όπως αυτή δημιουργούν ένα σοβαρό προηγούμενο, που θα επιτρέψει στο μέλλον να συμπεριλαμβάνονται τα σχόλια προγραμμάτων οποιουδήποτε τύπου δράσης τα οποία δεν χωράνε πουθενά αλλού.
Νομίζω ότι με αυτόν τον τρόπο στρεβλώνεται η νομοθετική διαδικασία υιοθέτησης των προγραμμάτων και, προπαντός, το ίδιο το περιεχόμενο των προγραμμάτων.
Κύριε Επίτροπε, είναι φανερό ότι οι σημερινές δημοσιονομικές προοπτικές δεν συμβαδίζουν με τις υφιστάμενες προτεραιότητες και δεσμεύσεις.
Και το βασικό στοιχείο της στρατηγικής του Κοινοβουλίου θα πρέπει να συνίσταται στο να υποχρεώσει το Συμβούλιο να διασφαλίσει νέα μέσα για νέους στόχους, έτσι ώστε να αποτραπεί η επίτευξη τους εις βάρος προηγούμενων προτεραιοτήτων.
Και το Ευρωπαϊκό Κοινοβούλιο διαθέτει την εξουσία για να απαιτήσει μία επιπλέον αναθεώρηση των δημοσιονομικών προοπτικών μπροστά σε μία δημοσιονομική πρόταση του Συμβουλίου που κατά τρόπο ασύστολο μας προτείνει, συγκριτικά, τον πιο χαμηλό προϋπολογισμό της τελευταίας δεκαετίας.
Αν δεν γίνει αυτό, οδηγούμαστε αναπόφευκτα στα "δημοσιονομικά τεχνάσματα" , στις ανακατανομές και στις περικοπές, τόσο όσον αφορά τις γενικές δαπάνες, όσο και τις κοινωνικές και περιβαλλοντικές δαπάνες, καθώς και τη συνεργασία, ενώ είναι βέβαιο ότι, παρόλα αυτά, θα συνεχίσουν να είναι ανεπαρκείς οι πιστώσεις για τα Βαλκάνια.
Για να μην μιλήσουμε ήδη για το οριζόντιο αποθεματικό, από όπου θα προκύψουν απαράδεκτα εμπόδια για την πολιτική συνεργασίας, το ταμείο συνοχής, ή ακόμη για την περίπτωση του Τιμόρ, όπου υπάρχουν σταθερές δεσμεύσεις από την πλευρά της Ευρωπαϊκής Ένωσης στο διεθνές επίπεδο.
Προφανώς, εκτιμούμε θετικά ορισμένες πτυχές, κυρίως το γεγονός ότι ανακτήθηκαν τα ποσά του 2000 για τις πολιτικές ανάπτυξης.
Αλλά αυτό δεν είναι αρκετό για να μεταβληθεί η συνολική αρνητική μας εκτίμηση για τον προϋπολογισμό που μας προτείνεται, εφόσον είναι ανεπαρκής, γι' αυτό και απαιτείται μία αναθεώρηση των δημοσιονομικών προοπτικών.
DE) Κύριε Πρόεδρε, κυρία Επίτροπε, αγαπητές κυρίες και κύριοι συνάδελφοι, μιλάμε για έναν προϋπολογισμό με περίπου 96,8 δις υποχρεώσεις και 94,7 δις πληρωμές από τη σκοπιά του Κοινοβουλίου.
Πολύ πιο κάτω από το ανώτατο όριο των ιδίων πόρων, δηλαδή.
Είναι, νομίζω, σημαντικό να χρησιμοποιηθεί ο προϋπολογισμός του 2001 για μια δημοσιονομική και διοικητική παγιοποίηση της Ευρωπαϊκής Ένωσης με ταυτόχρονη τήρηση των ανειλημμένων υποχρεώσεων.
Οι ανειλημμένες υποχρεώσεις ισχύουν και για την κοινή γεωργική πολιτική.
Τη βάση αποτελούν οι αποφάσεις για την Ατζέντα 2000.
Θα ήθελα στο σημείο αυτό να πω ξεκάθαρα ότι όποιος το παραβλέπει αυτό παραγνωρίζει τις διεργασίες προσαρμογής και τις διαρθρωτικές αλλαγές στη γεωργία και στην ύπαιθρο, προκαλώντας μια συζήτηση που θα μπορούσε να μας οδηγήσει στο να μας πουν κάποτε: λυπούμαστε, κύριοι των Βρυξελλών, η Επιτροπή είναι μεν αρμόδια για το εξωτερικό εμπόριο και για το δίκαιο του ανταγωνισμού στον τομέα της γεωργικής πολιτικής, αλλά όλα τα άλλα ανήκουν εδώ, διότι δεν μπορούμε πια να επιτρέψουμε να τις πάρει το ποτάμι τις δομές αυτές.
Αναγκαστήκαμε σε διάφορους τομείς να προσφύγουμε σε πόρους από τη δημιουργία έκτακτων αποθεματικών.
Αυτό δεν το κάνουμε για πλάκα, αλλά γιατί θέλουμε να ασκήσουμε πίεση, γιατί θέλουμε μια υπεύθυνη αξιοποίηση των προτεραιοτήτων του Κοινοβουλίου.
Δεν θα χρειαζόμασταν το μέσο της δημιουργίας έκτακτων αποθεματικών αν η Επιτροπή Προϋπολογισμών είχε στο μέλλον τη δυνατότητα - στο πλαίσιο μιας τροποποίησης της νομοθεσίας, του δημοσιονομικού κανονισμού - όπως σαφώς συμβαίνει σε εθνικό επίπεδο, να μπλοκάρει και να παγώσει κονδύλια του τρέχοντος οικονομικού έτους, όταν είναι αναγκαίο κάτι τέτοιο και δεν λαμβάνονται επαρκώς υπόψη οι θέσεις του Κοινοβουλίου.
Θέλω να πω ανοικτά ότι, όσον αφορά την κατηγορία 4, υποστηρίζουμε τις ανειλημμένες διεθνείς πολιτικές υποχρεώσεις και δεχόμαστε τις νέες προκλήσεις.
Για μας όμως αυτό συνεπάγεται αναγκαστικά ότι η Επιτροπή - κι αυτό θα το απαιτήσουμε - πρέπει να μας υποβάλει στις 15 Νοεμβρίου μια διεξοδική, σαφή και ξεκάθαρη έκθεση σχετικά με το πού βρισκόμαστε με τις αναληφθείσες έως τώρα υποχρεώσεις και το σύνολο των καθυστερούμενων πληρωμών.
Θα συμβούλευα την Επιτροπή να συντάξει μια εμπεριστατωμένη έκθεση, για να μην αντιμετωπίσουμε αυτά τα προβλήματα και τα επόμενα χρόνια.
Αν δεν υποβληθούν οι αριθμοί αυτοί, θα υπάρξουν προβλήματα με την αποδέσμευση του γενικού εκτελεστικού αποθεματικού των 650 εκατ. περίπου.
Προτού διευκρινιστεί πλήρως και συζητηθεί αυτό το σημείο, αρνούμαι να κάνω λόγο για οποιαδήποτε αναθεώρηση των Δημοσιονομικών Προοπτικών.
Θα πρέπει να απευθυνθώ προς το Συμβούλιο λέγοντας ότι και αυτό φέρει την ευθύνη του για την ελλιπή εκτέλεση ορισμένων εξωτερικών προγραμμάτων.
Λέω ξεκάθαρα ότι θέλουμε να χρηματοδοτήσουμε το πρόγραμμα για τα Βαλκάνια επί τη βάσει της υφιστάμενης πρόβλεψης, αυτό όμως δεν σημαίνει ότι μπορεί να γίνει αποκλειστικά εις βάρος της κατηγορίας 1, ούτε όμως και αποκλειστικά μέσω μιας αναθεώρησης των Δημοσιονομικών Προοπτικών, αλλά μέσω ενός απόλυτα εμπεριστατωμένου μακροπρόθεσμου δημοσιονομικού προγραμματισμού.
Θέλω να αναφερθώ σε ένα τελευταίο σημείο, γιατί είναι συναφές.
Δεδομένης της εμπειρίας του παρελθόντος, θέλουμε να συνεισφέρουμε στην ύπαρξη μιας νέας υπεύθυνης νοοτροπίας και διοίκησης σε ευρωπαϊκό επίπεδο.
Λέμε ναι στις 400 θέσεις απασχόλησης για το έτος 2001.
Όμως, λέω επίσης ξεκάθαρα στην Επιτροπή ότι, πριν φανούμε πρόθυμοι να διαπραγματευθούμε για το δεύτερο μέρος του 2002, χρειαζόμαστε μια διεξοδική συζήτηση και ανάλυση του πώς μπορεί να απλοποιηθεί το κοινοτικό δίκαιο, διατηρώντας παράλληλα την ουσία του κοινοτικού κεκτημένου.
Έτσι μπορούν να εξοικονομηθούν θέσεις απασχόλησης σε κοινοτικό επίπεδο, στο επίπεδο των κρατών μελών.
Χρειαζόμαστε επίσης μια διεξοδική ανάλυση της Επιτροπής για το πώς πρέπει να αναπτυχθεί η ευρωπαϊκή διοίκηση στο πλαίσιο της διαδικασίας διεύρυνσης.
Για να μην αναγκαζόμαστε να μιλάμε πάλι για αυτά τα προβλήματα το επόμενο οικονομικό έτος, θα έπρεπε να το απαιτήσουμε αυτό από σήμερα, ούτως ώστε να λάβει η Επιτροπή ένα σαφές μήνυμα σχετικά με τα καθήκοντά της για το επόμενο εξάμηνο.
Κύριε Πρόεδρε, είναι θετικό το γεγονός ότι στα περισσότερα σημαντικά σημεία βρισκόμαστε κοντά σε συμφωνία με το Συμβούλιο, δείχνοντας έτσι ότι μπορούμε να επιδείξουμε δημοσιονομική πειθαρχία χωρίς συγχρόνως να αγνοούμε τις περισσότερες από τις προτεραιότητες του Κοινοβουλίου.
Ως σοσιαλδημοκράτης βουλευτής που είναι υπέρ της ΕΕ αν και προέρχεται από μία ευρωσκεπτικιστική χώρα, θεωρώ αναγκαίο να δείξουμε στους πολίτες τι προσπάθειες πραγματοποιεί η ΕΕ για ζητήματα που είναι σημαντικά γι' αυτούς.
Στα πλαίσια αυτά θα πρέπει να καταβληθούν σημαντικότερες προσπάθειες προκειμένου να αντιμετωπιστούν τα μεγάλα κοινωνικά προβλήματα, όπως για παράδειγμα η ανεργία.
Αλλά και η τεχνολογική ανάπτυξη στις μικρές επιχειρήσεις αποτελεί ένα ζήτημα κλειδί.
Φέτος φαίνεται ότι έχουμε την ευκαιρία να επιτύχουμε στις προσπάθειες αυτές.
Το σημαντικότερο πρόβλημα που παραμένει ανεπίλυτο είναι φυσικά τα Βαλκάνια.
Είναι λυπηρό το γεγονός ότι το Συμβούλιο θέλει να μειώσει την ενίσχυση προς τα Βαλκάνια, με την εξαίρεση της Σερβίας, κατά σχεδόν ένα τέταρτο σε σχέση με την πρόταση της Επιτροπής.
Η μείωση αυτή προτείνεται χωρίς να δίνονται ικανοποιητικές εξηγήσεις.
Με την απόφαση για τη μεταφορά 175 εκατομμυρίων ευρώ στο Κοσσυφοπέδιο και 200 εκατομμυρίων στη Σερβία, ελπίζω ότι αντιμετωπίζονται οι πιο άμεσες ανάγκες χρηματοδότησης εκεί, δεν θα πρέπει ωστόσο να δώσουμε την εντύπωση στους πολίτες της Βοσνίας ή της Μακεδονίας για παράδειγμα, ότι αθετούμε τις υποσχέσεις μας προς αυτούς προκειμένου να στηρίξουμε τη Σερβία.
Αυτό είναι μάλιστα ιδιαίτερα σημαντικό καθόσον γνωρίζουμε ότι υπάρχουν πόροι για όλες αυτές τις περιοχές.
Ας μη λησμονούμε ότι επιστράφηκε στους υπουργούς οικονομικών ένα σημαντικά μεγαλύτερο ποσό από τον περυσινό προϋπολογισμό.
Θα πρέπει να βρεθεί μία μακρόπνοη λύση για όλους αυτούς τους πόρους, και μάλιστα ακόμα πιο μακρόπνοη λύση προκειμένου να εξασφαλιστεί ο αναγκαίος μακροπρόθεσμος σχεδιασμός για το σύνολο των Δυτικών Βαλκανίων.
Εφόσον δεν βρούμε άλλες λύσεις, θα πρέπει να είμαστε ανοικτοί σε μία αναθεώρηση του σχεδίου προϋπολογισμού με την προϋπόθεση ότι η αναθεώρηση αυτή θα γίνει προκειμένου να εξευρεθούν πόροι αποκλειστικά για τις τωρινές περιοχές της κατηγορίας 4 και για κανένα άλλο λόγο.
Εμείς οι σουηδοί σοσιαλδημοκράτες θεωρούμε αναγκαίο να υπογραμμίσουμε ότι τώρα είναι η ώρα της δημοσιονομικής πειθαρχίας, έτσι ώστε να δημιουργήσουμε προοδευτικά τα περιθώρια για τη διεύρυνση της ΕΕ, το σημαντικότερο ίσως πολιτικό εγχείρημα της γενιάς μας.
Για το λόγο αυτό θεωρούμε ότι θα πρέπει να συνεχίσουμε και στο μέλλον τις προσπάθειες μεταρρύθμισης της γεωργικής πολιτικής προς την κατεύθυνση περαιτέρω μείωσης των δαπανών και ότι θα πρέπει να καταργηθούν οριστικά δαπάνες όπως η στήριξη στην παραγωγή καπνού, δαπάνες απολύτως παράλογες!
Κύριε Πρόεδρε, δεν έχω απηυδήσει, όπως ο κ. Bourlanges, από τη διαδικασία αυτή, πρέπει όμως να πω ότι είναι μία από τις πιο πληκτικές που έχω ζήσει εδώ και χρόνια στην Επιτροπή Προϋπολογισμών.
Τη στιγμή που υπάρχουν τόσα πολλά προβλήματα, δεν προβάλλεται σχεδόν τίποτα στο Σώμα και αυτό είναι μάλλον κρίμα.
Πρόκειται μάλλον για ένα μεταβατικό έτος, μία περίοδο μεταξύ των συνταρακτικών συμβάντων του περασμένου έτους και ενδεχομένως των συνταρακτικών συμβάντων του επόμενου.
Όπως και να' χουν τα πράγματα δεν έχουν γίνει και τόσα πολλά.
Υπάρχει βεβαίως κάτι που είναι πάρα πολύ σημαντικό και αυτό είναι η αρχή που κάναμε με την κατηγορία τέσσερα, με την αντιμετώπιση του θέματος, δεν είναι όμως απολύτως σαφές εάν έχουμε κατορθώσει να λύσουμε το πρόβλημα, εκτός άλλων επειδή το Συμβούλιο δεν επιθυμεί να σκεφτεί μαζί μας.
Αυτό που έχουν στο μυαλό τους είναι πάντα το Βερολίνο, το Βερολίνο και το Βερολίνο.
Αν ακούσαμε όμως καλά τον Υπουργό, πρέπει να συμπεράνουμε ότι πρόκειται για το Βερολίνο με το πρόσημο μείον.
Δεν είναι το Βερολίνο, αλλά το μείον Βερολίνο.
Στην ουσία δεν είναι καθόλου το Βερολίνο, κύριε Πρόεδρε.
Όπως επεσήμανε και η κ. Dόhrkop, υπάρχουν και τα προβλήματα με τις πιστώσεις πληρωμών.
Εδώ ο υπουργός δεν μίλησε όπως θα έπρεπε.
Είχαμε προβλήματα με τις πιστώσεις πληρωμών στο Κοινωνικό Ταμείο.
Δεν πρέπει να ξεχνάμε, κύριε Πρόεδρε, ότι βρισκόμαστε στην αρχή της περιόδου και ότι τα προβλήματα με τις πληρωμές ανακύπτουν πάντα αργότερα.
Έχουμε επίσης και το πλεονέκτημα της γεωργικής πολιτικής, επειδή η τιμή του ευρώ είναι τόσο χαμηλή, γεγονός το οποίο επιφέρει πάντα ορισμένα πλεονεκτήματα.
Αυτό μπορεί συνεπώς να σημαίνει ότι του χρόνου ή μετά από δύο χρόνια μπορεί να χρειαστούμε ξαφνικά πάρα πολλές πιστώσεις πληρωμών.
Τότε θα ήθελα να δω το Συμβούλιο, τότε θα ήθελα να δω εάν το Συμβούλιο θα είναι διατεθειμένο να εγκρίνει τις απαραίτητες πιστώσεις.
Νομίζω ότι τότε θα επινοήσουν κάποιον άλλο λόγο για τον οποίο δεν θα μπορεί να γίνει αυτό.
Αυτός είναι για μένα ο κίνδυνος.
Το σύστημα υποθέτει ότι οι πιστώσεις πληρωμών ακολουθούν κατά κάποιο τρόπο τις δαπάνες που πρέπει να γίνουν, ωστόσο, το Συμβούλιο φτιάχνει έναν ειδικό μηχανισμό και αυτός ο μηχανισμός απειλεί να υπονομεύσει το Βερολίνο, παρότι αυτό που μας απασχολεί είναι στην ουσία το Βερολίνο.
Κύριε Πρόεδρε, υπάρχει κάτι άλλο ακόμη που θα ήθελα να πω.
Νομίζω ότι η Επιτροπή Προϋπολογισμών πρέπει να προσέξει να μην επέμβει με πολύ οριζόντιο τρόπο στις προτάσεις των κοινοβουλευτικών επιτροπών.
Νομίζω ότι φέτος τα πράγματα έχουν ξεφύγει κάπως από τον έλεγχο και ότι θα πρέπει να σκεφτούμε σοβαρά την κατάσταση.
Κύριε Πρόεδρε, θα λάβουμε απόφαση για τον προϋπολογισμό της ΕΕ σε πρώτη ανάγνωση.
Βρισκόμαστε δηλαδή απλώς στην αρχή της δημοσιονομικής διαδικασίας.
Είναι σημαντικό να το υπογραμμίσουμε αυτό, καθώς τη στιγμή αυτή προτείνεται μία υπερβολική αύξηση του κοινοτικού προϋπολογισμού.
Εάν η αύξηση αυτή πραγματοποιηθεί, θα είχαμε ακόμη περισσότερες δαπάνες για όλους τους τομείς που χρηματοδοτούνται από τον προϋπολογισμό της ΕΕ.
Κάτι τέτοιο θα σήμαινε για τη Σουηδία περίπου 65 εκατομμύρια ευρώ.
Πιστεύω ότι οι περισσότεροι είμαστε διατεθειμένοι να δεχθούμε το ποσό αυτό, με την προϋπόθεση βέβαια ότι τα χρήματα θα χρησιμοποιηθούν με το σωστό τρόπο.
Όσον αφορά την παρούσα πρόταση, δεν έχω δυστυχώς τη βεβαιότητα ότι συμβαίνει κάτι τέτοιο.
Γι' αυτό θα πρέπει να χρησιμοποιήσουμε το χρόνο που διαθέτουμε όσο πιο αποτελεσματικά γίνεται.
Αναφέρομαι βέβαια στην Επιτροπή Προϋπολογισμών και στο Ευρωπαϊκό Κοινοβούλιο στο σύνολό του, το οποίο θα πρέπει να θέσει τις αναγκαίες προτεραιότητες, χωρίς να λησμονώ και το Συμβούλιο Υπουργών το οποίο φέρει σαφείς ευθύνες.
Η αύξηση είναι παράλογα υψηλή στην κατηγορία 1, δηλαδή στην ευρύτατη γεωργική πολιτική της ΕΕ, για την οποία την τελευταία λέξη έχει το Συμβούλιο.
Ξεπερνά το 6% τόσο για τις πληρωμές όσο και για τις υποχρεώσεις.
Στο Συμβούλιο Προϋπολογισμού, το οποίο θα συνεδριάσει στα τέλη του Νοεμβρίου, πιστεύω ότι θα πρέπει να αναληφθεί πρωτοβουλία προκειμένου να μειωθεί σημαντικά ο ρυθμός αύξησης της κατηγορίας 1.
Εάν το Συμβούλιο πράξει κάτι τέτοιο θα μπορέσει να επανέλθει με περισσότερη αξιοπιστία στο Κοινοβούλιο ζητώντας να αναληφθούν τα αναγκαία μέτρα.
Σε κάθε δημοσιονομική εργασία είναι σημαντικό να τίθενται οι αναγκαίες προτεραιότητες.
Αυτό αφορά τη διεύρυνση, σύμφωνα με την απόφαση της Διάσκεψης Κορυφής του Βερολίνου πέρυσι, αλλά και τις προσπάθειές μας να ανταποκριθούμε στις δεσμεύσεις που έχουμε αναλάβει απέναντι στη Σερβία.
Θέτοντας τις αναγκαίες προτεραιότητες στον προϋπολογισμό θα μπορέσουμε να αντεπεξέλθουμε σε αυτές τις δύο ιστορικές προκλήσεις.
Θεωρώ ότι θα μπορέσουμε να επιτύχουμε το στόχο αυτό στα πλαίσια του σχεδίου προϋπολογισμού που υποστηρίζει το Ευρωπαϊκό Κοινοβούλιο.
Κύριε Πρόεδρε, κυρία Επίτροπε, αγαπητοί συνάδελφοι, κατ' αρχάς υποβάλλω και εγώ τα συγχαρητήρια μου σε όλους τους εισηγητές.
Είναι θέμα απόδοσης δικαιοσύνης το να επισημάνω τις προσπάθειες που κατέβαλε η γενική εισηγήτρια - η κ. Haug - αναζητώντας μια ευφυή, συναινετική λύση και ελπίζω να μην απογοητευθεί.
Θα επικεντρώσω όμως τα σχόλια μου στο θέμα του λειτουργικού προϋπολογισμού της EKAX, που θα πρέπει να εξεταστεί υπό το πρίσμα της προσέγγισης της ημερομηνίας εκπνοής της Συνθήκης στην οποία βρισκόμαστε.
Το τελικό συνολικό ποσό είναι λογικό και σωστό.
Η ομάδα μας προσανατολίζει τη στρατηγική του γενικού προϋπολογισμού προς την ποιότητα των δαπανών και την αποτελεσματικότητα της διαχείρισης.
Κι αυτό αφορά και τον προϋπολογισμό της ΕΚΑΧ.
Συμμερίζομαι τις ανησυχίες και τα κριτήρια που ανέφερε απόψε η εισηγήτρια κ. Rόhle σχετικά με τα κεφάλαια της έρευνας και της κοινωνικής πρόνοιας.
Αλλά αυτό που είναι επίσης σημαντικό είναι η επιμονή στην ορθή χρήση των κονδυλίων.
Χάρη στην έρευνα και την τεχνολογική ανάπτυξη, ένας τομέας όπως αυτός της σιδηρουργίας έπαψε να είναι απλά μια βιομηχανία παραγωγής βασικών προϊόντων και έχει εισαγάγει στην αγορά ημιμεταποιημένα προϊόντα με προστιθέμενη αξία.
Γι' αυτό η διατήρηση και αύξηση των ερευνητικών προγραμμάτων σε αυτόν τον τομέα είναι βασικό ζήτημα σήμερα, με τα μέσα της ΕΚΑΧ, αλλά και στο μέλλον, όταν αυτά δεν θα υπάρχουν πλέον.
Από την άλλη πλευρά, είναι σημαντικό για τη ηρεμία χιλιάδων εργαζομένων και συμβατό με το προβλεπόμενο συνολικό ποσό να διατηρηθεί το επίπεδο των προβλεπόμενων ενισχύσεων κατά την τρέχουσα χρήση για το κοινωνικό κεφάλαιο του άνθρακα.
Ο λειτουργικός προϋπολογισμός ΕΚΑΧ για το 2001 δεν διαχωρίζεται ουσιαστικά από το πνεύμα που κυριάρχησε κατά τα τελευταία χρόνια.
Γι' αυτό και φέρνει μαζί του τις ίδιες δυσλειτουργίες.
Αρκεί να επαληθεύσουμε το συνολικό εγγεγραμμένο ποσό, που προέρχεται από δεσμεύσεις που δεν εκτελέσθηκαν.
Αυτό δεν είναι πολύ σοβαρό, καθώς πλησιάζει η στιγμή της εκπνοής της Συνθήκης, αλλά σίγουρα δημιουργεί ανησυχίες σχετικά με το αν το νομικό πλαίσιο μετά την ΕΚΑΧ θα διατηρήσει τη δυνατότητα παράτασης παρόμοιων πρακτικών.
Γι' αυτό και αντιμετωπίζουμε με πολλή προσοχή την πρόταση για απόφαση σχετικά με τις δημοσιονομικές συνέπειες της λήξης της Συνθήκης.
Η Επιτροπή θα πρέπει να μελετήσει ένα μηχανισμό διαφάνειας, που θα επιτρέπει στα ευρωπαϊκά χρηματοπιστωτικά όργανα να αποτιμούν ανά πάσα στιγμή το υπόλοιπο της ΕΚΑΧ και να προστατεύονται έτσι από πιθανή αδυναμία εκπλήρωσης των υποχρεώσεων των οφειλετών και θα εξασφαλίζει, μέσω ενός συστήματος ανοιχτού ανταγωνισμού, τη μέγιστη αποδοτικότητα.
Κύριε Πρόεδρε, ένα από τα μεγάλα πλεονεκτήματα που έχουν οι κοινοβουλευτικοί είναι να συζητούν τον προϋπολογισμό.
Ως παλαιό μέλος της Βουλής των Κοινοτήτων είμαι πολύ ευτυχής που σήμερα έχω εδώ αυτή την ευκαιρία.
Υπάρχει μια παλιά παροιμία που λέγει: "Κανένας φόρος χωρίς αντιπροσώπευση" .
Ωστόσο, εάν εξετάσουμε τον αναπτυξιακό προϋπολογισμό διαπιστώνουμε πολλές ιδιομορφίες στις οποίες θα πρέπει να επικεντρώσουμε την προσοχή μας.
Δεχόμαστε ότι ο αναπτυξιακός προϋπολογισμός βρίθει σπατάλης και αναποτελεσματικότητας.
Γνωρίζω ότι η Επιτροπή Ανάπτυξης και Συνεργασίας εξετάζει πολύ προσεκτικά τα προβλήματα αυτά.
Το ίδιο κάνει και η Επιτροπή Προϋπολογισμών.
Έγινε προηγουμένως κάποια αναφορά στον τυφώνα Μιτς και στα χρήματα που προορίζονται για τους κατοίκους αυτών των μικρών νησιών.
Στην πραγματικότητα οι κάτοικοι των νησιών αυτών δεν έχουν πάρει δεκάρα διότι εμείς δεν μπορέσαμε να συντονίσουμε τις προσπάθειες μας έτσι ώστε να τους βοηθήσουμε.
Το κύριο όμως σημείο που θέλω να θέσω αφορά στις χώρες ΑΚΕ.
Πριν από δύο εβδομάδες είχαμε τη συνέλευση της Μικτής Κοινοβουλευτικής Επιτροπής ΑΚΕ-ΕΕ.
Δεν είναι πλέον μικτή επιτροπή.
Είναι Μικτή Κοινοβουλευτική Επιτροπή και το γεγονός αυτό με φέρνει στο αρχικό ζήτημα που έθεσα σχετικά με την φορολογία και την εκπροσώπηση.
Τώρα, 35 μέλη κοινοβουλίων από 35 διαφορετικές χώρες συναντώνται δύο φορές τον χρόνο ως Μέλη του Κοινοβουλίου για να συζητήσουν σχετικά με την ανάπτυξη και την αμοιβαία συνεργασία.
Ωστόσο, εάν κοιτάξει κανείς αυτήν τη μικτή συνέλευση, διαπιστώνει ότι στην πραγματικότητα δεν ελέγχει κάποιο προϋπολογισμό.
Ναι, ασφαλώς είναι μια κοινοβουλευτική συνέλευση αλλά δεν έχει προϋπολογισμό για να ελέγξει, καθόσον ο προϋπολογισμός του Ευρωπαϊκού Ταμείου Ανάπτυξης τον οποίο χρησιμοποιούμε για τις χώρες ΑΚΕ προφανώς ελέγχεται από τα κράτη μέλη.
Κατά τη διάρκεια της θητείας μου στη Βουλή των Κοινοτήτων, ούτε μια φορά δε θυμάμαι να έγινε συζήτηση για τον προϋπολογισμό του ΕΤΑ και αμφιβάλλω πάρα πολύ εάν και σε οποιοδήποτε άλλο κράτος μέλος έχει γίνει ποτέ κοινοβουλευτική συζήτηση για τον προϋπολογισμό του ΕΤΑ.
Επομένως ποιος συζητεί, ως εκλεγμένος εκπρόσωπος, τον προϋπολογισμό του ΕΤΑ;
Υποπτεύομαι ότι κανένας.
Η Επιτροπή είναι "Γιάννης κερνάει και Γιάννης πίνει" .
Έχουμε μια κοινοβουλευτική συνέλευση η οποία δεν έχει προϋπολογισμό.
Θα πρέπει να το ξανακοιτάξουμε αυτό το θέμα.
DE) Κύριε Πρόεδρε, κυρίες και κύριοι συνάδελφοι, θα ήθελα να κάνω μια παρατήρηση σε όσα μόλις είπε ο συνάδελφος Deva.
Το γεγονός ότι δισεκατομμύρια από τα χρήματα των κρατών μελών δεν υπάγονται στην αρμοδιότητα του Ευρωπαϊκού Κοινοβουλίου και των δημοσιονομικών κανόνων αυτού αποτελεί ένα από τα πραγματικά σκάνδαλα σε ευρωπαϊκό επίπεδο.
Αυτά τα χρήματα δεν ελέγχονται από πουθενά, και είναι ευθύνη αποκλειστικά των κρατών μελών και του Συμβουλίου, καθώς και της ερυθροπράσινης κυβέρνησης συνασπισμού της Γερμανίας, κυρία Rόhle, η οποία άλλα έλεγε και τώρα δεν επιθυμεί να κάνει αυτό το βήμα.
Δεύτερον, μέχρι πριν από μερικές εβδομάδες υπήρχαν οι εξής επιφυλάξεις: τι θα συμβεί εάν γίνει εξέγερση στη Σερβία;
Είναι σε θέση η Ευρωπαϊκή Ένωση να ενεργήσει;
Τα χρήματα που τόσο γενναιόδωρα υπόσχεστε δεν τα έχετε καν υπολογίσει στις δαπάνες.
Πιστεύω ότι τις τελευταίες ημέρες η Ευρωπαϊκή Ένωση απέδειξε γρηγορότερα από τις Ηνωμένες Πολιτείες και όλα τα υπόλοιπα κράτη μέλη πως είναι σε θέση σε μια ανάλογη κατάσταση να ενεργήσει όπως πρέπει, και το Κοινοβούλιο έλαβε αυτή την εβδομάδα πριν από το Συμβούλιο σημαντικές αποφάσεις, ούτως ώστε να γίνει αυτό που ανέφερε η κ. Doris Pack, να φθάσουν δηλαδή τα πρώτα χρήματα μέχρι τα φετινά Χριστούγεννα και οι άνθρωποι να νιώσουν πως η δημοκρατία αξίζει τον κόπο.
Έτσι οδηγούμαι στην τρίτη μου παρατήρηση, τι έχουμε μπροστά μας στη συνέχεια.
Φοβούμαι πως ενώ η κοινή εξωτερική πολιτική και η πολιτική ασφαλείας γίνεται όλο και πιο ικανή και προχωρά όλο και περισσότερο - τώρα έχουμε και έναν "κ. Εξωτερική Πολιτική" και ενώ αναπτύσσουμε συνεχώς την ευρωπαϊκή πολιτική ασφάλειας και άμυνας και λαμβάνουμε συγκεκριμένα μέτρα, από την άλλη πλευρά όμως δαπανούμε όλο και λιγότερα χρήματα για μέτρα εξωτερικής πολιτικής.
Το ότι αποχωρούμε από τη Λατινική Αμερική, την Ασία και την Αφρική, αλλά ιδιαίτερα από τη Λατινική Αμερική, αναφέρθηκε ήδη με έμφαση εδώ.
Το να συζητάμε λοιπόν περισσότερο για εξωτερική πολιτική και λιγότερο για διεθνή αλληλεγγύη δεν θα έχει νόημα μακροπρόθεσμα.
Πρέπει να επιφέρουμε αλλαγές.
Δεν μπορεί πια ο προϋπολογισμός να είναι μονίμως εις βάρος κάποιον περιοχών του κόσμου, και πρέπει η πρόθεση που μας εξήγγειλε ο επίτροπος Patten να εκταμιεύονται ταχύτερα τα χρήματα, να υλοποιηθεί από την Επιτροπή μέσα στο 2001.
DE) Κύριε Πρόεδρε, θέλω να συνταχθώ με την άποψη του συναδέλφου, κ. Pronk, και να σας ζητήσω να δείτε κριτικά τις προκαταρκτικές αποφάσεις της Επιτροπής Προϋπολογισμών επί των συλλογισμών των ειδικών επιτροπών, στη δική μου περίπτωση τις προκαταρκτικές αποφάσεις αναφορικά με τις πολιτικές περιβάλλοντος και δημόσιας υγείας.
Για παράδειγμα, η επιδότηση της καπνοκαλλιέργειας στην ΕΕ απλά δεν είναι πλέον υποστηρικτέα.
Κάθε χρόνο - το γνωρίζετε όλοι - αυτή η ειδική καλλιέργεια ενισχύεται με ένα δις ευρώ, παρόλο που δεν μπορεί να γίνει εμπορία ευρωπαϊκών καπνών εντός της Ένωσης και πρέπει να εξάγονται.
Επιπλέον, επεξεργαζόμαστε προς το παρόν τη νέα οδηγία για τα προϊόντα καπνού, ο κύριος στόχος της οποίας είναι να διασαφηνίσει στον καταναλωτή τις αρνητικές επιπτώσεις τους καπνίσματος στην υγεία.
Έτσι επιδιώκεται σημαντική μείωση της κατανάλωσης καπνού στην Ένωση.
Το να επιδοτείται συγχρόνως η καπνοκαλλιέργεια είναι σχιζοφρενικό.
Αντιθέτως, οι επιδοτήσεις αυτές θα πρέπει να καταργηθούν σταδιακά, υπό την προϋπόθεση όμως ότι θα χορηγηθούν διαρθρωτικές ενισχύσεις στους πληττόμενους αγρότες για τη μετατροπή της παραγωγής τους.
Συγχρόνως, θέλουμε να χρησιμοποιηθούν πιστώσεις του προϋπολογισμού στο Ταμείο Έρευνας και Πληροφόρησης για τη διερεύνηση εναλλακτικών μορφών παραγωγής για τους σημερινούς καπνοκαλλιεργητές.
Αυτά τα μέτρα μου φαίνονται προς το παρόν η πιο λογική λύση για το θέμα του καπνού.
Δεν αεροβατώ.
Γνωρίζω ότι κάτι τέτοιο δεν μπορεί να τύχει πλειοψηφικής αποδοχής, θα ήθελα όμως να καλέσω όσο το δυνατόν περισσότερες και περισσότερους συναδέλφους να συμφωνήσουν με αυτή τη δέσμη μέτρων, για να ορίσουμε επιτέλους ένα στίγμα και να προχωρήσουμε σε αυτό το ζήτημα.
Ένα άλλο βασικό σημείο αφορά τον Ευρωπαϊκό Οργανισμό Αξιολόγησης Φαρμάκων στο Λονδίνο.
Χρειάζεται επειγόντως μια αύξηση του προϋπολογισμού, αφού εμείς οι ίδιοι του αναθέσαμε ένα επιπλέον καθήκον: ο οργανισμός αυτός θα προωθήσει την ανάπτυξη φαρμάκων για σπάνιες ασθένειες, τα επονομαζόμενα ορφανά φάρμακα.
Ήδη σήμερα έγινε σχετική μνεία.
Εμείς οι ίδιοι, λοιπόν, δρομολογήσαμε μια ανάλογη νομοθεσία που τέθηκε σε ισχύ μόλις τον περασμένο Απρίλιο.
Θα ήταν συνεπές να φροντίσουμε τώρα, ώστε οι αποφάσεις μας να εφαρμοστούν στην πράξη και να περάσει μια αύξηση πόρων για αυτόν τον οργανισμό.
Αντιθέτως, δεν είναι προς το συμφέρον μας να ενισχύουμε οργανισμούς που δεν παρουσιάζουν εμφανές έργο για μας, που δεν έχουν ένα εμφανές αποτέλεσμα.
Αυτό ισχύει κατά τη γνώμη μας για την Ευρωπαϊκή Υπηρεσία Περιβάλλοντος στην Κοπενχάγη.
Αυτό το αναγνώρισε και η Επιτροπή Προϋπολογισμών.
Το θέμα δεν είναι να αυξάνονται τακτικά οι πόροι για οποιουσδήποτε οργανισμούς, αλλά να προωθείται το δοκιμασμένο έργο.
Γι' αυτό σας παρακαλώ να ψηφίσετε ανάλογα.
DE) Κύριε Πρόεδρε, κυρία Επίτροπε, μόλις γύρισα από την ισπανική Algeciras που βρίσκεται απέναντι από το Γιβραλτάρ, όχι μακριά από το Μαρόκο.
Είδα τις βάρκες των ψαράδων να παραδέρνουν στο λιμάνι, μια εικόνα που τα έλεγε όλα, γιατί δήλωνε με δραματικό τρόπο την αναγκαστική απραξία των ψαράδων - ή μήπως ήταν ή είναι δική μας η απραξία;
Οι ψαράδες μένουν άπραγοι, κουρασμένοι και απογοητευμένοι.
Εδώ και έντεκα μήνες δεν υπάρχει πια συμφωνία με το Μαρόκο.
Ο κ. Fischler διαπραγματεύεται σκληρά, χωρίς όμως αποτέλεσμα μέχρι τώρα.
Στην περιοχή της ούτως ή άλλως διαρθρωτικά καθυστερημένης Ανδαλουσίας έχει σημάνει συναγερμός.
4.000 βάρκες είναι ακινητοποιημένες.
Ποιος φροντίζει για εναλλακτικές θέσεις απασχόλησης στην ΕΕ;
Από ποιο κονδύλι του προϋπολογισμού μπορούμε να πληρώσουμε τις δυνατές αναδιαρθρώσεις;
Δεν υπάρχει πια νέα δημοσιονομική συμφωνία.
Η δυσπιστία έναντι των πολιτικών της ΕΕ αυξάνει, αυτό έμαθα.
Γι' αυτό είναι ακόμη πιο επιτακτική η ανάγκη για έναν σοβαρό, εμπεριστατωμένο και αισιόδοξο προϋπολογισμό.
Ο συντονισμός αναγκών, περιθωρίου δράσης και ευελιξίας είναι ένα νέο κεφάλαιο.
Η Επιτροπή Αλιείας είναι μια επιτροπή που υποφέρει συχνά.
Πολύ συχνά γίνεται στόχος διάφορων επιθέσεων για οικονομικούς και πολιτικούς λόγους.
Αδίκως όμως.
Είμαστε ανοικτοί σε οποιαδήποτε δικαιολογημένη κριτική και από τους ίδιους τους κόλπους μας.
Θέλουμε όμως και να εισακουστούμε, και μιλούμε μόνο στον τομέα της απασχόλησης για 41.000 θέσεις για τις οποίες δεν υπάρχει εναλλακτική λύση.
Εξαρτώμεθα ωστόσο από σημαντικές εισαγωγές.
Η αγορά μπορεί να αναζητεί όλο και περισσότερο ιδιωτικές οδούς, αλλά δεν επιτρέπεται να αποποιηθούμε την κοινωνικοοικονομική μας δέσμευση.
Γι' αυτό χρειαζόμαστε τουλάχιστον μια επαρκή θωράκιση των συμφωνιών αλιείας που προϋποθέτει πειστική αξιολόγηση.
Επομένως συμφωνούμε με την κατανομή και την ταξινόμηση σε υποχρεωτικές δαπάνες χωρίς αποθεματικό και στον κενό τίτλο με αποθεματικό που θα ενεργοποιηθεί στην περίπτωση που θελήσουμε να υπογράψουμε νέες συμφωνίες, οι οποίες θα τεθούν σε ισχύ από το επόμενο έτος.
Επαφίεμαι σε μια θετική ψηφοφορία σε αυτόν τον τομέα, δηλαδή στον συνολικό τομέα της αλιείας, γιατί πιστεύω ότι μόνον έτσι μπορεί να εκφραστεί η κοινή πολιτική μας βούληση.
Κύριε Πρόεδρε, χαιρετίζω την ευκαιρία να παρέμβω στην αποψινή συζήτηση.
Η συζήτηση για τον προϋπολογισμό αποτελεί πιθανώς την πιο σημαντική κοινοβουλευτική συζήτηση στη διάρκεια του χρόνου.
Είναι μάλλον γελοίο το ότι πρέπει να αγωνιζόμαστε για να προωθήσουμε τις απόψεις των περιοχών που εκπροσωπούμε.
Εκείνοι που είναι επιφορτισμένοι με το μέλλον αυτού του Κοινοβουλίου θα κάνουν πολύ καλά να δεχθούν ότι μελλοντικά θα απαιτείται συζήτηση μιας ημέρας και όχι δύο ημερών.
Χωρίς να ντραπώ θα περιγράψω τις επιπτώσεις που έχει η Ευρωπαϊκή Ένωση στην περιφέρειά μου.
Επιθυμώ να δηλώσω με τη μεγαλύτερη δυνατή σαφήνεια ότι, όσον αφορά στη Βόρεια Ιρλανδία, η Ευρωπαϊκή Ένωση είχε την πιο άμεση και την πιο θετική επίδραση που θα μπορούσε να φανταστεί κανείς.
Η ΕΕ υπήρξε καλή για τη Βόρεια Ιρλανδία.
Υπήρξε θετική για τη Βόρεια Ιρλανδία και έκανε όσα υποσχέθηκε.
Το πρόγραμμα ειρήνευσης και συμφιλίωσης το οποίο ξεκίνησε από τρία Μέλη του Κοινοβουλίου αυτού, με τη συνεργασία του πρώην Προέδρου της Επιτροπής Ζακ Ντελόρ, υπήρξε εξαιρετικά θετικό για τη Βόρεια Ιρλανδία.
Τα συμβούλια συνεργασίας ήταν μια πολύ επιτυχημένη ιδέα.
Ήταν νεωτεριστικά και εισήγαγαν νέες ιδέες.
Δημιούργησαν επίσης μια "εκ των κάτω" φιλοσοφία η οποία δεν είχε εκτιμηθεί ποτέ προηγουμένως.
Θα πρέπει επίσης να κάνω πολύ σαφές ότι έχουμε τώρα μια νέα και άπειρη περιφερειακή κυβέρνηση στη Βόρεια Ιρλανδία, στην οποία ο ηγέτης του κόμματός μου, ο David Trimble, είναι Πρωθυπουργός.
Η κυβέρνηση αυτή προσπαθεί να οικοδομήσει ένα νέο μέλλον.
Θα πρέπει να καταλάβετε ότι κατά τη διάρκεια των τριάντα τελευταίων ετών η Βόρεια Ιρλανδία, έχει υποφέρει τρομακτικά από την τρομοκρατία.
Προσπαθούμε να ανοίξουμε νέους δρόμους προς τα εμπρός.
Προσπαθούμε να βρούμε τρόπους για να συνεργαστούμε.
Προσπαθούμε να δημιουργήσουμε καταστάσεις για να συνεργαστούμε και να υποστηρίξουμε ο ένας τον άλλο.
Θα ήθελα να ζητήσω να μας δώσετε την ευελιξία για να υλοποιήσουμε αυτές τις δυνατότητες, να δημιουργήσουμε τις θέσεις εργασίας, να επιτύχουμε την απασχόληση που θέλουμε και να μπορέσουμε να βάλουμε τον κόσμο της Βόρειας Ιρλανδίας ξανά στη δουλειά, με πραγματικές πολιτικές και όχι με το να καθόμαστε να ψάχνουμε άλλες αιτίες έτσι ώστε να διαφωνούμε μεταξύ μας.
Αυτός είναι ο στόχος.
Είναι ένας στόχος για τον οποίο όλοι πρέπει να προσπαθήσουμε.
Θα ήθελα να ευχαριστήσω καταρχήν το Ευρωπαϊκό Κοινοβούλιο και εν συνεχεία την Επιτροπή Προϋπολογισμών για την συνεχή υποστήριξη και την κατανόησή τους προς την περιφέρειά μου.
Για το γεγονός αυτό τους τιμώ ιδιαίτερα.
Ευχαριστώ πολύ, κ. Nicholson.
Η συζήτηση έληξε.
Η ψηφοφορία θα διεξαχθεί την Πέμπτη, στις 10.00.
Επεξεργασία των δεδομένων προσωπικού χαρακτήρα
Η ημερήσια διάταξη προβλέπει τη συζήτηση της έκθεσης (A5-0279/2000) της κ. Paciotti, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με την πρόταση κανονισμού του Ευρωπαϊκού Κοινοβουλίου και του Συμβουλίου για την προστασία των ατόμων έναντι της επεξεργασίας δεδομένων προσωπικού χαρακτήρα από τα όργανα και τους οργανισμούς της κοινότητας και για την ελεύθερη κυκλοφορία αυτών των δεδομένων (COM(1999) 337 - C5-0149/1999 - 1999/0153(COD)).
.
(ΙΤ) Κύριε Πρόεδρε, στις χώρες με υψηλή τεχνολογική ανάπτυξη η προστασία της ιδιωτικής ζωής κινδυνεύει όλο και περισσότερο και, επομένως, απαιτείται επαρκής προστασία.
Οι χώρες της Ευρωπαϊκής Ένωσης μπορούν να πουν ότι είναι πρωτοπόρες στην προστασία της ιδιωτικής ζωής σε σχέση με συστήματα που έχουν υιοθετηθεί σε άλλα μέρη του κόσμου, τουλάχιστον εκείνες οι χώρες που έχουν θέσει σε ισχύ τις δύο οδηγίες - τη 46 του 1995 και την 66 του 1997 - που εξασφαλίζουν την προστασία των φυσικών προσώπων από την επεξεργασία των προσωπικών δεδομένων.
Το ευρωπαϊκό πρότυπο θεωρεί την προστασία των προσωπικών δεδομένων θεμελιώδες δικαίωμα, εγγυημένο από κανόνες με νομική ισχύ, οι οποίοι είναι εμπνευσμένοι από την αρχή της αυτοδιάθεσης των πληροφοριών, δηλαδή την αρχή σύμφωνα με την οποία ο καθένας πρέπει να μπορεί να αποφασίζει αν και πώς μπορούν να συγκεντρώνονται και να χρησιμοποιούνται τα δεδομένα που τον αφορούν.
Στο πρότυπο αυτό ο σεβασμός των κανόνων και των διαδικασιών διασφαλίζεται από μια ανεξάρτητη αρχή και, σε έσχατο βαθμό, από τα δικαστήρια.
Καθώς πολλά προσωπικά δεδομένα συγκεντρώνονται και υφίστανται επεξεργασία από πλευράς των οργάνων και των οργανισμών της Ένωσης, θα πρέπει να εφαρμοστεί και σε αυτούς το σύστημα των εγγυήσεων που χαρακτηρίζουν το ευρωπαϊκό πρότυπο.
Γι' αυτό και προβλέπεται, κατά τη σύνταξη του Χάρτη των θεμελιωδών δικαιωμάτων της Ευρωπαϊκής Ένωσης, να ενταχθεί στο άρθρο 8 ένας κανόνας που να ορίζει το δικαίωμα του καθενός για προστασία των προσωπικών του δεδομένων, η επεξεργασία των οποίων πρέπει να γίνεται με νόμιμο τρόπο, για συγκεκριμένους λόγους, με τη συναίνεση του ενδιαφερόμενου και υπό τον έλεγχο μιας ανεξάρτητης αρχής.
Εξάλλου, το άρθρο 286 της Συνθήκης περί ιδρύσεως της Ευρωπαϊκής Κοινότητας, το οποίο εισήχθη με τη Συνθήκη του Αμστερνταμ, ορίζει ότι οι κοινοτικές πράξεις που αφορούν την επεξεργασία προσωπικών δεδομένων - δηλαδή οι δύο προαναφερθείσες οδηγίες - εφαρμόζονται και στα όργανα και τους οργανισμούς της Κοινότητας και ότι συνιστάται ανεξάρτητο όργανο ελέγχου που θα επιβλέπει την εφαρμογή τους.
Η πρόταση κανονισμού που εξετάζεται σήμερα από το Κοινοβούλιο θέτει σε εφαρμογή αυτές τις διατάξεις, δέχεται την κοινοτική νομοθεσία και καθιερώνει τον ευρωπαίο επόπτη προστασίας δεδομένων, παρέχοντας κατ' αυτόν τον τρόπο συγκεκριμένες και επαρκείς εγγυήσεις αυτού του θεμελιώδους δικαιώματος.
Αναζητήθηκε - και ελπίζεται ότι βρέθηκε - κατά τη διάρκεια πολύμηνων εργασιών, με τη συνεχή επικουρία της Επιτροπής, μια αναλυτική νομοθεσία που απαντά στις ανησυχίες που είχαν διατυπωθεί τόσο στο πλαίσιο του Συμβουλίου όσο και στο πλαίσιο των κοινοβουλευτικών επιτροπών που είχαν αναλάβει την εξέταση του θέματος και την έκδοση σχετικών γνωμοδοτήσεων.
Η διαθεσιμότητα απέναντι σε όλα τα ενδιαφερόμενα όργανα επέτρεψε μια υποδειγματική συνεργασία, η οποία θα μας δώσει τη δυνατότητα, ελπίζω θερμά, να φθάσουμε σε συμφωνία στην πρώτη ανάγνωση.
Οι πολυάριθμες τροπολογίες συμβιβασμού αναπαράγουν κατά πολύ μεγάλο μέρος τις λύσεις που προσδιορίσθηκαν στο πλαίσιο του Συμβουλίου, οι οποίες λαμβάνουν ήδη υπόψη προτάσεις που διατυπώθηκαν κατά την κοινοβουλευτική συζήτηση.
Επιτεύχθηκαν έτσι αποδεκτές λύσεις, για παράδειγμα σε σχέση με τον διορισμό του ευρωπαίου επόπτη και αναπληρωτή επόπτη, ο οποίος ανατίθεται σε συμφωνία μεταξύ Κοινοβουλίου και Συμβουλίου βάσει προτάσεων καταστάσεων ονομάτων που έχουν επιλεγεί από την Επιτροπή μετά από δημόσια πρόσκληση για υποβολή υποψηφιοτήτων.
Η εισηγήτρια, με την ομόφωνη ενθάρρυνση της Επιτροπής Ελευθεριών και Δικαιωμάτων των Πολιτών, επιμένει, ωστόσο, σε ορισμένες τροπολογίες, οι οποίες, για παράδειγμα, παρέχουν μια πρωτότυπη λύση στο επίμαχο θέμα του πεδίου εφαρμογής του κανονισμού.
Αυτό παραμένει περιορισμένο στο κοινοτικό πλαίσιο, αλλά προσδιορίζεται επίσης μία μορφή προστασίας έναντι των εξωτερικών δραστηριοτήτων των οργάνων στον πρώτο πυλώνα· η λύση αυτή βρέθηκε κατ' αναλογία προς τους κανόνες για την προστασία της ιδιωτικής ζωής που διέπουν το δικαίωμα πρόσβασης στα έγγραφα, το οποίο ρυθμίζεται από το άρθρο 255 της Συνθήκης περί ιδρύσεως της Ευρωπαϊκής Κοινότητας.
Πράγματι, το άρθρο 255, αντίθετα από το άρθρο 286, παρατίθεται και στη Συνθήκη για την Ευρωπαϊκή Ένωση.
Προβλέπεται, έπειτα, συνεργασία με τις εθνικές ελεγκτικές αρχές και με τις αρχές που θεσπίζονται στον τρίτο πυλώνα, με προοπτική τον συντονισμό και την προοδευτική εναρμόνιση όλων των κανόνων του λεπτού αυτού τομέα.
Προβλέπεται, ακόμη, μια αυτόνομη γραμμή του προϋπολογισμού, σύμφωνα με το σύστημα που ισχύει για τον Ευρωπαίο Διαμεσολαβητή, προκειμένου να προστατευθεί καλύτερα η ανεξαρτησία του επόπτη προσωπικών δεδομένων.
Ελπίζω το επιμελές έργο που επιτελέσθηκε να τύχει της πλήρους συναινέσεως του Ευρωπαϊκού Κοινοβουλίου και του Συμβουλίου.
Θα έχουμε έτσι, για πρώτη φορά, συναπόφαση σε πρώτη ανάγνωση για ένα κείμενο εξαιρετικά περίπλοκο και γεμάτο τεχνικές δυσκολίες, σχετικά με έναν τομέα ιδιαίτερα λεπτό για την προστασία των ατομικών ελευθεριών.
Ακριβώς ο περίπλοκος τεχνικός χαρακτήρας του κειμένου υπέδειξε να μεταφερθεί η ψηφοφορία στην επόμενη περίοδο συνόδου, για να μπορέσει να πραγματοποιηθεί ένας ακριβής έλεγχος όλων των γλωσσικών μορφών, που δεν έχει επιτελεσθεί ακόμη.
Αν επιτευχθεί αυτό το αποτέλεσμα, όπως ελπίζω, θα πρέπει να αποδοθεί στην αξία της διαμεσολαβητικής ικανότητας της Προεδρίας του Συμβουλίου, της θετικής συμβολής της Επιτροπής και της ευαισθησίας για το κοινό συμφέρον και για τα δικαιώματα των πολιτών των βουλευτών όλων των πολιτικών ομάδων που συνέβαλαν στην έγκριση της έκθεσης στην Επιτροπή Πολιτικών Ελευθεριών, τους οποίους επιθυμώ να ευχαριστήσω δημοσίως.
Κύριε Πρόεδρε, η προστασία της προσωπικής ζωής αποτελεί ένα θεμελιώδες ανθρώπινο δικαίωμα.
Καθημερινά καταχωρούνται και κυκλοφορούν τεράστιες ποσότητες δεδομένων προσωπικού χαρακτήρα, για παράδειγμα, σε σχέση με τηλεφωνικές συνδιαλέξεις και πληρωμές στο Διαδίκτυο.
Τα προσωπικά στοιχεία κυκλοφορούν μάλιστα και εντός της ΕΕ.
Η παρούσα πρόταση κανονισμού παρέχει μία καλή βάση για την προστασία της προσωπικής ζωής του ατόμου.
Η ελεύθερη κυκλοφορία ατόμων απαιτεί αποτελεσματική καταπολέμηση του εγκλήματος.
Η αποτελεσματική καταπολέμηση του εγκλήματος δεν μπορεί να επιτευχθεί χωρίς αποτελεσματική προστασία της προσωπικής ζωής.
Σύμφωνα με την πρόταση, η ΕΕ δεν θα πρέπει να λαμβάνει υπόψη με κανένα τρόπο στοιχεία σχετικά με την εθνική προέλευση, τις πολιτικές πεποιθήσεις, τη θρησκεία, την υγεία και τις σεξουαλικές προτιμήσεις των πολιτών.
Τα στοιχεία για το ποινικό μητρώο και τα μέτρα ασφάλειας θα πρέπει να λαμβάνονται υπόψη μόνο εφόσον πληρούνται συγκεκριμένοι όροι.
Τα στοιχεία αυτά θα πρέπει να λαμβάνονται υπόψη μόνον εφόσον συντρέχουν συγκεκριμένοι λόγοι και τα ενεχόμενα άτομα θα πρέπει να πληροφορούνται σχετικά.
Εδώ και πολύ καιρό ζητώ την καθιέρωση ανεξάρτητων ευρωπαϊκών ελέγχων για την προστασία της προσωπικής ζωής, χωρίς ωστόσο να δημιουργούνται νέες γραφειοκρατικές δομές.
Πιστεύω ότι η συνάδελφος Paciotti υπέβαλε μία επιτυχή πρόταση για τον ευρωπαίο επόπτη, πρόταση η οποία μπορεί να εγγυηθεί τα δικαιώματα του πολίτη απέναντι στα διάφορα όργανα, να εισαγάγει την εποπτεία και να καθοδηγήσει το έργο των οργάνων.
Θα πρέπει βέβαια συγχρόνως να διατηρήσουμε και να αναπτύξουμε περαιτέρω τη συνεργασία η οποία υπάρχει ήδη μεταξύ των αρχών προστασίας δεδομένων στα διάφορα κράτη μέλη.
Είναι σημαντικό να δημιουργήσουμε ένα αποτελεσματικό σύστημα το οποίο να χαίρει της εμπιστοσύνης των πολιτών.
Γι' αυτό θα πρέπει να αναπτυχθεί ακόμα περισσότερο η προστασία της προσωπικής ζωής.
Στο νέο Ευρωπαϊκό Χάρτη των θεμελιωδών δικαιωμάτων περιλαμβάνεται και η προστασία της προσωπικής ζωής.
Στο μέλλον θα μπορούμε ίσως να προσφύγουμε στη Δικαιοσύνη για να εξασφαλίσουμε ακόμα περισσότερη προστασία στον τομέα αυτόν.
Όλοι εμείς που προασπιζόμαστε τις ευρωπαϊκές αξίες σε μία ευρωσκεπτικιστική χώρα θα έχουμε τώρα ένα ακόμα επιχείρημα υπέρ της ΕΕ, δηλαδή την αποτελεσματική προστασία της προσωπικής ζωής, στοιχείο ιδιαίτερα σημαντικό για τους πολίτες στη σύγχρονη κοινωνία.
Παρόλο που η συζήτηση του ζητήματος αυτού υπήρξε κάπως επίπονη, θα ήθελα να συγχαρώ τη συνάδελφο Paciotti για την πολύ καλή έκθεση που εκπόνησε.
Ελπίζω ωστόσο ότι η μέθοδος που ακολουθήθηκε στη συζήτηση αυτή, μέθοδος η οποία εμπόδισε ορισμένους συναδέλφους να συμμετάσχουν σε ευρεία βάση, δεν θα καθιερωθεί και στις μελλοντικές μας συζητήσεις για τέτοια ζητήματα.
Η Paciotti κατόρθωσε να ενώσει όλα τα όργανα της Ένωσης και θα ήθελα γι' αυτό να τη συγχαρώ και να εκφράσω την ευχή να υιοθετήσει το Κοινοβούλιο την έκθεσή της.
Κύριε Πρόεδρε, η ομάδα μας θεωρεί ότι το αποτέλεσμα είναι γενικά καλό και καλωσορίζει ιδιαίτερα το γεγονός ότι το πεδίο εφαρμογής διευρύνεται για να καλύπτει το σύνολο του κοινοτικού δικαίου.
Οι κανόνες αυτοί θα πρέπει να ισχύουν στο δεύτερο και στον τρίτο πυλώνα.
Χαιρόμαστε για την πληθώρα πρωτοβουλιών και την εφευρετικότητα που χαρακτήρισε αυτή την εργασία.
Θέλουμε να ευχαριστήσουμε την εισηγήτρια.
Θεωρούμε ότι οι θεσμικές λύσεις είναι ιδιαίτερα καλές.
Δεν πρόκειται για κάποιο συλλογικό όργανο, αλλά για έναν επόπτη και έναν βοηθό επόπτη.
Είναι σημαντικό να φροντίσουμε να μην περιοριστεί η πρόσβαση στα έγγραφα των κοινοτικών οργάνων, όσο σημαντική και αν είναι η προστασία δεδομένων.
Ο ευρωπαίος διαμεσολαβητής αναγκάστηκε δυστυχώς να υπογραμμίσει ότι η Επιτροπή χρησιμοποίησε το απόρρητο ως αιτία περιορισμού της πρόσβασης σε πληροφορίες σχετικά με το ποια άτομα συμμετείχαν σε μία συνεδρίαση, η οποία πραγματοποιήθηκε με στόχο να επηρεαστεί η Επιτροπή.
Πρόκειται για ένα παράδειγμα κατάχρησης της προστασίας δεδομένων, το οποίο δεν θα πρέπει να επαναληφθεί.
Ελπίζω πραγματικά να μην εφαρμοστούν στο μέλλον οι διατάξεις με τέτοιο τρόπο.
Θα πρέπει επίσης να συνειδητοποιήσουμε ότι ο ευρωπαίος διαμεσολαβητής και ο επόπτης για την προστασία δεδομένων θα αποτελέσουν στο μέλλον δύο αντίθετους πόλους.
Δεν θα πρέπει να μας εκπλήξει επομένως μία δημόσια συζήτηση των δύο στο μέλλον.
Κάτι τέτοιο θα ήταν ιδιαίτερα θετικό γιατί θα έδειχνε ότι οι αρμοδιότητές τους δεν ταυτίστηκαν.
Σε ορισμένα σημεία πρόκειται απλώς για μία αυτόματη μεταφορά από την παλαιά οδηγία 95/46/ΕΚ.
Στα πλαίσια αυτά θα ήθελα να ερωτήσω την Επιτροπή: πότε θα αρχίσει η αναθεώρηση της γενικής οδηγίας περί προστασίας δεδομένων;
Ως γνωστόν υπάρχει μία προφανής ανάγκη αναθεώρησης και εκσυγχρονισμού της οδηγίας αυτής, έτσι ώστε αυτή να ανταποκρίνεται στις ανάγκες που ανέφερε η συνάδελφος Cederschiφld.
Θα πρέπει να επανεξεταστεί και η προστασία δεδομένων στο τηλεφωνικό δίκτυο.
Θα ήθελα ακόμα, τέλος, να υπογραμμίσω ότι ως Φινλανδή πολίτης διαπίστωσα ότι το Ευρωπαϊκό Κοινοβούλιο αποτελεί το μόνο αιρετό όργανο, το οποίο ελέγχει τις αποφάσεις της Επιτροπής σχετικά με το επίπεδο εμπιστευτικότητας των στοιχείων σε τρίτες χώρες.
Γνωρίζουμε την περίφημη υπόθεση όπου εφαρμόστηκε το απόρρητο.
Το Ευρωπαϊκό Κοινοβούλιο αποτελεί το μόνο όργανο το οποίο μπορεί να εποπτεύει με τρόπο δημοκρατικό τέτοια ζητήματα μέσω της διαδικασίας της επιτροπολογίας.
Η χώρα μου, η Φινλανδία, θα τροποποιήσει τη νομοθεσία περί προσωπικών δεδομένων η οποία σήμερα αποκλείει απολύτως την παρέμβαση των αιρετών οργάνων στις αποφάσεις της Επιτροπής.
Χαίρομαι για το λόγο αυτό ιδιαίτερα για το σε βάθος διάλογο που πραγματοποιήσαμε από κοινού με την Επιτροπή και για τη σωστή διαδικασία επιτροπολογίας που εφαρμόζεται, έτσι ώστε να εξασφαλιστεί η ασφάλεια των πολιτών.
Αγαπητοί συνάδελφοι, πενήντα χρόνια μετά τα πρώτα βήματα του ευρωπαϊκού οικοδομήματος, ήρθε επιτέλους η ώρα να αποκτήσει πια η Ένωση μια εποπτεύουσα αρχή που θα προστατεύει τον πολίτη από τις ενδεχόμενες καταχρήσεις που συνδέονται με τον πολλαπλασιασμό των μηχανογραφημένων αρχείων, τα οποία περιέχουν δεδομένα προσωπικού χαρακτήρα.
Η γεωμετρική αύξηση των υποχρεώσεων και των αρμοδιοτήτων της Ένωσης, όπως επίσης και ο πολλαπλασιασμός των κοινοτικών οργανισμών καθιστά απαραίτητο τον ακριβή νομοθετικό προσδιορισμό των δικαιωμάτων των πολιτών, στα οποία περιλαμβάνεται και η διακίνηση πληροφοριών μεταξύ των οργάνων και των οργανισμών της Ένωσης.
Βάσει του άρθρου 286 της Συνθήκης λοιπόν, το Συμβούλιο πρότεινε στο Κοινοβούλιο, στο πλαίσιο μιας διαδικασίας συναπόφασης, ένα σχέδιο κανονισμού.
Το άρθρο αυτό διευκρινίζει ότι η προστασία των δεδομένων στο πλαίσιο της Ένωσης ισχύει από 1ης Ιανουαρίου 1999.
Έχουν περάσει σχεδόν δυο χρόνια και το θέμα παραμένει ανοιχτό καλά θα κάνουμε λοιπόν να μην κολλήσουμε σε μια ατελείωτη διαδικασία συναπόφασης και να μην καθυστερήσουμε περαιτέρω την εφαρμογή του μηχανισμού.
Σ' αυτό το πνεύμα κινήθηκε και η κ. Paciotti και, πραγματικά, νομίζω ότι η εισηγήτριά μας έκανε μια δουλειά καθ' όλα εξαιρετική.
Ας έρθουμε στην ουσία του θέματος.
Το μήλον της έριδος μεταξύ Κοινοβουλίου και Συμβουλίου αφορά κυρίως το πεδίο των αρμοδιοτήτων της μελλοντικής αυτής εποπτεύουσας αρχής.
Θα πρέπει να αρκεστεί στον πρώτο πυλώνα, τους οργανισμούς δηλαδή, τα όργανα και τους αμιγώς κοινοτικούς νομοθετικούς κανόνες, ή θα πρέπει να καλύπτει το σύνολο των διατάξεων που εμπίπτουν στην αρμοδιότητα της Ένωσης, το δεύτερο δηλαδή και τον τρίτο πυλώνα, όπως η συνθήκη του Σένγκεν ή η Europol;
Για μας είναι σαφές: πολλοί περισσότεροι κίνδυνοι για τους πολίτες και την προστασία της ιδιωτικής τους ζωής από την καταχρηστική χρησιμοποίηση των προσωπικών δεδομένων που τους αφορούν ελλοχεύουν στον τρίτο πυλώνα, ο οποίος υπόκειται σήμερα ελάχιστα έως καθόλου σε δικαιοδοτικό και κοινοβουλευτικό έλεγχο, παρά στον πρώτο πυλώνα, που εμπίπτει στη δικαιοδοσία του Δικαστηρίου.
Είναι σαφές, κατά τη γνώμη μου, ότι αν δημιουργήσουμε μια τέτοια αρχή αποκλειστικά και μόνο με κοινοτικό πεδίο αρμοδιοτήτων, τη στιγμή που τα κυριότερα προβλήματα προέρχονται και θα προέρχονται στο μέλλον εξίσου από τα όργανα του τρίτου πυλώνα, τότε εθελοτυφλούμε.
Ξέρουμε λόγου χάρη ότι το σύστημα Σένγκεν έχει αποθηκεύσει πάνω από δέκα εκατομμύρια αρχεία που αφορούν ενάμιση περίπου εκατομμύρια πολίτες, ότι η Europol διευρύνει διαρκώς το πεδίο των δραστηριοτήτων της, συγκεντρώνει τις πληροφορίες προερχόμενες από τις αστυνομικές υπηρεσίες των δεκαπέντε κρατών μελών, και μάλιστα υπό τον έλεγχο μιας αρχής που δεν έχει ούτε τις αρμοδιότητες αλλά ούτε και τα μέσα για να μπορέσει να επιτελέσει πραγματικά την αποστολή της.
Η έκθεση που θα ψηφίσουμε δεν αντικατοπτρίζει μια τέτοια φιλοδοξία.
Το πεδίο των αρμοδιοτήτων του κανονισμού που προκύπτει από την έκθεση περιορίζεται στο πρώτο πυλώνα, στο άρθρο δηλαδή 286.
Ο κανονισμός δεν θα καλύπτει τον δεύτερο και τον τρίτο πυλώνα, στους οποίους θα συνεχίσει συνεπώς να βασιλεύει η αδιαφάνεια, εις βάρος των στοιχειωδών θεμελιωδών δικαιωμάτων των πολιτών.
Εκτός από το άρθρο 286 που έχει δεσμευτικό χαρακτήρα, ως συμπληρωματικό νομοθετικό έρεισμα για τη διεύρυνση του πεδίου αρμοδιοτήτων του κανονισμού θα μπορούσε να ληφθεί και το άρθρο 255 της Συνθήκης.
Η κ. Paciotti το επιχείρησε, συμπεριλαμβάνοντας στο άρθρο 12 του κανονισμού μια αναφορά στο εν λόγω άρθρο, το Συμβούλιο όμως αρνήθηκε να εξετάσει τη συγκεκριμένη δυνατότητα.
Πολλά άλλα σημεία είναι εξίσου προβληματικά και, για να αξιολογηθούν, πρέπει να δοκιμαστούν στην πράξη.
Τέλος, η εισηγήτριά μας έχει πλήρη επίγνωση των προβλημάτων αυτών και φρόντισε να μην προσθέσει άλλα δύο χρόνια στην υπάρχουσα καθυστέρηση.
Θα την υποστηρίξουμε λοιπόν, παρ' όλα αυτά, ελπίζοντας ότι το Συμβούλιο και η Επιτροπή, ειδικότερα, θα δείξουν την απαιτούμενη προσοχή έτσι ώστε να μην χαθεί η ουσία του κειμένου εξαιτίας κάποιων αδυναμιών.
Επιπλέον, θα πρέπει να επιδιώξουν να δημιουργήσουν το συντομότερο δυνατό ορισμένα μέσα προστασίας των προσωπικών δεδομένων στον δεύτερο και τον τρίτο πυλώνα.
Πάντως, είναι επικίνδυνο να δημιουργούμε οργανισμούς όπως η Europol ή το σύστημα Σένγκεν, χωρίς κανέναν κοινοβουλευτικό και δικαιοδοτικό έλεγχο.
Κύριε Πρόεδρε, θέλω να εκφράσω και εγώ τα συγχαρητήριά μου προς την εισηγήτρια για αυτήν την έκθεση.
Ουσιαστικά το πρόβλημα οφείλεται στους αποκλεισμούς και στις εξαιρέσεις από την προστασία των προσωπικών δεδομένων όσον αφορά τον δεύτερο και προπαντός τον τρίτο πυλώνα, αλλά και στις εξαιρέσεις που προβλέπονται ήδη από τις οδηγίες όσον αφορά τη δραστηριότητα της αστυνομίας και τις δραστηριότητες που σχετίζονται με την εθνική ασφάλεια.
Πιστεύω και εγώ, όπως η συνάδελφος Boumediene, ότι από αυτές τις δραστηριότητες απορρέουν οι σοβαρότερες ανησυχίες για την προστασία της ιδιωτικής ζωής των πολιτών.
Νομίζω ότι η εισηγήτρια έκανε ό,τι ήταν δυνατόν για να επεκτείνει, τουλάχιστον σε προοπτική, τη δυνατότητα τουλάχιστον συνεργασίας και ενδεχομένως και επιρροής σε αυτό το θέμα, πράγμα για το οποίο έχει την πλήρη υποστήριξή μας για αυτήν την έκθεση.
Επωφελούμαι από την παρουσία του Επιτρόπου για να πω ότι, κατά τη γνώμη μου, δεν πρέπει να ανησυχούμε μόνο για την προστασία του πολίτη από τις νέες τεχνολογίες, αλλά και για τη χρήση των τεχνολογιών αυτών για την προαγωγή των δυνατοτήτων του ευρωπαίου πολίτη να παρεμβαίνει και να αλληλεπιδρά έναντι των ευρωπαϊκών οργάνων.
Κατ' αναλογία προς τις οδηγίες για την προστασία της ιδιωτικής ζωής στο πλαίσιο των κοινοτικών οργάνων, πιστεύω ότι θα πρέπει να εφαρμοσθούν και άλλες οδηγίες, για παράδειγμα για την ψηφιακή υπογραφή, ώστε να δοθεί στον πολίτη η δυνατότητα να αλληλεπιδρά μέσω των αιτήσεων, των προσφυγών στον Διαμεσολαβητή, των διαγωνισμών, των προσφυγών στο Δικαστήριο, ακόμη και δια της τηλεματικής οδού.
Αυτό θα ενίσχυε τόσο τη δυνατότητα του πολίτη να προστατεύεται - σημαντικότατη πτυχή - όσο και να δρα, να είναι ενεργός και να αλληλεπιδρά με τα όργανα.
Αυτό δεν ανήκει, ασφαλώς, στην επιχειρηματολογία της έκθεσης Paciotti, αλλά ήθελα να επωφεληθώ της ευκαιρίας για να θέσω το ζήτημα.
Κύριε Πρόεδρε, κύριε Επίτροπε, αγαπητοί συνάδελφοι, συγχαίροντας την κ. Paciotti για την εξαίρετη εργασία της, υπογραμμίζω την ανάγκη να προχωρήσουμε γρήγορα όσον αφορά το θέμα αυτό, γεγονός άλλωστε που αντιστοιχεί στο στόχο να ολοκληρώσουμε αυτό το dossier σε πρώτη ανάγνωση.
Εκ των πραγμάτων, στη σύγχρονη κοινωνία στην οποία ζούμε συλλέγονται, απομνημονεύονται και αποτελούν αντικείμενο επεξεργασίας καθημερινά τεράστιοι όγκοι προσωπικών δεδομένων.
Για το λόγο αυτό, είναι θεμιτό οι ευρωπαίοι πολίτες να ανησυχούν κατά πόσο προστατεύεται ή όχι η ιδιωτική τους ζωή και να αναμένουν ότι θα εξευρεθεί μία ισόρροπη λύση που θα διαφυλάττει και θα διασφαλίζει τα δικαιώματα και τις ελευθερίες τους.
Όμως, καμία από τις δύο υφιστάμενες οδηγίες στην Ευρωπαϊκή Ένωση που αποσκοπούν στη διασφάλιση της προστασίας από την ανάρμοστη χρήση προσωπικών δεδομένων δεν εφαρμόζεται στα κοινοτικά θεσμικά όργανα.
Είναι επομένως βασικό και επείγον να υλοποιηθούν τα όσα συμφωνήθηκαν στο Αμστερνταμ, με την έγκριση ενός κανονισμού ο οποίος θα παραχωρεί στα άτομα νομικώς προστατευμένα δικαιώματα, που θα καθορίζει, όσον αφορά την επεξεργασία των δεδομένων, τις υποχρεώσεις των υπευθύνων σε θέματα επεξεργασίας δεδομένων στο πλαίσιο των θεσμών και οργάνων και, τέλος, θα δημιουργήσει ένα ανεξάρτητο όργανο εποπτείας υπεύθυνο για την επίβλεψη της επεξεργασίας προσωπικών δεδομένων που πραγματοποιείται από τα κοινοτικά θεσμικά και άλλα όργανα.
Πρέπει να προχωρήσουμε στη δημιουργία αυτού του οργάνου εποπτείας, της ευρωπαϊκής αρχής για την προστασία δεδομένων, ελπίζοντας ότι μεσοπρόθεσμα θα του ανατεθούν νέες αρμοδιότητες οι οποίες θα πρέπει να συμπεριλάβουν αυτές που σήμερα ασκούνται από άλλες αρχές ελέγχου, καθώς επίσης και στη δημιουργία μίας ενιαίας γραμματείας που θα εγγυάται την ομοιόμορφη αντιμετώπιση των περιπτώσεων που υποβάλλονται σε έλεγχο.
.
Η Επιτροπή θα ήθελε εν πρώτοις να υπενθυμίσει τη δέσμευση που έχουμε όλοι μας αναλάβει έναντι των πολιτών, ότι θα διασφαλίσουμε την προστασία των προσωπικών δεδομένων που επεξεργάζονται τα όργανα.
Είμαστε δύο περίπου χρόνια καθυστερημένοι σε σχέση με την ημερομηνία που όριζε το άρθρο 286 της ιδρυτικής Συνθήκης της Ευρωπαϊκής Κοινότητας, οφείλουμε συνεπώς να καταλήξουμε επειγόντως σε μια συμφωνία για το ζήτημα αυτό.
Το Συμβούλιο, με την καθοριστική ώθηση της Προεδρίας, κατάφερε να υπερνικήσει τις δυσκολίες που δημιουργούσαν ορισμένες αντιπροσωπείες έτσι η πρόταση κανονισμού θα γίνει, όπως φαίνεται, ομόφωνα αποδεκτή από το Συμβούλιο.
Το Ευρωπαϊκό Κοινοβούλιο από την πλευρά του, κατέβαλε κάθε δυνατή προσπάθεια ώστε να μπορέσει να ληφθεί μια απόφαση σε πρώτη ανάγνωση, και θα ήθελα να εκφράσω την εκτίμησή και τις ευχαριστίες μου στην εισηγήτριά σας, την κ. Paciotti, , με την υποστήριξη της Επιτροπής Ελευθεριών και Δικαιωμάτων των Πολιτών, η οποία δεν εφείσθη προσπαθειών προκειμένου να διευκολύνει τη συμφωνία αυτή.
Θεωρώντας ως σημείο εκκίνησης τις εργασίες του Συμβουλίου και υποστηρίζοντας την εύρεση μιας λύσης αποδεκτής και από τρία θεσμικά όργανα όσον αφορά το πεδίο αρμοδιοτήτων της αρχής, η κ. Paciotti προλείανε πραγματικά το έδαφος για την επίτευξη μιας συμφωνίας σε πρώτη ανάγνωση.
Από την άλλη πλευρά, η Επιτροπή έπαιξε εξίσου το ρόλο της στο επίπεδο των πρωτοβουλιών και της διαμεσολάβησης μεταξύ Συμβουλίου και Κοινοβουλίου.
Είναι εξίσου αποφασισμένη να μην καθυστερήσει την έγκριση ενός μέσου τόσο σπουδαίου για την προστασία των προσωπικών δεδομένων των πολιτών.
Θεωρώντας ότι το αποτέλεσμα που επετεύχθη δεν την ικανοποιεί πλήρως, η Επιτροπή αποφάσισε να υιοθετήσει το κείμενο που προέκυψε από τις συζητήσεις μεταξύ Συμβουλίου και Κοινοβουλίου με τη διατύπωση που έχει λάβει στην έκθεση Paciotti συνεπώς θα απορρίψει κάθε άλλη τροποποίηση της πρωταρχικής της πρότασης.
Όσον αφορά τις τροπολογίες που περιλαμβάνονται στην έκθεση Paciotti ειδικότερα, η θέση της Επιτροπής είναι η ακόλουθη.
Οι τροπολογίες αριθ.
1, 2, 4 ως 10, 12 ως 40, 42 ως 54, 57, 58 και 60 ως 64 υιοθετούν σημεία του κειμένου του Συμβουλίου με τα οποία η Επιτροπή μπορεί να συμφωνήσει.
Συνεπώς οι τροπολογίες γίνονται δεκτές.
Οι τροπολογίες αριθ.
55, 56 και 59 αποκλίνουν από το κείμενο του Συμβουλίου, υπήρξε όμως επ' αυτών πολιτική συμφωνία μεταξύ της εισηγήτριας και της Προεδρίας του Συμβουλίου.
Η Επιτροπή έχει αποφασίσει να μην δημιουργήσει προσκόμματα στην ψήφιση του κανονισμού σε πρώτη ανάγνωση, αποδέχεται λοιπόν τις τροπολογίες.
Οι τροπολογίες αριθ.
3 και 11 αποκλίνουν από τα κείμενο του Συμβουλίου, υπήρξε όμως επ' αυτών πολιτική συμφωνία μεταξύ της εισηγήτριας και της Προεδρίας του Συμβουλίου.
Η Επιτροπή έχει αποφασίσει να μην δημιουργήσει προσκόμματα στην ψήφιση του κανονισμού σε πρώτη ανάγνωση βάσει του συγκεκριμένου κειμένου του συμβιβασμού, με τον όρο να καταγραφεί στα συνοπτικά πρακτικά μια δήλωσή της, με την οποία θα επιφυλάσσεται της νομοθετικής της θέσης κατά την έγκριση του κανονισμού από το Συμβούλιο.
Με τη δήλωση αυτή, η Επιτροπή θα αποδεχτεί να περιοριστεί το πεδίο εφαρμογής του κανονισμού αποκλειστικά στις δραστηριότητες του πρώτου πυλώνα.
Θα υπογραμμίζει επίσης την αναγκαιότητα η επεξεργασία προσωπικών δεδομένων στο πλαίσιο του δεύτερου και του τρίτου πυλώνα να υπόκειται σε σαφείς νομοθετικούς κανόνες.
Κατά την Επιτροπή, η ρύθμιση αυτή μπορεί να εγκριθεί βάσει του άρθρου 286.
Επιφυλάσσεται λοιπόν της δυνατότητάς της να υποβάλει ανάλογες νομοθετικές πρωτοβουλίες.
Από την άλλη, επιφυλάσσεται να υπόκειται την επεξεργασία των προσωπικών δεδομένων που πραγματοποιεί η ίδια στο πλαίσιο του δεύτερου και του τρίτου πυλώνα στις αρχές που περιλαμβάνει ο κώδικας, έως ότου θεσπιστούν κανόνες εφαρμόσιμοι όσον αφορά την επεξεργασία αυτή.
Σχετικά με την τροπολογία αριθ.
41, η Επιτροπή θεωρεί τη διατύπωσή της ασύμβατη προς το δικαίωμα πρωτοβουλίας της.
Απορρίπτει συνεπώς την τροπολογία αυτή.
Η τροπολογία αριθ.
69 αποτελεί επανόρθωση της τροπολογίας 41.
Η εισηγήτρια κ. Paciotti, την κατέθεσε μετά από διαβούλευση με την Επιτροπή και την Προεδρία του Συμβουλίου, προκειμένου να διαφυλάξει το δικαίωμα πρωτοβουλίας της Επιτροπής.
Η Επιτροπή υποστηρίζει την τροπολογία αυτή και θα ήθελα να ευχαριστήσω την κ. Paciotti που την κατέθεσε.
Πράγματι, ο ρόλος του ευρωπαίου επόπτη όσον αφορά το σεβασμό των διατάξεων που προστατεύουν τα προσωπικά δεδομένα των πολιτών από πλευράς κοινοτικών οργάνων θα είναι εξέχων.
Εννοείται ότι η γνώμη του σχετικά με τις νομοθετικές προτάσεις που αφορούν την προστασία των προσωπικών δεδομένων θα είναι στο εξής εξαιρετικά πολύτιμη, εφόσον θα αποτελεί μια σημαίνουσα συμβολή στη νομοθετική συζήτηση μεταξύ των οργάνων.
Εννοείται επίσης ότι η Επιτροπή, όταν επεξεργάζεται ανάλογες νομοθετικές προτάσεις, θα έχει το ελεύθερο να κάνει την κατάλληλη πρόταση τη στιγμή που εκείνη θα κρίνει ότι πρέπει.
Η Επιτροπή θεωρεί ότι μπορεί να αποδεχτεί την τροπολογία αριθ.
69, στο βαθμό που η διατύπωσή της δεν αμφισβητεί το δικαίωμα πρωτοβουλίας της.
Συνεπώς, η Επιτροπή κατανοεί την τροπολογία ως εξής, ότι υποχρεούται να διαβουλευτεί με τον επόπτη μετά την έγκριση της πρότασής της.
Το κείμενο θα βελτιωνόταν με τη διευκρίνιση αυτή, η οποία μπορεί ίσως να γίνει κατά τη γλωσσική επιμέλεια.
Εν πάση περιπτώσει, η Επιτροπή θα προβεί σε σχετική δήλωση κατά την ψήφιση του κανονισμού του Συμβουλίου.
Η Επιτροπή, για να τηρήσει την πολιτική συμφωνία που συνήψε με το Συμβούλιο και την εισηγήτρια ώστε να εγκριθεί ο κανονισμός σε πρώτη ανάγνωση, απορρίπτει όλες τις τροπολογίες που δεν περιλαμβάνονται στην έκθεση Paciotti, την οποία ενέκρινε η Επιτροπή Ελευθεριών και Δικαιωμάτων των Πολιτών, εκτός από την τροπολογία 69 που επανορθώνει την τροπολογία 41.
Ευχαριστώ πολύ, Επίτροπε κ. Bolkestein.
Η συζήτηση έληξε.
Η ψηφοφορία θα διεξαχθεί αύριο, στις 12.00.
Απόκεντρες περιφέρειες της Ένωσης
Η ημερήσια διάταξη προβλέπει τη συζήτηση της έκθεσης (A5­0285/2000) της κ. Sudre, εξ ονόματος της Επιτροπής Περιφερειακής Πολιτικής, Μεταφορών και Τουρισμού, σχετικά με την έκθεση της Επιτροπής περί των μέτρων προς εφαρμογή του άρθρου 299, εδάφιο 2: οι εξόχως Απόκεντρες Περιφέρειες της Ευρωπαϊκής Ένωσης (COM(2000) 147 - C5­0247/2000 - 2000/2135(COS)).
.
(FR) Κύριε Πρόεδρε, Κύριε Επίτροπε, αγαπητοί μου συνάδελφοι, θα ήθελα κατ' αρχάς να ευχαριστήσω τα μέλη της Επιτροπής Περιφερειακής Πολιτικής, Μεταφορών και Τουρισμού, που με τον προβληματισμό και τις τροπολογίες τους συνέβαλαν στον εμπλουτισμό της παρούσας έκθεσης, την οποία σας παρουσιάζω απόψε.
Με αφορμή τη σημερινή και την αυριανή μοίρα των επτά πλέον απομακρυσμένων ευρωπαϊκών περιφερειών της ηπείρου μας, η Επιτροπή ενέκρινε ομόφωνα ένα κείμενο εποικοδομητικό, ισορροπημένο, το οποίο υπήρξε αποτέλεσμα μακρών διαβουλεύσεων.
Οι Αζόρες, τα Κανάρια νησιά, η Γουαδελούπη, η Γουιάνα, η Μαδέρα, η Μαρτινίκα και η Ρεϋνιόν αποτελούν μια ιδιαίτερη ομάδα της οποίας η Συνθήκη του Αμστερνταμ αναγνωρίζει τον εξαιρετικό χαρακτήρα και τις αντιμετωπίζει, με καινοτόμο πνεύμα, ως εξόχως απόκεντρες περιφέρειες.
Πράγματι, η Συνθήκη αναγνωρίζει ότι στις εξόχως απόκεντρες περιφέρειες επικρατούν δυσχερείς οικονομικές και κοινωνικές συνθήκες, οι οποίες επιδεινώνονται από ορισμένα ιδιαίτερα μειονεκτήματα, μόνιμα και συγκλίνοντα, τα οποία λειτουργούν απολύτως ανασχετικά όσον αφορά την ανάπτυξη των περιφερειών αυτών.
Για το λόγο αυτό, θα πρέπει να λάβουμε τα κατάλληλα μέτρα για την επίλυση των συγκεκριμένων προβλημάτων των συγκεκριμένων περιφερειών, με μια όσο το δυνατόν πιο διαφοροποιημένη εφαρμογή των εν ισχύ κανόνων, καταφεύγοντας και στην παραχώρηση, όποτε είναι αναγκαίο, εξαιρέσεων προσαρμοσμένων στις συγκεκριμένες τοπικές συνθήκες, στο βαθμό που κάτι τέτοιο δεν αποτελεί σοβαρή απειλή για τα κοινοτικά συμφέροντα.
Η έκθεση που η Ευρωπαϊκή Επιτροπή δημοσίευσε στις 14 Μαρτίου δεν ανταποκρίνεται, για να είμαστε ειλικρινείς, στα αιτήματα που είχαν διατυπώσει οι εθνικές και περιφερειακές αρχές των εξόχως απόκεντρων περιφερειών.
Η Επιτροπή διευκρινίζει ότι δεν δύναται να παρέχει απαντήσεις σε όλα τα ερωτήματα πολλές φορές προτείνει απλώς ορισμένους προσανατολισμούς, που στόχο έχουν την συνέχιση και την ενίσχυση της διεξαγόμενης δράσης και επιφυλάσσεται της δυνατότητάς της να εξετάσει το κάθε πρόβλημα χωριστά.
Το άρθρο 299, παράγραφος 2 εκφράζει κατά κύριο λόγο μια πολιτική βούληση, την οποία έχει επανειλημμένως στηρίξει το Ευρωπαϊκό Συμβούλιο και τη στηρίζει σήμερα και το Κοινοβούλιο μας.
Η έκθεσή μου έχει θέσει ως κύριο στόχο της να υπενθυμίσει στην Ευρωπαϊκή Επιτροπή την πολιτική αυτή βούληση, ώστε να ανατραπεί η δυσάρεστη εικόνα της εφεκτικότητας και της στασιμότητας που η Επιτροπή παρουσιάζει σήμερα.
Πρέπει λοιπόν επειγόντως να αυξηθεί το δυναμικό της διυπηρεσιακής ομάδας, το ταχύτερο δυνατόν, στο πλαίσιο της Γενικής Γραμματείας της Επιτροπής, ώστε όλες οι προτεινόμενες πράξεις γενικού ενδιαφέροντος να συνοδεύονται, κατά την εξέτασή τους από την Επιτροπή βάσει του άρθρου 229, παράγραφος 2, από ένα αναλυτικό τεχνικό δελτίο των επιπτώσεων.
Η έκθεσή μου ζητά από την Επιτροπή να προετοιμάσει ένα πραγματικά πολυετές πρόγραμμα εργασίας, το οποίο θα συνοδεύεται από ένα ακριβές χρονοδιάγραμμα, όπου θα εμπεριέχονται με τον πλέον αναλυτικό τρόπο όλα τα μέτρα τα οποία σχεδιάζει και το οποίο θα προσφέρει όλες τις αναγκαίες εγγυήσεις όσον αφορά τα μέσα, ώστε να διασφαλιστεί η βιωσιμότητα των μέτρων, όπως επίσης και όσον αφορά τη διάρκεια της δράσης, ώστε να καταπολεμηθούν ορισμένα παγιωμένα μειονεκτήματα.
Προκειμένου η Επιτροπή να μην εκτίθεται, ότι δεν δείχνει τον απαιτούμενο ζήλο και δεν εκμεταλλεύεται πλήρως τις δυνατότητες που τις προσφέρει το άρθρο 229, παράγραφος 2 και για να μην υπάρχει καμία απολύτως παρεξήγηση, προτείνω να συγκροτηθεί ένα διευρυμένο Φόρουμ διαλόγου και κάθε χρόνο να συντάσσεται μια έκθεση.
Απαντώντας στην Επιτροπή, η έκθεσή μου προσεγγίζει με συγκεκριμένο τρόπο μια σειρά τομείς που εμπίπτουν στην αρμοδιότητα της Ένωσης, στους οποίους απόψε θα αναφερθώ συνοπτικά.
Η Επιτροπή αναγνώρισε ότι τα μέτρα στον τομέα της γεωργίας και της αλιείας πρέπει να αναπροσαρμοστούν ή να τροποποιηθούν.
Η δεύτερη αναθεώρηση των κανονισμών POSEI (Προγράμματα Ειδικών Μέτρων λόγω Απομακρυσμένου και Νησιωτικού Χαρακτήρα) εγγράφεται σε ένα δημοσιονομικό πλαίσιο ιδιαιτέρως δυσχερές, το οποίο μπορεί να έχει σοβαρές επιπτώσεις στο περιεχόμενο των προγραμμάτων και στο ύψος των ενισχύσεων.
Παραδείγματος χάρη, η Επιτροπή έχει προτείνει μια σκανδαλώδη μείωση των κονδυλίων χρηματοδότησης των προγραμμάτων POSEI στο σχέδιο προϋπολογισμού για το οικονομικό έτος 2001, γεγονός που προκαλεί έντονη ανησυχία στους πολυάριθμους παραγωγούς γεωργικών προϊόντων στις εξόχως απόκεντρες περιφέρειες, την οποία εγώ σας μεταφέρω.
Από την άλλη, θα πρέπει να ενισχυθεί ο συντονισμός και η βέλτιστη χρήση όλων των διαθέσιμων σε κοινοτικό επίπεδο μέσων, των Διαρθρωτικών Ταμείων κυρίως, των κρατικών ενισχύσεων και της φορολογικής και τελωνειακής πολιτικής.
Η επιτυχία της νέας κοινοτικής πολιτικής υπέρ των εξόχως απόκεντρων περιφερειών απαιτεί μια δράση προσανατολισμένη προς στρατηγικούς τομείς του παγκόσμιου ανταγωνισμού: μεταφορές, ενέργεια, περιβάλλον, κοινωνία της πληροφορίας, έρευνα ή ακόμα και τεχνολογική ανάπτυξη.
Έτσι, η δράση αυτή θα συμβάλει στην οικονομική και κοινωνική πρόοδο και εξέλιξη, χάρη σε ένα υψηλό επίπεδο απασχόλησης.
Εξαιτίας της γεωγραφικής τους θέσης και του θαλάσσιου χώρου τους, οι εξόχως απόκεντρες περιφέρειες πρέπει να γίνουν τα ενεργά σύνορα της Ευρωπαϊκής Ένωσης.
Οφείλουμε να αναλύσουμε επειγόντως τον αντίκτυπο που έχει η νέα συμφωνία εταιρικής σχέσης ΑΚΕ-ΕΕ, που υπογράφτηκε στο Κοτονού τον Ιούνιο, όπως επίσης και οι άλλες διεθνείς εμπορικές συμφωνίες, ώστε να εκτιμήσουμε τις συνέπειές τους για τις εξόχως απόκεντρες περιφέρειες και να καθορίσουμε αντισταθμιστικά μέτρα για τους παραγωγούς των εξόχως απόκεντρων περιφερειών, οι οποίοι αντιμετωπίζουν έναν επιπλέον ανταγωνισμό και αδυνατούν να ανταπεξέλθουν.
Ολοκληρώνω, τέλος, αναφερόμενη σε ένα θέμα που σχετίζεται με το εγγύς μέλλον μας, στη διαδικασία διεύρυνσης η οποία αποτελεί, αδιαμφισβήτητα, ένα απαραίτητο στοιχείο του ευρωπαϊκού οικοδομήματος από σήμερα κιόλας, όμως, θα πρέπει να προβούμε σε αξιολογήσεις των συνεπειών της, ώστε να προλάβουμε κάθε ενδεχόμενο πρόβλημα που μπορεί να δημιουργηθεί όσον αφορά τις ενισχύσεις που δικαίως χορηγούνται στις εξόχως απόκεντρες περιφέρειες και τα μέτρα που εκπορεύονται από την εφαρμογή του άρθρου 229, παράγραφος 2.
Κύριε Πρόεδρε, η εισηγήτρια κ. Sudre έκανε καλή δουλειά στην έκθεσή της για τις εξόχως απόκεντρες περιφέρειες.
Θέλω να τη συγχαρώ, εξ ονόματος της Επιτροπής Νομικών Θεμάτων και Εσωτερικής Αγοράς, για τη μορφή με την οποία συγκέντρωσε στο πνεύμα και στο συγκεκριμένο κείμενο τις τροπολογίες και τις απόψεις μας.
Από την οπτική της Επιτροπής Νομικών Θεμάτων και Εσωτερικής Αγοράς, αυτό που με ενδιαφέρει να τονισθεί είναι ότι, εκ των πραγμάτων, μόνον όσα είναι ίσα μπορούμε να τα αντιμετωπίσουμε σαν ίσα.
Η προσπάθεια καθιέρωσης μιας απόλυτα ομοιόμορφης νομικής τάξης για τις εξόχως απόκεντρες περιφέρειες, που απέχουν από την υπόλοιπη κοινοτική επικράτεια, από τον ηπειρωτικό πυρήνα, χιλιάδες χιλιόμετρα, και χωρίζονται σε μικρές νησιωτικές περιφέρειες με δυσχερέστατες συνθήκες μεταφορών και δημιουργίας κεφαλαίου, απαγορεύει την εφαρμογή των γενικών κανόνων ανταγωνισμού.
Γι' αυτό και εφιστώ την προσοχή στην παράγραφο 21 της έκθεσης της κ. Sudre, που επισημαίνει ότι, σχετικά με τις κρατικές ενισχύσεις, η εφαρμογή του στοιχείου α) της παραγράφου 3 του άρθρου 87 της Συνθήκης ΕΚ θα πρέπει να είναι αυτόματη, επειδή ο λόγος ύπαρξης των διαφορών σ' αυτή την παράγραφο έγκειται στον στόχο της επίτευξης της ισότητας στο καθεστώς ανταγωνισμού.
Μόνο μέσω μιας γενικής εξαίρεσης, προς όφελος των εξόχως απόκεντρων περιφερειών, θα μπορούσαν αυτές να αντιμετωπισθούν επί ίσοις όροις με τις επιχειρήσεις που βρίσκονται στον ηπειρωτικό πυρήνα.
Πρέπει να σημειωθεί επίσης ότι στην έκθεση της κ. Sudre γίνεται αναφορά στην ανάγκη ύπαρξης ειδικών τελωνειακών και φορολογικών ρυθμίσεων για τους ίδιους λόγους.
Όταν ορισμένες περιφέρειες είναι τόσο απομακρυσμένες από τον ηπειρωτικό πυρήνα, η αυτόματη εφαρμογή των τελωνειακών και φορολογικών διατάξεων που ισχύουν για τον ηπειρωτικό πυρήνα θα έθετε σε μειονεκτική θέση αυτές τις εξόχως απόκεντρες περιφέρειες.
Για παράδειγμα, στο θέμα των μεταφορών, στην παράγραφο 26, η εφαρμογή σε καθεστώς ελεύθερου ανταγωνισμού των κανονισμών σχετικά με τις κρατικές ενισχύσεις στο κράτος των λιμένων και των αερολιμένων θα οδηγούσε στη στέρηση αυτών των περιφερειών από μια βασική δημόσια υπηρεσία, όπως είναι τα λιμάνια και τα αεροδρόμια τα οποία, στις εξόχως απόκεντρες περιφέρειες δεν θα μπορούσαν ποτέ να αποτελέσουν μια κανονική ιδιωτική δραστηριότητα, αλλά μια ουσιαστική δραστηριότητα δημόσιας υπηρεσίας.
Η Επιτροπή έστειλε μια ανακοίνωση, η οποία αποτελεί ένα πρόγραμμα, ένα είδος χρονοδιαγράμματος αυτών που πρόκειται να γίνουν.
Εμείς ελπίζουμε να εφαρμόσει η Επιτροπή αυτό το χρονοδιάγραμμα ή το πρόγραμμα και, πάνω απ' όλα, ελπίζουμε ότι εκείνο το σημαντικό όργανο, που διαθέτει αυτή τη στιγμή η Επιτροπή, η διϋπηρεσιακή ομάδα, θα συνεχίσει να βρίσκεται σε επαφή με τις εξόχως απόκεντρες περιφέρειες, ενημερώνοντας τις κεντρικές αρχές σχετικά με τις ανάγκες και τα ειδικά μας προβλήματα.
Συγχαίρω, επομένως, την κ. Sudre και περιμένουμε με μεγάλο ενδιαφέρον τη ρυθμιστική ανάπτυξη των προτάσεων της Επιτροπής, ούτως ώστε να μπορέσουν σύντομα να ληφθούν υπόψη οι ιδιαιτερότητες, σύμφωνα με τα προβλεπόμενα στην παράγραφο 2 του άρθρου 299 της Συνθήκης του Αμστερνταμ.
.
(EN) Κύριε Πρόεδρε, κ. Επίτροπε, εκτιμώ πραγματικά την έκθεση της κ. Sudre και επομένως ό,τι ακολουθεί δεν έχει την έννοια επίκρισης ούτε προς την ίδια ούτε προς την έκθεση.
Ωστόσο, η έκθεση αποδεικνύει αυτό που κατά τη γνώμη μου αποτελεί κάτι πολύ περισσότερο από ένα ευρύτατο πρόβλημα αναφορικά με τη σχέση που έχουν μεταξύ τους οι εκθέσεις και οι γνωμοδοτήσεις, ιδιαίτερα εκείνες που δεν έχουν νομοθετικό περιεχόμενο.
Στην παρούσα έκθεση, π.χ., μόνο 25 λέξεις έχουν διασωθεί από τα ομόφωνα συμπεράσματα της Επιτροπής Αλιείας.
Το κύριο μέρος του τμήματος που ασχολείται με την αλιεία αποτελείται στην πραγματικότητα από μια τροποποίηση στην πρόταση ψηφίσματος που κατατέθηκε στην Επιτροπή Περιφερειακής Πολιτικής, Μεταφορών και Τουρισμού.
Δεν υπάρχει τίποτα στη συγκεκριμένη παράγραφο σχετικά με το οποίο η Επιτροπή Αλιείας θα μπορούσε να έχει αντιρρήσεις.
Πράγματι, καλύπτει ορισμένα θέματα σαφέστερα απ' ότι η γνωμοδότηση.
Από την άλλη πλευρά, ορισμένα σημαντικά σημεία της γνωμοδότησης δεν περιλαμβάνονται στην τελική διαμόρφωση της προτάσεως ψηφίσματος.
Δεδομένης της σημασίας της αλιείας για τις απόκεντρες περιφέρειες δεν μπορώ παρά να αισθανθώ λύπη για το γεγονός αυτό.
Κατανοώ ότι οι διαφορές απόψεων καταλήγουν στο γεγονός ότι δε θα είναι πάντοτε δυνατό να γίνει συμβιβασμός των απόψεων που εκφράζονται στην κύρια επιτροπή και σε άλλες επιτροπές.
Η ανησυχία μου έγκειται στο ότι αυτήν τη στιγμή δεν έχουμε στη διάθεσή μας ένα τυποποιημένο μηχανισμό με τον οποίο να προσπαθήσουμε να επιτύχουμε ένα παρόμοιο συμβιβασμό.
Ερωτώ, επομένως, τον Πρόεδρο του Κοινοβουλίου εάν είναι έτοιμος να εξετάσει τρόπους βελτίωσης αυτής της κατάστασης με διαβουλεύσεις, π.χ., πριν από την ψηφοφορία ή με διαρρύθμιση της σειράς των ψηφοφοριών.
Χωρίς αυτές τις βελτιώσεις κινδυνεύουμε να απολέσουμε τα οφέλη από την υπάρχουσα εμπειρογνωμοσύνη, όχι μόνον προς δική μας ζημία αλλά και προς ζημία όλων εκείνων που προσπαθούμε να υπηρετήσουμε.
Εν τω μεταξύ, και σε σχέση με τη συγκεκριμένη έκθεση, θα παρακαλούσα με σεβασμό την Επιτροπή και το Συμβούλιο να διαβάσουν όχι μόνο τα συμπεράσματα που περιλαμβάνονται στην πρόταση ψηφίσματος αλλά και εκείνα που δεν περιλαμβάνονται.
Κύριε Πρόεδρε, για την Ευρωπαϊκή Ένωση αυτή είναι μία ακόμη συζήτηση από τις πολλές που πραγματοποιούμε.
Για τις εξόχως απόκεντρες περιφέρειες είναι η σημαντικότερη συζήτηση που μπορεί ποτέ να διεξαχθεί στο Ευρωπαϊκό Κοινοβούλιο σε σχέση με αυτές.
Εκ των πραγμάτων, αυτά που λέμε σήμερα εδώ και για τα οποία θα ψηφίσουμε αύριο θα αποτελέσουν πρωτοσέλιδη είδηση για τον Τύπο των επτά εξόχων απόκεντρων περιφερειών και οι ειδήσεις των τοπικών τηλεοράσεων θα παρέχουν ευρεία ενημέρωση γι' αυτά που θα πούμε και θα αποφασίσουμε.
Για πολλούς Ευρωπαίους, ορισμένες εξόχως απόκεντρες περιφέρειες δεν είναι τίποτα περισσότερο από ένας τουριστικός προορισμός στον χάρτη.
Ακόμη και ορισμένοι συνάδελφοί μας ευρωβουλευτές αυτήν την ιδέα μπορεί να έχουν για τις εξόχως απόκεντρες περιφέρειες.
Για εμάς, που μιλάμε απόψε εδώ εξ ονόματος των περιφερειών από τις οποίες καταγόμαστε, η ιδέα αυτή είναι πολύ αρνητική και, φυσικά, βαθύτατα εσφαλμένη.
Πίσω από αυτή την ιδέα, πέρα από το ωραίο μας τοπίο και το εξαιρετικό μας κλίμα, υπάρχει η κοινωνική και οικονομική πραγματικότητα ορισμένων περιφερειών που ανήκουν στις λιγότερο ανεπτυγμένες περιοχές της Ένωσης, με τους υψηλότερους δείκτες ανεργίας, με τεράστιες διαρθρωτικές δυσκολίες που δυσχεραίνουν την ανάπτυξή μας.
Εδώ και πάνω από μία δεκαετία, η Ευρωπαϊκή Επιτροπή έχει ευαισθητοποιηθεί απέναντι στα προβλήματα και στη μοναδικότητά μας.
Αυτή είναι η πρώτη συζήτηση που διεξάγει η Ολομέλεια του Ευρωπαϊκού Κοινοβουλίου για τις περιφέρειές μας, από τότε που η Συνθήκη του Αμστερνταμ συμπεριέλαβε ένα νέο άρθρο για τις περιφέρειες μας.
Μέχρι σήμερα, από τότε που, υπό την Προεδρία Ντελόρ, δημιουργήθηκε μια διϋπηρεσιακή ομάδα για τις εξόχως απόκεντρες περιφέρειες, έχουμε διανύσει μια μακρά και καρποφόρα διαδρομή και πρέπει να εκφράσω στον προϊστάμενο αυτής της ομάδας τη βαθύτατη ικανοποίηση των ευρωπαίων κατοίκων των εξόχως απόκεντρων περιφερειών.
Το έγγραφο της Επιτροπής για την ανάπτυξη της παραγράφου 2 του άρθρου 299 της Συνθήκης ΕΚ είναι ένα καλό κείμενο και η εισηγήτρια μας, η κ. Sudre, κατάφερε να παρουσιάσει σήμερα μιαν έξοχη έκθεση.
Αυτό το άρθρο και οι κανόνες που αποφασίσθηκαν για την ανάπτυξή του προσφέρουν τη νομική βάση που στερούμασταν τόσο καιρό και ένα καλό εργαλείο για την ανάπτυξή μας.
Η κ. Sudre μπόρεσε να διαρθρώσει μιαν ισορροπημένη έκθεση, που συγκέντρωσε όλες τις τροπολογίες - πάνω από 100 - που υποβλήθηκαν επί του αρχικού σχεδίου έκθεσής της.
Μία από αυτές τις τροπολογίες προτείνει την ανάπτυξη και εφαρμογή των πολιτικών του Χρηματοδοτικού Μέσου Προσανατολισμού της Αλιείας.
Αυτό που θέλω να υπογραμμίσω σήμερα, Επίτροπε κ. Barnier, είναι ότι για την πλήρη εφαρμογή του κοινοτικού δικαίου στις εξόχως απόκεντρες περιφέρειες είναι απαραίτητο να τροποποιηθούν και να προσαρμοσθούν αυτοί οι κανόνες στις συνθήκες που επικρατούν, προκειμένου να τονώσουν και όχι να δυσχεράνουν την οικονομική και κοινωνική τους συνοχή με τους υπόλοιπους ευρωπαίους πολίτες.
Η εσωτερική αγορά και οι κανόνες που τη ρυθμίζουν δεν ωφελούν εξίσου τις εξόχως απόκεντρες περιφέρειες και τους πολίτες της ηπειρωτικής Ευρώπης.
Οι φυσικοί περιορισμοί των νησιωτικών μας αγορών, που απέχουν χιλιάδες χιλιόμετρα, προκαλούν δυσχέρειες στην ανταγωνιστικότητα των επιχειρήσεών μας: προβλήματα μεταφορών, επικοινωνιών, τροφοδοσίας, λειτουργικών εξόδων.
Γι' αυτό και αντιμετωπίζουμε τόσες δυσχέρειες για να παραγάγουμε πλούτο και να δημιουργήσουμε θέσεις απασχόλησης.
Οι δείκτες ανεργίας μας είναι από τους υψηλότερους στην Ευρωπαϊκή Ένωση.
Γι' αυτό είναι απαραίτητο να αναπτυχθεί μια σειρά μέτρα, τα οποία και συγκεντρώθηκαν λεπτομερώς στην έκθεση της Margie Sudre.
Για εμάς αυτά τα μέτρα πρέπει να προχωρήσουν πιο πέρα από τις πολιτικές περιφερειακής ανάπτυξης, γιατί τα ελλείμματα και τα μειονεκτήματά μας είναι διαρθρωτικά και όχι συγκυριακά.
Πάντοτε θα είμαστε μακριά και πάντοτε θα έχουμε δυσκολίες, που θα προκύπτουν από τη νησιωτική μας θέση, την όμορφη, αλλά σκληρή και δύσκολη γεωγραφία μας.
Δεν ζητούμε επιχορηγήσεις.
Θέλουμε να μπορούμε να υπολογίζουμε σε ορισμένα εργαλεία που θα μας επιτρέψουν να αναπτυχθούμε.
Οι εξόχως απόκεντρες περιφέρειες προσφέρουν στην Ευρώπη την ατλαντική, την αμερικανική και την αφρικανική της διάσταση, που εμπλουτίζουν την πολιτιστική, πολιτική και οικονομική μας ποικιλομορφία, για την οποία δικαίως αισθανόμαστε όλοι υπερήφανοι.
Κύριε Πρόεδρε, κύριε Επίτροπε, κυρία εισηγήτρια, συζητούμε σήμερα στο Σώμα μας για τις εξόχως απόκεντρες περιφέρειες και η συζήτηση αυτή είναι αποτέλεσμα, μην το ξεχνάμε, μιας αργής διαδικασίας ωρίμανσης.
Πράγματι, η αναφορά στα υπερπόντια διαμερίσματα της Γαλλίας υπήρχε ήδη στην Συνθήκη της Ρώμης, χρειάστηκε όμως να περιμένουμε ως το 1989 και ως τα Προγράμματα Ειδικών Μέτρων λόγω Απομακρυσμένου και Νησιωτικού Χαρακτήρα, τα περίφημα POSEI, προκειμένου η Ευρωπαϊκή Ένωση να αποδεχτεί επιτέλους ότι οι εξόχως απόκεντρες περιφέρειες, λόγω του μόνιμου χαρακτήρα και του συνδυασμού ορισμένων διαρθρωτικών μειονεκτημάτων, χρήζουν ειδικής αντιμετώπισης σε σύγκριση με τις άλλες περιφέρειες της Κοινότητας.
Οχτώ χρόνια αργότερα, η Συνθήκη του Αμστερνταμ, με το άρθρο 229, παράγραφος 2, το οποίο συζητούμε, δημιουργούσε την ελπίδα ότι μια μέρα οι λέξεις "ανάπτυξη" και "απασχόληση" θα είχαν την ίδια έννοια σε ολόκληρο τον ευρωπαϊκό χώρο.
Η αναμονή διήρκεσε λοιπόν πάρα πολύ και οι ελπίδες που εκφράζουν οι λαοί μας είναι ευθέως ανάλογες της αναμονής αυτής.
Έτσι λοιπόν, μπορώ να σας εξομολογηθώ ότι η ανάγνωση της ανακοίνωσης της Επιτροπής μου δημιούργησε κάποιο αίσθημα απογοήτευσης.
Αγαπητοί συνάδελφοι, φτάνουν πια οι διακηρύξεις καλών προθέσεων.
Χρειαζόμαστε συγκεκριμένα μέτρα τα οποία πρέπει να οριστούν σύντομα.
Χρειαζόμαστε ακριβές χρονοδιάγραμμα, το οποίο πρέπει να τηρηθεί.
Χρειαζόμαστε πραγματικές δεσμεύσεις σε επίπεδο χρηματοδότησης και όχι περικοπές, όπως στον προϋπολογισμό του 2001 όπου οι πιστώσεις των POSEI έχουν μέχρι στιγμής μειωθεί κατά 25%.
Χρειαζόμαστε κυρίως τη διαβεβαίωση ότι τα μέτρα αυτά θα έχουν διάρκεια, διότι τα μειονεκτήματά μας, τα οποία απαριθμούνται στο άρθρο 229, παράγραφος 2 - απομακρυσμένος και νησιωτικός χαρακτήρας, μικρή έκταση, δύσκολο κλίμα - τα μειονεκτήματα αυτά δεν τείνουν καθόλου να εξαφανιστούν.
Ως εκ τούτου, εκφράζω την ικανοποίησή μου που η Επιτροπή Περιφερειακής Πολιτικής επέδειξε τόλμη και φιλοδοξία όσον αφορά τις κρατικές ενισχύσεις, τη φορολογία, τις συνέπειες που απορρέουν από τη διεύρυνση.
Χαίρομαι που η επιτροπή υιοθέτησε τις περισσότερες από τις τροπολογίες που είχα καταθέσει.
Θα ήθελα επίσης να συγχαρώ στο σημείο αυτό την εισηγήτρια μας, την κ. Sudre, για τη διάθεση συνεργασίας και το ανοιχτό της πνεύμα, τα οποία συνέβαλαν, μαζί με τις προσπάθειες όλων μας, στη σύνταξη μιας έκθεσης πραγματικά ελπιδοφόρας για τις περιφέρειές μας.
Είμαι πράγματι πεπεισμένος ότι η νεολαία μας θα διαβλέψει ενδεχομένως μια διέξοδο στην τρομακτική ανεργία που τη φέρνει σε κατάσταση απελπισίας, αν καταφέρουμε να περάσουμε από μια στρατηγική ως επί το πλείστον οικονομική, η οποία βεβαίως είναι αναγκαία, σε μια πιο σφαιρική στρατηγική, η οποία θα θεμελιώνεται στην πραγματική αναγνώριση των ιδιαιτεροτήτων μας.
Αγαπητοί μου συνάδελφοι, κύριε Επίτροπε, οι εξόχως απόκεντρες περιφέρειες είναι ήδη το σύμβολο της πολυμορφίας, του πλούτου της Ευρωπαϊκής Ένωσης.
Αύριο, μπορούν να γίνουν ένα εργαστήρι, που θα λειτουργεί ως το ωραιότερο παράδειγμα αποτελεσματικότητας του κοινωνικού της μοντέλου.
Για να γίνει αυτό, χρειάζεται τόλμη, εξυπνάδα και κότσια.
Δεν έχω καμία αμφιβολία ότι οι προτάσεις που θα διατυπώσει η Επιτροπή στο Συμβούλιο θα έχουν αυτά ακριβώς τα χαρακτηριστικά.
ύριε Πρόεδρε, κύριε Επίτροπε, θέλω καταρχάς να συγχαρώ την κ. Sudre για την επιτυχή και δόκιμη έκθεσή της.
Συγχρόνως διαβιβάζω τους χαιρετισμούς του κ. Sαnchez, ο οποίος ήθελε πολύ να συμμετάσχει στη συζήτηση αυτή, όμως λόγω ασθενείας δεν κατόρθωσε να παρευρεθεί.
Πάντα τόνιζε τη σημασία της έκθεσης αυτής και κατέβαλε σκληρή δουλειά για την εκπόνησή της.
Η Ευρωπαϊκή αΈνωση πρέπει να φροντίσει για τη συμμετοχή των εξόχως απόκεντρων περιφερειών στην ανάπτυξη της αΈνωσης.
Τα ειδικά μέτρα που προορίζονται για την ενίσχυση των απόκεντρων περιφερειών είναι δικαιολογημένα και απαραίτητα λόγω των διαρθρωτικών μειονεκτημάτων στις περιφέρειες αυτές, οι οποίες είναι εξαιρετικά εξαρτημένες από μερικούς σπάνιους ή ακόμη και από ένα μοναδικό κλάδο απασχόλησης.
Κατά τη διεξαγωγή διαπραγματεύσεων με χώρες εκτός της Ευρωπαϊκής αΈνωσης και με διεθνείς οργανισμούς πρέπει να λαμβάνεται επίσης υπόψη η ιδιαίτερη ευαισθησία ορισμένων προϊόντων των απόκεντρων περιφερειών.
Η διεύρυνση της αΈνωσης δεν θα πρέπει επίσης να προκαλέσει την πτώση των περιφερειών εκτός της περιφερειακής και διαρθρωτικής πολιτικής.
Η Ομάδα μας υποστηρίζει επίσης την επέκταση του άρθρου 299, παράγραφος 2 της Συνθήκης, η οποία εδραιώνει τα θετικά επιτεύγματα των Προγραμμάτων Ειδικών Μέτρων λόγω Απομακρυσμένου και Νησιωτικού Χαρακτήρα POSEI στις απόκεντρες περιφέρειες.
Εξαιτίας των μόνιμων μειονεκτικών παραγόντων, το ειδικό καθεστώς και η κατ' εξαίρεση βοήθεια στις απόκεντρες περιφέρειες είναι δικαιολογημένα, όμως δεν θα πρέπει ωστόσο οι διακρίσεις να εξομοιωθούν με παγιωμένους περιορισμούς στους κανόνες της εσωτερικής αγοράς ή με παγιωμένα πλεονεκτήματα έναντι των χρημάτων των διαρθρωτικών ταμείων.
Κατά τη γνώμη μου είναι εξαιρετικά σημαντικό να ενσωματώσουμε τις απόκεντρες περιφέρειες στα διευρωπαϊκά δίκτυα μεταφορών, ενέργειας και τηλεπικοινωνιών.
Είναι επίσης αναγκαίο να ερευνήσουμε τις δυνατότητες για νέα μέτρα που θα απευθύνονται στις απόκεντρες περιφέρειες, τα οποία θα συμπληρώνουν τις γραμμές δράσης και τα μέτρα της Ευρωπαϊκής αΈνωσης που σήμερα υλοποιούνται στη δική της περιοχή.
Η οικονομική ανάπτυξη των περιφερειών πρέπει να ενισχυθεί, επί παραδείγματι, με διάφορες λύσεις άμεσης ή έμμεσης φορολογίας.
DE) Κύριε Πρόεδρε, κύριε Επίτροπε, όπως υπογραμμίζει η κυρία Sudre στην πολύ καλή και διεξοδική της έκθεση, είναι αναμφισβήτητο ότι οι εξόχως απόκεντρες περιφέρειες διαθέτουν πέντε χαρακτηριστικά στα οποία οφείλεται η διαρκής ή μάλλον μακρόχρονη μειονεξία τους.
Πρώτον, η γεωγραφική εγγύτητα με κράτη που δεν είναι μέλη της ΕΕ, ενώ οι ίδιες ανήκουν στην Ευρωπαϊκή Ένωση.
Δεύτερον, η σχετική απομόνωση λόγω της μεγάλης απόστασης από την Ευρώπη.
Τρίτον, το μικρό μέγεθος της τοπικής εσωτερικής αγοράς.
Τέταρτον, γεωγραφικές και κλιματολογικές συνθήκες που αντιτίθενται πολύ έντονα στην ανάπτυξη ενδογενών δυναμικών.
Πέμπτον, η οικονομική εξάρτηση από λίγα προϊόντα της οικονομίας.
Αυτό οδηγεί αναγκαστικά στη δυνατότητα συμβιβασμού αυτών των αντικειμενικών μειονεκτημάτων και μακροπρόθεσμα υπό την έννοια της συνοχής μόνο εάν διατεθούν οι αναγκαίοι οικονομικοί πόροι βάσει του άρθρου 299 παρ.
2.
Μέσω του άρθρου αυτού οι εξόχως απόκεντρες περιφέρειες θα πρέπει να είναι σε θέση να μην υπόκεινται σε μόνιμες περικοπές του προϋπολογισμού στο πλαίσιο της συζήτησης αυτού.
Έτσι όπως εσείς, κυρία Sudre, ως εκπρόσωπος των εξόχως απόκεντρων περιφερειών ζητάτε δικαίως αλληλεγγύη, ζητώ κι εγώ την αλληλεγγύη σας για τις ανάγκες των περιοχών του στόχου 1, με την έννοια ότι δεν επιτρέπεται να γίνουν περικοπές πιστώσεων εφόσον εξακολουθούν να υπάρχουν μειονεκτήματα σε σύγκριση με τις ανεπτυγμένες ευρωπαϊκές περιφέρειες.
Τη λυδία λίθο θα αποτελέσει το αν, ενάντια στη συμφωνία που εξέφρασαν οι περισσότερες ομάδες σήμερα στη συζήτηση επί του προϋπολογισμού αναφορικά με τη διαδικασία που θα ακολουθηθεί, αποφασίσουμε να καλύψουμε τις νέες πολιτικές υποχρεώσεις με νέα κονδύλια και όχι εις βάρος πολιτικών που δεν έχουν ακόμη ολοκληρωθεί.
Αυτό το ερώτημα καθίσταται ακόμη πιο σημαντικό όσο πλησιάζει η προς ανατολάς διεύρυνση της ΕΕ.
Είμαι πεπεισμένος ότι είναι ήδη σήμερα σαφές πως χωρίς μια αναθεώρηση των Δημοσιονομικών Προοπτικών δεν θα μπορέσει να λυθεί αυτό το πρόβλημα.
Ας ενεργήσουμε σύμφωνα με τη ρήση: "μην αναβάλλεις για αύριο αυτό που μπορείς να κάνεις σήμερα!"
Κύριε Πρόεδρε, κύριε Επίτροπε, με την έκθεση αυτή το Ευρωπαϊκό Κοινοβούλιο συμβάλλει στην προώθηση μίας πολιτικής για τις εξόχως απόκεντρες περιφέρειες, όπως αναγγέλλεται στο άρθρο 299, παράγραφος 2 της Συνθήκης.
Υπερπηδούνται με τον τρόπο αυτό ορισμένοι δισταγμοί, κάποιες πρόσφατες αντιφάσεις της δράσης της Επιτροπής.
Όλα τα άρθρα της Συνθήκης πρέπει να τηρηθούν, σε όλα πρέπει να διασφαλιστεί αποτελεσματικότητα, το άρθρο 299, παράγραφος 2 δεν μπορεί να αποτελεί εξαίρεση.
Υπάρχουν επομένως λόγοι για να επισημάνουμε αυτή τη στάση του Ευρωπαϊκού Κοινοβουλίου και να εκθειάσουμε την ισορροπία, την ικανότητα και την εμπειρία που επέδειξε η εισηγήτρια κ. Margie Sudre, όπως επίσης και τη συμβολή όλων όσοι συνεργάστηκαν μαζί της, κυρίως των άλλων επτά βουλευτών που προέρχονται από εξόχως απόκεντρες περιφέρειες.
Επειδή με πιέζει ο χρόνος, θα επιχειρήσω να τονίσω τα βασικά στοιχεία.
Παράλληλα με την προώθηση της δίκαιης αντιμετώπισης που αποτελεί θεμέλιο για την ειδική διαμόρφωση των πολιτικών, τα καθεστώτα εξαίρεσης και τα ειδικά μέτρα, αντιμετωπίζοντας κατά τον ίδιο τρόπο ό,τι είναι ίδιο και κατά διαφορετικό τρόπο ό,τι είναι διαφορετικό, αυτό που έχει σημασία, κατά τη γνώμη μου, είναι στη δική μου περιφέρεια, όπως και στις άλλες εξόχως απόκεντρες περιφέρειες, οι άνθρωποι να ζούνε αξιοπρεπώς, γεγονός που προϋποθέτει την άσκηση παραγωγικών δραστηριοτήτων οι οποίες διασφαλίζουν έναν αυξανόμενο βαθμό αυτοσυντήρησης.
Επειδή η οικονομία των εξόχως απόκεντρων περιφερειών χαρακτηρίζεται στο ίδιο το άρθρο 299, παράγραφος 2, ως εξαρτημένη από ένα μοναδικό προϊόν ή ένα μικρό αριθμό προϊόντων, πρέπει να ενθαρρυνθεί η διαφοροποίηση, εφόσον είναι δυνατή, και ταυτόχρονα να δημιουργηθούν καλύτερες συνθήκες για να παραχθεί αυτό που οι κάτοικοι μπορούν και ξέρουν να παράγουν.
Αυτό που δεν μπορεί να γίνει σε καμία περίπτωση είναι να συμβάλουμε στην κατάργηση των ελάχιστων συγκριτικών πλεονεκτημάτων μας.
Στις Αζόρες αυτό που παράγουμε είναι βασικά γάλα.
Εάν λάβουμε σοβαρά υπόψη το άρθρο 299, παράγραφος 2 της Συνθήκης, μπορώ μόνο να ελπίζω ότι θα βελτιωθούν οι συνθήκες μας για την παραγωγή αυτού που μπορούμε και ξέρουμε να παράγουμε.
Κύριε Πρόεδρε, το Κοινοβούλιο αυτό - και ιδίως η Επιτροπή του της Περιφερειακής Πολιτικής - έδωσε ιδιαίτερη ώθηση για την έγκριση πολιτικών και ειδικών προγραμμάτων για τις εξόχως απόκεντρες περιφέρειες.
Η έγκριση με ομοφωνία των μελών της Επιτροπής Περιφερειακής Πολιτικής της έκθεσης που παρουσίασε η συνάδελφος μας Margie Sudre αντανακλά την πίστη του Ευρωπαϊκού Κοινοβουλίου όσον αφορά μία από τις πιο σημαντικές του δεσμεύσεις.
Επιτρέψετέ μου, λοιπόν, να ευχαριστήσω την εισηγήτρια και την Επιτροπή της Περιφερειακής Πολιτικής για την εξαίρετη έκθεση που εκπόνησαν.
Με την έναρξη ισχύος της Συνθήκης του Αμστερνταμ, διευκρινίστηκε η νομική βάση και διευρύνθηκε το πλαίσιο εφαρμογής των ειδικών αυτών πολιτικών.
Ένας από τους τομείς όπου κατέστη πιο σαφής η επίπτωση αυτής της προσέγγισης ήταν ο τομέας της γεωργικής πολιτικής.
Με ορισμένες εξαιρέσεις από τις αρχές της ΚΓΠ και την εφαρμογή ειδικών προγραμμάτων για την ανάπτυξη της γεωργίας, είδαμε επιτέλους να σταματά η απερήμωση των νησιωτικών περιοχών όπως οι Αζόρες και ο νησιωτικός κόσμος της υπαίθρου είδε να βελτιώνονται οι συνθήκες ζωής του.
Η εμπειρία μίας σχεδόν δεκαετίας και οι νέες προσκλήσεις που έθεσε η εξέλιξη της Κοινής Γεωργικής Πολιτικής υπαγορεύουν μία αναθεώρηση των προγραμμάτων αυτών κατά τρόπο ώστε να μπορεί να διατηρηθεί η δυνατότητα των περιφερειών αυτών να επιβιώσουν στο νέο ανταγωνιστικό πλαίσιο.
Η Συνθήκη προβλέπει ρητά ότι η οικονομική εξάρτηση από ένα μικρό αριθμό προϊόντων είναι ένας καθοριστικός παράγοντας σε σχέση με τον οποίο οι ευρωπαϊκοί θεσμοί καλούνται να εγκρίνουν ειδικά μέτρα για την εφαρμογή κοινών πολιτικών.
Η εξάρτηση της γεωργίας και όλης της οικονομίας των Αζορών από την παραγωγή γάλακτος αγγίζει επίπεδα χωρίς μέτρο σύγκρισης σε όλη την Ένωση.
Για το λόγο αυτό ελπίζουμε όλοι στις Αζόρες ότι η Επιτροπή, με τη Συνθήκη, με τη θέση του Κοινοβουλίου, θα προτείνει γρήγορα τις απαραίτητες προσαρμογές της ΚΓΠ όσον αφορά την εφαρμογή της στις Αζόρες.
Kύριε Πρόεδρε, κύριε Επίτροπε, εάν δεν είχε συμπεριληφθεί το άρθρο 299, παράγραφος 2 στη Συνθήκη του Αμστερνταμ δεν θα είμαστε σήμερα εδώ για να συζητήσουμε αυτή την εξαίρετη έκθεση της συναδέλφου Margie Sudre, την οποία δράττομαι της ευκαιρίας να συγχαρώ για τη θαυμάσια εργασία που πραγματοποίησε.
Ο κανόνας αυτός είναι πράγματι κεφαλαιώδους σημασίας.
Οι εξόχως απόκεντρες περιφέρειες κέρδισαν, με το άρθρο αυτό, την αναγνώριση εκ μέρους της Ευρωπαϊκής Ένωσης ενός αληθινού δικαιώματος στη διαφορά, ενός δικαιώματος για ειδική και ιδιαίτερη μεταχείριση σύμφωνα με τη δική τους μοναδική πραγματικότητα, που είναι εντελώς διαφορετική από την πραγματικότητα της υπόλοιπης επικράτειας της Ευρωπαϊκής Ένωσης.
Και πρόκειται τώρα για μία αναγνώριση νομικο-συνταγματικού χαρακτήρα και όχι, όπως συνέβαινε πριν το Αμστερνταμ, για μία αναγνώριση μέσω δηλώσεων που αποτελούσαν παραρτήματα των Συνθηκών, με αξία απλώς πολιτική.
Και ας σημειωθεί ότι το δικαίωμα στη διαφορά δεν είναι τίποτα περισσότερο από μία απόρροια της αρχής της ισότητας, που επίσης απαιτεί να αντιμετωπίζεται κατά διαφορετικό τρόπο αυτό που είναι διαφορετικό.
Απορρίπτω οπισθοδρομικές και ισοπεδωτικές ερμηνείες της αρχής της ισότητας που οδηγούν στην ίση μεταχείριση σε καταστάσεις που είναι άνισες.
Το άρθρο 299, παράγραφος 2 είναι, επομένως, βασικό μέσο προκειμένου: πρώτο, να ενισχυθεί η προώθηση των ίσων ευκαιριών για τους ευρωπαίους πολίτες που διαμένουν σε εξόχως απόκεντρες περιφέρειες, δεύτερο, να προωθηθεί μία ορθή και πλήρης ενσωμάτωση των εξόχως απόκεντρων περιφερειών στην Ευρωπαϊκή Ένωση και στη δυναμική της μεγάλης εσωτερικής αγοράς και, τρίτο, να δοθεί στις εξόχως απόκεντρες περιφέρειες η δυνατότητα να ανταποκριθούν καλύτερα στις προκλήσεις που θέτει η παγκοσμιοποίηση και η διεύρυνση της Ευρωπαϊκής Ένωσης, και στις οποίες είναι ιδιαιτέρως ευάλωτες.
Μόνο για το λόγο αυτό χρειάζεται το άρθρο 299, παράγραφος 2, και όχι για να διασφαλίσει οποιοδήποτε προνομιακό καθεστώς.
Κύριε Πρόεδρε, κύριε Επίτροπε, στο ποιοτικό άλμα που αποτελεί το άρθρο 299, παράγραφος 2 πρέπει να αντιστοιχεί μία παρόμοια ποιοτική πρόοδος όσον αφορά τη διαφορετική μεταχείριση που η Ευρωπαϊκή Ένωση πρέπει να παραχωρήσει στις εξόχως απόκεντρες περιφέρειες.
Και πρέπει να προχωρήσουμε πέρα από τα POSEI.
Αυτή η ποιοτική πρόοδος πρέπει να εκφραστεί στον καθορισμό και την εκτέλεση μίας σφαιρικής και συνεκτικής στρατηγικής εκ μέρους της Ευρωπαϊκής Ένωσης, όπως προτείνεται, και πολύ ορθά, στην έκθεση της Margie Sudre.
Οι εξόχως απόκεντρες περιφέρειες και οι πολίτες που διαμένουν σε αυτές αναμένουν με προσδοκία τη δράση των ευρωπαϊκών θεσμών στο πλαίσιο της εφαρμογής του άρθρου 299, εδάφιο 2.
Κύριε Πρόεδρε, κατά πρώτον θέλω να συγχαρώ την εισηγήτρια, κ. Sudre.
Πιστεύω ότι έκανε μια θαυμάσια δουλειά και ότι, επιπλέον, επέδειξε φαντασία, νηφαλιότητα και ικανότητα επίτευξης συμφωνιών και δεσμεύσεων, με αποτέλεσμα να παρουσιάσει ενώπιον της Συνέλευσης και της Επιτροπής ένα κείμενο που πιστεύω ότι μπορεί να αποβεί χρήσιμο και αποτελεσματικό.
Κύριε Επίτροπε, πιστεύω ότι εσείς γνωρίζετε απόλυτα και έχετε ευαισθησία απέναντι σε αυτά τα θέματα, καθώς προέρχεστε από μια περιοχή με ιδιαίτερα προβλήματα.
Υπάρχουν τρεις περιοχές της Ευρώπης, οι πολίτες των οποίων αντιμετωπίζουν ιδιαίτερα προβλήματα: οι ορεινές περιοχές, τα νησιά και οι εξόχως απόκεντρες περιφέρειες.
Οι πολίτες αυτοί ξεκινούν από μία θετική και εμπλουτιστική διαφορά και απαιτούν να αναγνωρισθεί το δικαίωμά τους να απολαμβάνουν ίσες ευκαιρίες με τους υπόλοιπους πολίτες των ηπειρωτικών περιφερειών.
Γι' αυτό και χρειάζονται ειδική αντιμετώπιση, η οποία θα πρέπει να μεταφρασθεί μέσω μιας πολιτικής βούλησης με διάρκεια σε μια σειρά μέτρων.
Δεν μπορούμε να συζητάμε για μια σειρά ειδικών συνθηκών και να πιστεύουμε ότι, φθάνοντας σε ένα ιδανικό και ειδυλλιακό σημείο - ας το ονομάσουμε έτσι - δεν θα χρειάζεται πλέον να πάρουμε άλλα μέτρα για τη μεταχείριση των τριών αυτών ζωνών και ιδιαίτερα των εξόχως απόκεντρων περιφερειών, για τις οποίες γίνεται η σημερινή συζήτηση.
Θέλουμε να διατηρηθεί η διαφορετική αντιμετώπιση.
Θέλουμε να συνεχίσει να υπάρχει μια ζώνη - ή ζώνες, στην προκειμένη περίπτωση - που χρειάζεται ιδιαίτερη αντιμετώπιση.
Η Ευρωπαϊκή Ένωση και εσείς, κύριε Επίτροπε, πρέπει να συνειδητοποιήσετε ότι αυτή η αντιμετώπιση πρέπει να έχει διάρκεια.
Αυτό είναι το μήνυμα που ήθελα να περάσω και, επιπλέον, να επαναλάβω τα συγχαρητήρια μου στην κ. Sudre και σε όλους όσους συμμετείχαν στις διάφορες επιτροπές και μας επέτρεψαν να είμαστε εδώ σήμερα με αυτήν την έκθεση.
.
Κύριε Πρόεδρε, σας ευχαριστώ και ευχαριστώ επίσης και όλους εσάς, κυρίες και κύριοι ευρωβουλευτές, που λάβατε μέρος στη συζήτηση αυτή, έστω και αν έγινε με καθυστέρηση.
Εκτός από το ειδικό ενδιαφέρον που παρουσιάζει για όλους τους πολίτες, άντρες και γυναίκες, των εξόχως απόκεντρων περιφερειών μας, τη θεωρώ μια συζήτηση εξαιρετικά σημαντική για ολόκληρη την Ευρωπαϊκή Ένωση.
Θα ήθελα να ευχαριστήσω την υπουργό κ. Margie Sudre για την εξαιρετική έκθεση και την ειλικρίνειά της.
Και εγώ και η ομάδα μου θεωρούμε ότι το έγγραφο αυτό είναι πλούσιο σε ιδέες, σε προτάσεις, αναφέρεται στην ουσία των προβλημάτων και δεν παραλείπει κανένα από τα θέματα που απασχολούν τις κοινοτικές εξόχως απόκεντρες περιφέρειες.
Κ.
Sudre, δώσατε, κατά κάποιο τρόπο, εδώ, στο Στρασβούργο, το λόγο στις απομακρυσμένες αυτές περιφέρειες, κάτι που δεν συμβαίνει και τόσο συχνά οι περισσότερες από αυτές βρίσκονται σε δυσχερή θέση εξαιτίας ορισμένων μειονεκτημάτων που απορρέουν από τη γεωγραφική τους θέση και την απόσταση σε συνδυασμό με το νησιωτικό τους χαρακτήρα, αλλά και λόγω κάποιων άλλων γεωγραφικών και οικονομικών συνθηκών, οι οποίες είναι συχνά δυσμενείς αλλά μπορούν να θεωρηθούν εξίσου και ως πλεονεκτήματα.
Πράγματι, ανέκαθεν είχα την άποψη και εξακολουθώ να την έχω, ότι οι περιφέρειες αυτές, όπως το είπατε εξάλλου και εσείς κ. Margie Sudre, μπορούν και θέλουν να λειτουργήσουν ως ενεργά σύνορα της Ένωσης, στην καρδιά του Ατλαντικού, δίπλα στην αμερικανική ήπειρο ή στην καρδιά του Ινδικού Ωκεανού.
Εν συνεχεία, θα ήθελα να κάνω μια διαπίστωση σχετικά με την έκθεσή σας και να πω ότι η πολιτική γραμμή την οποία εκφράζει συνάδει αντικειμενικά και σε μεγάλο βαθμό με την πολιτική που ακολουθεί την περίοδο αυτή η Επιτροπή.
Και αρχικά θα σας εκθέσω τη συνολική μας προσέγγιση στο ζήτημα των εξόχως απόκεντρων περιφερειών, ενώ στη συνέχεια θα μου επιτρέψετε να σας μιλήσω για την προσπάθεια που καταβάλει η Επιτροπή την περίοδο αυτή για να συγκεκριμενοποιήσει την προσέγγισή της.
Σχετικά με την προσέγγιση της Επιτροπής, όπως είπατε κ. Fruteau προ ολίγου, αν συγκράτησα την ακριβή σας έκφραση, έχουμε να κάνουμε με μια μακρά διαδικασία ωρίμανσης η Επιτροπή λοιπόν εγκαινίασε την προσέγγιση των εξόχως απόκεντρων περιφερειών και τα διάφορα προγράμματα - Poseidom, Poseica, Poseima - με τα οποία η προσέγγιση αυτή τέθηκε σε εφαρμογή.
Στη δράση της αυτή συνεπικουρείται ανέκαθεν από το Κοινοβούλιο, είτε σε νομοθετικό επίπεδο - κυρίες και κύριοι, υπάρχουν τουλάχιστον 700 νομοθετικές πράξεις σχετικά με τις συγκεκριμένες περιφέρειες - είτε στη χρονοβόρα διαδικασία της επιτόπιας εφαρμογής τους.
Ευχαριστώ τον κ. Fernαndez Martνn, ο οποίος ανέφερε με ακρίβεια τα αποτελέσματα που έχουμε συγκεκριμένα επιτύχει κατ' αυτόν τον τρόπο.
Η έκθεση της Επιτροπής τον Μάρτιο έκανε επίσης έναν απολογισμό των αποτελεσμάτων αυτών.
Το Κοινοβούλιο όμως, και η Επιτροπή το ίδιο, συνειδητοποίησαν ότι, ως απάντηση στη συνεχή εξέλιξη της κοινότητας, θα έπρεπε να εδραιώσουν την κοινοτική προσέγγιση των συγκεκριμένων περιφερειών.
Εν όψει λοιπόν της προετοιμασίας της προηγούμενης Διακυβερνητικής Διάσκεψης, έριξαν όλο το βάρος τους στις διαπραγματεύσεις που οδήγησαν στην έγκριση του άρθρου 299, παράγραφος 2 -το θυμάμαι πολύ καλά, αφού εκείνη την περίοδο διαπραγματευόμουν από την πλευρά της Γαλλίας τη Συνθήκη του Αμστερνταμ.
Αυτό το άρθρο, κυρίες και κύριοι, δεν μας επιτρέπει βέβαια να κάνουμε τα πάντα, όμως μας επιτρέπει να ενισχύσουμε, και όπως νομίζω ότι είναι απαραίτητο, να διευρύνουμε και να βελτιώσουμε τη δράση μας.
Ας μην ξεχνάμε ωστόσο ότι το άρθρο αυτό, 299 παράγραφος 2, ορίζει επίσης ότι οφείλουμε να σεβόμαστε τη συνοχή της Κοινότητας και την ενότητα της εσωτερικής αγοράς.
Πράγμα που σημαίνει, κυρίες και κύριοι βουλευτές, ότι θα πρέπει να βρούμε - και το τονίζω: εμείς, εσείς και εγώ - ένα σημείο ισορροπίας ανάμεσα στο σεβασμό των γενικών κανόνων και την προσαρμογή των πολιτικών στις ιδιαίτερες ανάγκες των εξόχως απόκεντρων περιφερειών.
Να επιδιώξουμε, κατά κάποιο τρόπο, όπως έλεγε προ ολίγου ο κ. Marques, την ισότητα των ευκαιριών για τους πολίτες, βρίσκοντας όμως το δρόμο ανάμεσα στις δύο απαιτήσεις που προανέφερα και οι οποίες είναι συγκεκριμένα οι εξής: προσαρμογή των περιφερειών που βρίσκονται σε δυσχερή θέση, σεβασμός των κοινοτικών κανόνων, που αναφέρονται στο άρθρο 299.
Αυτό το σημείο ισορροπίας, κυρίες και κύριοι, θα πρέπει να το εντοπίσουμε καταρχάς κατά περίπτωση.
Επιτρέψτε μου να σας δώσω ένα παράδειγμα.
Η έκθεσή σας, κ. Sudre, δίνει έμφαση, δικαίως, στην αναγκαιότητα να έχει η δράση μας διάρκεια.
Ο κ. Ripoll επίσης υπογράμμισε προ ολίγου τη σημασία της διάρκειας ή της μονιμότητας των μέτρων που λαμβάνουμε, εξαιτίας κυρίως του μόνιμου χαρακτήρα των μειονεκτημάτων.
Πώς έχει η κατάσταση στο συγκεκριμένο ζήτημα;
Ορισμένα μέτρα, όπως οι αγροτικές ρυθμίσεις POSEI, είναι απεριορίστου διάρκειας.
Αντιθέτως, σε πολλούς τομείς, στη φορολογία ή τον τελωνειακό τομέα λόγου χάρη, η συνοχή του κοινοτικού δικαίου και η ενότητα της εσωτερικής αγοράς επιτάσσουν την ύπαρξη προθεσμιών, όσο μεγάλες και αν είναι αυτές, οι οποίες ελέγχονται, κατά προτίμηση, στο ενδιάμεσο.
Κυρίες και κύριοι, η έκθεσή μας της 14ης Μαρτίου 2000 χαράσσει, νομίζω, μια στρατηγική η οποία θα επιτρέψει στην Ευρωπαϊκή Ένωση να συμβάλει με τρόπο πιο αποτελεσματικό στη βιώσιμη ανάπτυξη των εξόχως απόκεντρων περιφερειών και να εφαρμόσει έτσι συγκεκριμένα το άρθρο 299, παράγραφος 2.
Η συνολική αυτή και ενιαία στρατηγική θα μας επιτρέψει, νομίζουμε, να πραγματοποιήσουμε το σημαντικό ποιοτικό άλμα που ζητάτε, κυρία υπουργέ, στην έκθεσή σας.
Η εν λόγω στρατηγική θεμελιώνεται σε τρεις μεγάλες πτυχές: την ενίσχυση των παραδοσιακών προϊόντων, τη γεωργία και την αλιεία.
Αυτό είναι το πρώτο σημείο.
Τη στήριξη για την έναρξη, τον εκσυγχρονισμό, τη διαφοροποίηση των οικονομικών δραστηριοτήτων με μια καλύτερα συντονισμένη, καλύτερα εστιασμένη χρήση των κοινοτικών μέσων που έχουμε στη διάθεσή μας.
Αυτή είναι η δεύτερη πτυχή.
Και τέλος, την ενίσχυση της συνεργασίας με τις χώρες που βρίσκονται γύρω από τις εξόχως απόκεντρες περιφέρειες, στο γεωγραφικό και πολιτικό τους χώρο.
Αυτό είναι το τρίτο σημείο.
Και ο συνδυασμός, η διάρθρωση των τριών αυτών πτυχών μεταξύ τους, η συνοχή της συνολικής στρατηγικής μας θα μας επιτρέψει πραγματικά να προχωρήσουμε.
Η κ. Margie Sudre εξέφρασε ίσως την ανησυχία της προ ολίγου και μίλησε για την εφεκτικότητα και την επιφυλακτικότητα, κατά κάποιο τρόπο, της Επιτροπής.
Γνωριζόμαστε πολύ καλά και θα ήθελα λοιπόν να της πω ότι, εδώ και ένα χρόνο και κάτι που είμαι Επίτροπος, έχω καταλάβει ότι για να επιτύχουμε και να προχωρήσουμε - και μπορείτε να βασίζεστε πάνω μου ότι θα σας υποστηρίξω σε μια τέτοια κίνηση - πρέπει να περνάμε από το ένα στάδιο στο άλλο με τη σειρά.
Η έκθεση της 14ης Μαρτίου ήταν ένα υποχρεωτικό στάδιο.
Εντίμως, πάντως, έχω καταλάβει ότι μπορεί να μην ανταποκρινόταν ολοκληρωτικά και άμεσα σε όλες τις ανάγκες, όμως η καθεμία από τις εξόχως απόκεντρες περιφέρειες χωριστά της επεφύλαξε μια σχετικά θετική και εποικοδομητική υποδοχή.
Την έκθεση αυτή τη χρειαζόμασταν.
Την έκθεση αυτή τη χρειαζόμουνα στο πλαίσιο της Επιτροπής, προκειμένου να οικοδομήσω επιτυχώς τις επόμενες φάσεις.
Κατανοώ όμως τα λεγόμενά σας κ. Sudre, ως μια ένδειξη, τρόπον τινά, υποστήριξης της πολιτικής βούλησης της Επιτροπής.
Κάποια στιγμή, άλλωστε, θα πρέπει να καταβάλουμε τις ίδιες προσπάθειες υποστήριξης και ενθάρρυνσης έναντι του Συμβουλίου.
Κυρίες και κύριοι, πώς εφαρμόζει η Επιτροπή την προσέγγιση αυτή;
Σε γενικές γραμμές, μπορώ να πω ότι οι εργασίες προχωρούν στη σωστή κατεύθυνση.
Για την προετοιμασία των προτάσεων, οι οποίες είναι απαραίτητες, η Επιτροπή συνεργάζεται όπως είναι λογικό με τα ενδιαφερόμενα κράτη μέλη και τις ενδιαφερόμενες περιφέρειες.
Και η προσέγγιση και η συνεργασία μας είναι εποικοδομητικές.
Μόνο που σε ορισμένες περιπτώσεις αναγκαστήκαμε να περιμένουμε και σε ορισμένες άλλες ακόμα περιμένουμε κάποιες εμπεριστατωμένες αιτήσεις, τις αναγκαίες συμπληρωματικές πληροφορίες δηλαδή για να λάβουμε θέση και να προετοιμάσουμε τις δικές μας προτάσεις.
Στη Φέιρα κάναμε μια επισκόπηση της προόδου των εργασιών και, φυσικά, μια ανάλογη επισκόπηση θα γίνει και στο Ευρωπαϊκό Συμβούλιο της Νίκαιας.
Η έκθεση της κ. Sudre αναφέρει πολλά από τα ζητήματα αυτά και θα ήθελα να πω πού συγκεκριμένα βρισκόμαστε.
Στον τομέα της γεωργίας, προετοιμάζουμε την τροποποίηση των κανονισμών που βασίζονται στα προγράμματα POSEI.
Στόχος μας είναι να βελτιώσουμε, όπως ακριβώς μας συστήνετε, τις κοινοτικές ενισχύσεις τόσο στην παραγωγή όσο και στον εφοδιασμό.
Κάτι που γίνεται κατόπιν μακρών διαβουλεύσεων με τα ενδιαφερόμενα κράτη μέλη και τις ενδιαφερόμενες περιφέρειες.
Καταβάλλουμε προσπάθεια για να μπορέσουμε να παρουσιάσουμε τις προτάσεις αυτές μέσα στο φθινόπωρο.
Σχετικά με τη γεωργία, θα μου επιτρέψετε να απευθυνθώ ιδιαιτέρως σε δύο βουλευτές, οι οποίοι εκπροσωπούν εδώ μια περιοχή την οποία έχω γνωρίσει και την αγαπώ, τις Αζόρες, αφού εκεί πραγματοποίησα την πρώτη μου επίσημη επίσκεψη ως Επίτροπος.
Κύριε Costa Neves και κύριε Casaca, αναφερθήκατε σε ένα παραδοσιακό προϊόν της περιφέρειάς σας, το γάλα.
Έχω καταλάβει την ιδιαιτερότητα των ποσοστώσεων του γάλατος στις Αζόρες.
Θα ήθελα να σας πω με κάθε ειλικρίνεια ότι το πρόβλημα αυτό, το οποίο είναι υπαρκτό, δεν μας επισημάνθηκε ωστόσο την κατάλληλη στιγμή, όταν θα μπορούσε να γίνει κάτι σχετικά.
Έτσι λοιπόν δεν περιλαμβάνεται στο πρόγραμμα που παρουσίασε η Επιτροπή τον περασμένο Μάρτιο.
Η Επιτροπή, ωστόσο, γνωρίζει ότι οι Αζόρες αντιμετωπίζουν το εν λόγω πρόβλημα, και σας το ξαναλέω, επειδή το διαπίστωσα επί τόπου, ότι το γάλα είναι πραγματικά ένα προϊόν σχεδόν μοναδικό.
Δεν μπορούμε ωστόσο να αυξήσουμε την ποσόστωση, ούτε να εξαιρέσουμε τις Αζόρες από τα πρόστιμα υπέρβασης της ποσόστωσης.
Η χώρα σας, η Πορτογαλία, ζήτησε από την Επιτροπή να εξετάσει το ζήτημα αυτό βάσει του άρθρου 299, παράγραφος 2.
Οι υπηρεσίες μας δεν έχουν ακόμη ολοκληρώσει τις σχετικές εργασίες.
Αυτά είχα να πω για το ειδικό αυτό πρόβλημα, στο οποίο δικαίως αναφερθήκατε αμφότεροι.
Στον τομέα της κοινοτικής πολιτικής για την αλιεία, στην οποία αναφέρθηκε η κ. Attwooll, οι σχετικές πρωτοβουλίες θα εγκαινιαστούν μάλλον τον επόμενο χρόνο, θέλω να πω όμως ότι αυτή τη στιγμή διεξάγεται μια σημαντική δουλειά σε επίπεδο προβληματισμού.
Όσο για την έναρξη της διαφοροποίησης της οικονομίας, έχουμε σημειώσει πρόοδο σε πολλούς θεμελιώδεις τομείς.
Η Επιτροπή ενέκρινε τον Ιούλιο μια σημαντική απόφαση σχετικά με την τροποποίηση των κατευθυντήριων γραμμών των κρατικών ενισχύσεων που προορίζονται για τις περιφέρειες, επιτρέπονται στο εξής οι ενισχύσεις που επιδιώκουν να αντισταθμίσουν το κόστος του εξόχως απόκεντρου χαρακτήρα.
Είναι ένα πολύ σημαντικό και θετικό στοιχείο, ακόμα και αν οι ενισχύσεις αυτές δεν είναι φθίνουσες ή χρονικά περιορισμένες.
Νομίζω ότι η εξέλιξη αυτή ανταποκρίνεται σε ένα αίτημα που επανειλημμένως έχουν διατυπώσει όλες οι περιφέρειες.
Τα Διαρθρωτικά Ταμεία: θα μου επιτρέψετε να πω δυο λόγια, ως Επίτροπος αρμόδιος για ένα μεγάλο μέρος των Ταμείων αυτών διαμέσου της περιφερειακής πολιτικής.
Ο ρόλος τους είναι σημαντικός.
Κυρίες και κύριοι, ξέρετε ότι τα κονδύλια που χορηγούνται στις εξόχως απόκεντρες περιφέρειες στο πλαίσιο του Στόχου 1, αυξάνονται για τη νέα περίοδο 2000-2006, σε οχτώ δισεκατομμύρια εβδομήντα εφτά εκατομμύρια ευρώ.
Είναι μια αύξηση της τάξης του 70% σε σχέση με την προηγούμενη περίοδο και, εν πάση ειλικρινεία κ. Fruteau, που διατυπώσατε την ευχή να υπάρξουν συγκεκριμένα μέτρα, ιδού ένα τέτοιο μέτρο - γνωρίζω ότι περιμένετε, ότι χρειάζεστε και άλλα μέτρα εκτός από αυτό - ιδού όμως ένας τέτοιο μέτρο, για το οποίο εξάλλου θα λογοδοτήσουμε στο Ευρωπαϊκό Κοινοβούλιο και σε όλους όσους ενδιαφέρονται για την ανάπτυξη των περιφερειών.
Έχουμε λοιπόν μια αύξηση της τάξης του 70 %, έχουμε οχτώ δισεκατομμύρια ευρώ που συνιστούν μια καθόλου ευκαταφρόνητη πρόκληση, θα πρέπει να τα χρησιμοποιήσουμε σωστά αυτά τα λεφτά, να τα χρησιμοποιήσουμε προς όφελος και εξυπηρέτηση των ανθρώπων, των τοπικών σχεδίων, των πολιτών, της οικονομικής, κοινωνικής, ανθρώπινης ανάπτυξης, του τοπικού εκδημοκρατισμού, να τα χρησιμοποιήσουμε λαμβάνοντας υπόψη μας το νέο κανονισμό των Διαρθρωτικών Ταμείων, με αυστηρότητα δηλαδή, με διαφάνεια, επαγρυπνώντας για να αναπτύξουμε πραγματική συνεργασία με όλους όσους μπορούν να συμμετέχουν στην ορθή διαχείρισή τους και, φυσικά, μέσα στις προθεσμίες.
Ο κανόνας περί των προθεσμιών, ο οποίος έχει γίνει πολύ αυστηρός βάσει του γενικού κανονισμού που ψηφίστηκε στο Βερολίνο, έχει εφαρμογή και στη συγκεκριμένη περίπτωση όπως σε όλες.
Κύριε Markov, εκφράσατε προ ολίγου τους φόβους σας για μια ενδεχόμενη μείωση του προϋπολογισμού, με βάση τους αριθμούς που αναφέρω με κάθε ειλικρίνεια, όμως, διαπιστώνετε ότι τέτοιο θέμα δεν τίθεται ούτε κατά διάνοια, καταλαβαίνω όμως ότι αναφερόσαστε στη μελλοντική προοπτική σχετικά με τη διεύρυνση - θα αναφερθώ εντός ολίγου στο ζήτημα αυτό - και ότι αναφέρεστε όχι μόνο στις εξόχως απόκεντρες περιφέρειες αλλά και στις περιφέρειες του Στόχου 1.
Με κάθε ειλικρίνεια, αυτή τη στιγμή και για την επόμενη επταετία που αρχίζει, 2000-2006, πιθανότητα μείωσης δεν υπάρχει.
Στα υψηλά και σημαντικά αλλά αναγκαία αυτά κονδύλια, τα οποία δικαιολογεί η στάθμη της οικονομικής ανάπτυξης και τα προβλήματα της ανεργίας των περιφερειών αυτών, θα προστεθούν επιπλέον και οι πιστώσεις των τεσσάρων κοινοτικών πρωτοβουλιών, URBAN, LEADER, INTERREG et EQUAL.
Τα σημαντικά αυτά κονδύλια, κυρίες και κύριοι, δεν αποτελούν απλώς μια έκφραση αλληλεγγύης έναντι των περιφερειών αυτών, το ξαναλέω διότι το πιστεύω, αλλά και μια έκφραση αναγνώρισης του θεμελιακού ρόλου που μπορούν, που οφείλουν να διαδραματίσουν ως προκεχωρημένα φυλάκια, ως ενεργά σύνορα - για να χρησιμοποιήσω τα λόγια σας, κυρία Υπουργέ - της Ένωσης στις περιοχές όπου βρίσκονται.
Τις επόμενες μέρες εξάλλου, θα έχω την ευκαιρία να υπογράψω εξ ονόματος της Επιτροπής πολλά περιφερειακά προγράμματα που είτε έχουν ήδη οριστικά εγκριθεί είτε η έγκρισή τους επίκειται μέσα στις επόμενες ημέρες.
Το DOCUP της Ρεϋνιόν βρίσκεται στο στάδιο των γραπτών διαδικασιών, οι οποίες έχουν σχεδόν ολοκληρωθεί.
Τα DOCUPs των λοιπών τριών γαλλικών υπερπόντιων διαμερισμάτων - της Μαρτινίκας, της Γουαδελούπης και της Γουϊάνας - και το DOCUP της Μαδέρας και των Αζορών υπογράφτηκαν στις 28 Ιουλίου, όπως γνωρίζετε.
Μένει των Καναρίων Νήσων, που είναι στη φάση της διαπραγμάτευσης.
Αυτά όσον αφορά τη συγκεκριμένη εφαρμογή του προγραμματισμού της περιφερειακής πολιτικής και των σημαντικών κονδυλίων που της χορηγούνται.
Κυρίες και κύριοι βουλευτές, η Επιτροπή προετοιμάζει, από την άλλη πλευρά, ορισμένες πρωτοβουλίες που στόχο έχουν να τροποποιήσουν ορισμένες διατάξεις σχετικά με τα Διαρθρωτικά Ταμεία, ώστε η δράση τους να γίνει ακόμα πιο αποτελεσματική σε σχέση με τις εξόχως απόκεντρες περιφέρειες, διευκολύνοντας την ενεργοποίηση των κοινοτικών ενισχύσεων για τους οικονομικούς φορείς.
Ξέρω ότι οι πρωτοβουλίες αυτές αναμένονται, εξ ου και η αναφορά σας στην επιφυλακτικότητα ή την εφεκτικότητα της Επιτροπής.
Δεν υπάρχει καμία επιφυλακτικότητα και καμία εφεκτικότητα.
Θα ήθελα να με πιστέψετε, από τη θέση την οποία κατέχω, συνεργάζομαι με τους συναδέλφους μου εξαιρετικά εποικοδομητικά και ειλικρινά.
Δεν είναι πάντα εύκολο να προχωρήσουν πρακτικά οι πρωτοβουλίες που αναμένετε.
Χρειαζόμουνα την έκθεση της 14ης Μαρτίου ως βάση και χρειάζομαι επίσης, κυρίες και κύριοι βουλευτές, να βεβαιωθώ ότι προχωρώντας, και προχωρώντας με γοργούς ρυθμούς τώρα πια, θα έχω πραγματικά νομική κάλυψη.
Ένα στοιχείο καθόλου αμελητέο και αυτονόητο, που ανακύπτει ακόμα και κατά την ερμηνεία του άρθρου 299, παράγραφος 2.
Ο σχετικός προβληματισμός θα συνεχιστεί εξάλλου, πέρα από το επίπεδο των πρωτοβουλιών που θα αναλάβουμε στις επόμενες εβδομάδες, και στη δεύτερη έκθεση για τη συνοχή που θα εκτιμήσει, όπως ζητάτε, τον αντίκτυπο της διεύρυνσης στις περιφερειακές ανισότητες.
Η έκθεση αυτή, την οποία θα σας παρουσιάσω ο ίδιος προσωπικά την άνοιξη, θα αποτελέσει την αφετηρία μιας μεγάλης συζήτησης σχετικά με την μελλοντική περιφερειακή πολιτική, την μελλοντική πολιτική συνοχής στην περίοδο 2006-2013.
Εύχομαι να συνεχίσουμε να δίνουμε μονίμως, στη συζήτηση αυτή, ιδιαίτερη προσοχή στην ανάπτυξη των εξόχως απόκεντρων περιφερειών.
Προσδίδω μονίμως μεγάλη σημασία στην ενίσχυση και την υποστήριξη που μπορούμε να προσφέρουμε στις περιφέρειες αυτές και καταλαβαίνω λοιπόν, κυρίες και κύριοι, την διάσπαρτη ανησυχία που επικρατεί στις περιφέρειές σας, όπως επίσης και στις περιφέρειες του Στόχου 1, τις οποίες επισκέπτομαι συστηματικά, με αφορμή την πρόκληση και το στοίχημα της διεύρυνσης.
Κύριε Pohjamo, αναφερθήκατε προ ολίγου στην ανησυχία αυτή, απηχώντας τις εργασίες και τη δέσμευση του κ. Sanchez, ο οποίος αντιμετωπίζει αυτή την περίοδο κάποια προβλήματα υγείας, και θα ήθελα να σας ζητήσω να του μεταβιβάσετε, αν έχετε την καλοσύνη, τις ευχές μας για ταχεία ανάρρωση.
Στο ίδιο ζήτημα αναφέρθηκε και ο κ. Markov.
Δεν θα πρέπει να φοβόμαστε τη διεύρυνση.
Σε γενικές γραμμές, είναι μια πρόκληση στην οποία οφείλουμε να απαντήσουμε, για το συμφέρον της Ένωσης, για τη σταθερότητά της στην ευρωπαϊκή ήπειρο, την ειρήνη, τη δημοκρατία, την καλή λειτουργία της εσωτερικής αγοράς ακόμα και τις νέες ευκαιρίες που θα της παράσχει.
Η διεύρυνση αυτή, φυσικά, δεν μπορεί να γίνει όπως και όποτε να αναι.
Υπάρχουν κανόνες, τους επεξεργαζόμαστε, προετοιμαζόμαστε εμείς οι ίδιοι, αυτό δεν σημαίνει ωστόσο, κυρίες και κύριοι βουλευτές, ότι, επειδή από το 2003 και μετά θα προσχωρήσουν στην Ένωση κάποιες πολύ φτωχές περιφέρειες της Ανατολικής Ευρώπης - και ξέρετε ότι πρόκειται για πολύ, πάρα πολύ φτωχές περιφέρειες - οι φτωχές περιφέρειες της Δυτικής, της Νότιας Ευρώπης ή οι εξόχως απόκεντρες περιφέρειες θα πάψουν ξαφνικά, λόγω της διεύρυνσης, να αντιμετωπίζουν δυσκολίες.
Στις περιφέρειες αυτές, το ξέρουμε, υπάρχουν μονίμως δυσκολίες, και μονίμως θα χρειάζονται την ενίσχυση της περιφερειακής πολιτικής και ειδικών μέτρων.
Κυρίες και κύριοι βουλευτές, όπως γνωρίζει πολύ καλά ο κ. Medina Ortega κυρίως, που έδωσε έμφαση στο ζήτημα αυτό, εξετάζουμε επίσης πολλά ζητήματα φορολογικής και τελωνειακής πολιτικής.
Μπορούμε να αναφέρουμε εκείνα που ενδιαφέρουν τις Κανάριες Νήσους, τις Αζόρες και τη Μαδέρα.
Θα ήθελα επίσης να αναφερθώ στο φορολογικό καθεστώς που ισχύει στη Γαλλία όσον αφορά τα υπερπόντια διαμερίσματα.
Μπορώ να σας διαβεβαιώσω ότι η Επιτροπή αντιμετωπίζει με τεράστια προσοχή τα ζητήματα αυτά.
Σε όλους αυτούς του τομείς, το ξαναλέω, θεωρώ ότι αρκετές πρωτοβουλίες μπορούν να αναληφθούν σύντομα και να τεθούν προς συζήτηση στο Συμβούλιο πριν από τη συνάντηση της Νίκαιας αυτή είναι εξάλλου, κ. Margie Sudre, και η επιθυμία που προσφάτως εξέφρασε ο Πρόεδρος της Γαλλικής Δημοκρατίας, προεδρεύων στο Ευρωπαϊκό Συμβούλιο, το ίδιο και ο γάλλος Πρωθυπουργός.
Η Επιτροπή εξετάζει με μεγάλη προσοχή και ορισμένα άλλα θέματα.
Κύριε Medina Ortega, αναφέρομαι στο ζήτημα των μεταφορών, το οποίο θίξατε, ένα ζήτημα που με ενδιαφέρει ιδιαιτέρως εδώ και πολύ καιρό, την ενέργεια, τις ανακυκλώσιμες ενέργειες, τα ενεργειακά αποθέματα, και την πρόσβαση στα διάφορα κοινοτικά προγράμματα.
Κατά κύριο λόγο όμως θα ήθελα να αναφερθώ σε ένα ζήτημα θεμελιώδους σημασίας για το μέλλον των περιφερειών μας.
Το ζήτημα της κοινωνίας της πληροφορίας.
Οι νέες τεχνολογίες, κυρίες και κύριοι, η κοινωνία της πληροφορίας, δεν αποτελούν μια πολυτέλεια των πλούσιων περιοχών της Ευρώπης και μόνο.
Αντιθέτως μάλιστα, εγώ θεωρώ ότι οι νέες τεχνολογίες, η πρόσβαση στο Διαδίκτυο και όλα τα επαγγέλματα που συνδέονται με αυτό, αποτελούν μια ευκαιρία για τις απόκεντρες και τις εξόχως απόκεντρες περιφέρειές μας.
Αυτός είναι ο λόγος για τον οποίο φρόντισα ο ίδιος προσωπικά να διατεθεί ένα σημαντικό μέρος των Διαρθρωτικών Ταμείων στην κοινωνία της πληροφορίας, στην πρόσβαση των γεωργών, των μικρομεσαίων επιχειρήσεων, των νέων στην κοινωνία της πληροφορίας.
Τώρα το σημαντικό είναι να κατατεθεί ένας μεγάλος αριθμός σχεδίων στο πλαίσιο των DOCUPs, παράλληλα όμως με την επιτόπια αυτή δράση θα πρέπει να προβληματιστούμε εις βάθος σχετικά με τις ιδιαίτερες ανάγκες, τον ιδιαίτερο τρόπο πρόσβασης των εξόχως απόκεντρων περιφερειών στην κοινωνία της πληροφορίας.
Τι συνέπειες μπορεί να έχει η κοινωνία της πληροφορίας για την ανάπτυξη των περιφερειών μας, ειδικά στον τομέα του ηλεκτρονικού εμπορίου, της διοίκησης, της εξ αποστάσεως εκπαίδευσης, της τηλεϊατρικής, τω οποίων τα πολύ θετικά και πολύ συγκεκριμένα αποτελέσματα έχω δει στις Αζόρες;
Η Επιτροπή έχει εγκαινιάσει μια μελέτη για το ζήτημα αυτό και θα έχουμε τα αποτελέσματά της στα μέσα του 2001.
Τα αποτελέσματα αυτά θα συμβάλουν σε μια συζήτηση προσανατολισμού, την οποία θα διεξάγουμε μαζί με τις εθνικές και περιφερειακές αρχές.
Κυρίες και κύριοι, η τρίτη πτυχή αφορά τις περιφέρειες μέσα στην ίδια τη γεωγραφική τους ζώνη.
Στην προκειμένη περίπτωση, δύο πράγματα μας απασχολούν: το πρώτο είναι ότι πρέπει να λαμβάνουμε υπόψη τα συμφέροντά τους, φυσικά, στη διαπραγμάτευση των διαφόρων εμπορικών συμφωνιών που τείνουμε να συνάψουμε.
Έτσι λοιπόν θα εγκαινιάσουμε μια μελέτη για τις ενδεχόμενες επιπτώσεις της νέας συμφωνίας με τις ΑΚΕ στις εξόχως απόκεντρες περιφέρειες.
Στη συνέχεια, θα ενθαρρύνουμε, σύμφωνα με την επιθυμία σας, τη συνεργασία των εξόχως απόκεντρων περιφερειών μεταξύ τους και με τις γείτονες, γεωγραφικά, περιοχές.
Θέλω να σταθώ στο γεγονός ότι το πρόγραμμα Interreg 3, για το οποίο είμαι αρμόδιος, παρέχει τα αναγκαία για το σκοπό αυτό μέτρα, αφού η πτυχή Β που περιλαμβάνει και για την οποία μερίμνησα ιδιαιτέρως, δίνει πραγματικά προτεραιότητα, και μαζί πολλά λεφτά, στις περιφερειακές συνεργασίες αυτού του τύπου.
Τέλος, κ. Sudre, θα αναφερθώ σε τρία σημαντικά σημεία της έκθεσής σας.
Το πρώτο θέτει το ζήτημα της μελλοντικής μας δράσης και ζητά ένα πολυετές πρόγραμμα.
Θα ήθελα απλώς να σας εκθέσω πώς βλέπει η Επιτροπή τα πράγματα.
Με την έκθεσή μας τον προηγούμενο Μάρτιο χαράξαμε, όπως σας είπα, τις κατευθυντήριες γραμμές μιας στρατηγικής.
Στη βάση αυτή, δεσμευτήκαμε να παρουσιάζουμε ετήσια προγράμματα δράσης, με χρονοδιαγράμματα που μας επιτρέπουν να προσαρμόζουμε τη δράση μας αναλόγως.
Αναθέσαμε έπειτα στην διϋπηρεσιακή ομάδα για τις εξόχως απόκεντρες περιφέρειες, την οποία πολλοί βουλευτές συνεχάρησαν, να προετοιμάσει το πρώτο πρόγραμμα του 2001.
Η ομάδα αυτή είναι επίσης επιφορτισμένη με το καθήκον να εξετάζει σε μόνιμη βάση τις διάφορες πρωτοβουλίες - μια από τις συστάσεις σας - που προετοιμάζει η Επιτροπή και μεριμνά ώστε να λαμβάνονται υπόψη τα νόμιμα συμφέροντα των εξόχως απόκεντρων περιοχών, με εγκάρσιο τρόπο, σε όλες τις κοινοτικές πολιτικές.
Και εγώ μεριμνώ ώστε η ομάδα να κάνει καλά τη δουλειά αυτή κάθε μήνα.
Το τρίτο σημείο αφορά την εταιρική σχέση Ευρώπης-Κράτών-Περιφερειών.
Αυτή η εταιρική σχέση είναι ένα πολύτιμο στοιχείο του εξόχως απόκεντρου χαρακτήρα.
Εφαρμόζεται επί συγκεκριμένων θεμάτων, αλλά θα πρέπει επίσης να επιτρέπει μια περιοδική ανταλλαγή απόψεων σχετικά με όλα γενικά τα θέματα που αφορούν τις περιφέρειες αυτές.
Μία Ημερίδα για την εταιρική σχέση διεξήχθη στις 23 Νοεμβρίου 1999, και η συμμετοχή υπήρξε αθρόα.
Μια νέα τέτοια συνάντηση μπορεί να διοργανωθεί μέσα στο 2001, όταν θα έχουμε προχωρήσει στην υλοποίηση του προγράμμαtος που εξαγγείλαμε το Μάρτιο.
Ολοκληρώνω και σας ζητώ να με συγχωρήσετε για τη μακρηγορία μου, πρόκειται όμως για θέματα πολύ σημαντικά τα οποία με απασχολούν προσωπικά, επανερχόμενος στην τελευταία παράγραφο των συμπερασμάτων της έκθεσής μας του Μαρτίου, για να σας πω ότι το μέλλον των περιφερειών αυτών θα εξαρτηθεί, κατά τη γνώμη μας, σε μεγάλο βαθμό από την επιτυχία της στρατηγικής που προτείναμε σ' αυτή την έκθεση η επιτυχία αυτή όμως θα έχει μεγάλη σημασία και για την Ευρωπαϊκή Ένωση στο σύνολό της, διότι θα έχει αποδείξει έτσι ότι μπόρεσε να αντιμετωπίσει επιτυχώς μια από τις πιο σύνθετες προκλήσεις που υπήρχαν στο εσωτερικό της.
Αυτά, κυρίες και κύριοι.
Μια τελευταία λέξη μόνο.
Εργάζομαι δραστήρια μαζί με τους συναδέλφους μου για τις πρωτοβουλίες που ανέφερα, βάσει της έκθεσης του Μαρτίου.
Θα μεριμνήσω, και αυτή είναι η προτεραιότητά μου, να πάρουν οι πρωτοβουλίες αυτές συγκεκριμένη μορφή γρήγορα, έτσι ώστε να παρουσιάσουμε τις περισσότερες στη Νίκαια.
Και στη συνέχεια, θα εγκαινιάσω σε συνεργασία μαζί σας, αν το θέλετε, ένα διάλογο για τις θεμελιώδεις ευρωπαϊκές προκλήσεις - και το μέλλον και η θέση των εξόχως απόκεντρων περιφερειών συγκαταλέγονται στις προκλήσεις αυτές.
Στους επόμενους μήνες, και αμέσως μετά τη Διακυβερνητική Διάσκεψη, έχω σκοπό να επισκεφτώ όλες τις περιφέρειες, όπως έκανα με τις Αζόρες, και να σας συναντήσω, να δουλέψω μαζί σας, να συναντήσω τους πολίτες, τις κοινωνικές, τις επαγγελματικές και πολιτικές δυνάμεις και να συζητήσω επίσης, όπως κάνω συνήθως, με τους κατοίκους των περιφερειών σας.
Ευχαριστώ πολύ, Επίτροπε κ. Barnier.
Η συζήτηση έληξε.
Η ψηφοφορία θα διεξαχθεί αύριο, στις 12.00.
(Η συνεδρίαση λήγει στις 24.00)