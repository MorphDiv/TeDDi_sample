# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Έγκριση των συνοπτικών πρακτικών της προηγούμενης συνεδρίασης
Κυρίες και κύριοι συνάδελφοι, καταρχάς πρέπει να σας ενημερώσω ότι ήταν αδύνατο να έχουμε αυτή τη στιγμή στη διάθεσή μας τα συνοπτικά πρακτικά σε όλες τις γλώσσες.
Συνεπώς, η έγκριση των συνοπτικών πρακτικών της χθεσινής συνεδρίασης αναβάλλεται έως ότου μεταφραστούν σε όλες τις γλώσσες.
Αιτία της καθυστέρησης είναι το γεγονός ότι έχουμε άνω των 200 σελίδων ψηφοφορίες δια ονομαστικής κλήσεως, που κόστισαν το μετριοπαθές ποσό των 4 εκατομμυρίων βελγικών φράγκων στον προϋπολογισμό του Κοινοβουλίου.
Κατά συνέπεια, αυτή τη στιγμή μεταφράζουμε τα κείμενα που μας λείπουν.
Ελπίζω όλες οι Ομάδες να έχουν επίγνωση του πόσο στοιχίζουν στον προϋπολογισμό του Ευρωπαϊκού Κοινοβουλίου οι αιτήσεις για ψηφοφορία δια ονομαστικής κλήσεως.
Συνεπώς, όταν θα διαθέτουμε τα μεταφρασμένα κείμενα που λείπουν, θα προβούμε στην έγκριση των συνοπτικών πρακτικών.
Κύριε Πρόεδρε, σχετικά με ένα διαδικαστικό θέμα θα ήθελα να επιστήσω την προσοχή του Σώματος σε ένα πολύ σοβαρό περιστατικό, το οποίο συνέβη χθες στην περιφέρεια του Sunderland, στην οποία εκλέγομαι, στην Αγγλία.
Ένας χονδρέμπορος φρούτων και λαχανικών δέχτηκε την εισβολή της αστυνομίας και των υπαλλήλων της υπηρεσίας εμπορικών προτύπων, οι οποίοι προέβησαν σε κατάσχεση του εξοπλισμού ζύγισης που χρησιμοποιούσε για να διανέμει τα προϊόντα του βάσει των παραδοσιακών βρετανικών μονάδων, της λίβρας και της ουγγιάς.
Προφανώς αυτό τώρα έρχεται σε πλήρη αντίφαση με μια κοινοτική οδηγία, αν και ως προς αυτό υπάρχει μια νομική αμφιβολία.
Ελπίζω ότι ο Πρόεδρος θα καταδικάσει μαζί μου αυτή την εξαιρετικά σκληρή και καταπιεστική αντίδραση και να γράψει στον πολίτη από την εκλογική περιφέρειά μου, παρέχοντάς του την πλήρη στήριξη του Σώματος στον αγώνα του κατά της ανοησίας.
Εάν οι συνάδελφοι αναρωτιούνται γιατί η Ε.Ε. είναι τόσο ελάχιστα δημοφιλής στο Ηνωμένο Βασίλειο, αυτό συμβαίνει εξαιτίας ανάλογων με αυτό περιστατικών.
Κύριε Callanan, με απασχολεί όλως ιδιαιτέρως αυτό το εξαιρετικά σοβαρό πλήγμα κατά της βρετανικής παράδοσης και θα εξετασθεί ως προσήκει.
Εν πάση περιπτώσει, όμως, δεν επρόκειτο - κατά τη γνώμη μου - για διαδικαστικό ζήτημα.
Κύριε Πρόεδρε, ήθελα μόνο να πω κάτι για τα συνοπτικά πρακτικά, μολονότι δεν θα ψηφιστούν ακόμη, ίσως όμως να μπορεί να διορθωθεί αυτό από τώρα.
Συγκεκριμένα, χθες ήθελα να ψηφίσω υπέρ στην πολύ καλή παράγραφο 5 της εξαίρετης έκθεσης του συναδέλφου Karas.
Κατά λάθος ψήφισα κατά.
Σας παρακαλώ να το διορθώσετε.
Σημειώνεται.
Κύριε Πρόεδρε, θα ήθελα να σας παρακαλέσω να δώσετε εντολή στην υπηρεσία ασφαλείας να εξετάσει τι έγινε.
Σήμερα το πρωί, όταν έφθασα στο γραφείο μου, η πόρτα ήταν ανοιχτή, μολονότι είμαι απόλυτα σίγουρη ότι την είχα κλειδώσει χθες το βράδυ, και ο υπολογιστής μου ήταν αναμμένος, μολονότι είμαι απόλυτα σίγουρη ότι τον είχα κλείσει χθες το βράδυ.
Θεωρώ ότι πρέπει οπωσδήποτε να διερευνηθεί τι έγινε εκεί χθες τη νύχτα.
Κυρία Gebhardt, πρόκειται για ανησυχία που συμμερίζομαι, διότι εδώ και δύο μέρες μου συμβαίνει ακριβώς το ίδιο πράγμα.
Κατά συνέπεια, θα ειδοποιήσουμε σχετικά τις υπηρεσίες ασφαλείας μας.
Κύριε Πρόεδρε, καταλαβαίνω ότι δεν μπορείτε ακόμη να θέσετε τα πρακτικά σε ψηφοφορία, θα ήθελα ωστόσο να σχολιάσω κάτι που συζητήθηκε εχθές.
Στην αρχή της συζήτησης επί επικαίρων θεμάτων συζητήσαμε την εφαρμογή του άρθρου 146 του Κανονισμού που αφορά την αναβολή μιας συζήτησης.
Ο Πρόεδρος δήλωσε χθες ότι το άρθρο αυτό δεν εφαρμόζεται στη συζήτηση επί επικαίρων θεμάτων.
Διερωτώμαι πώς είναι δυνατό να μην εφαρμόζεται ένα άρθρο του Κανονισμού σε μία συγκεκριμένη περίπτωση καθ' ην στιγμήν ο Κανονισμός δεν την εξαιρεί.
Θα ήθελα να ρωτήσω μήπως η Επιτροπή Κανονισμού ή ο Πρόεδρος θα μπορούσαν να μας διευκρινίσουν πότε εφαρμόζεται τελικά το άρθρο 146 του Κανονισμού.
Αυτό που συνέβη εχθές μας δημιούργησε πολλά ερωτηματικά.
Κύριε Maaten, το άρθρο 50 παράγραφος 6 ορίζει ότι δεν εφαρμόζονται τα άρθρα 143, 144 και 146 σε αυτά τα ψηφίσματα.
Πράγμα που σημαίνει ότι ο πρόεδρος της συνεδρίασης εφήρμοσε αυστηρά τον Κανονισμό.
Κύριε Πρόεδρε, όσον αφορά το ζήτημα που έθεσε ο κ. Callanan πριν από λίγα λεπτά, προτείνω ότι αντί να θέτει το ζήτημα σε εσάς θα έπρεπε να το θέσει στην Βασίλισσα του Ηνωμένου Βασιλείου, καθώς φαίνεται ότι έχει γνώμη για τα περισσότερα ευρωπαϊκά ζητήματα τώρα τελευταία.
Σημειώνω αυτό το ιδιότυπο διαδικαστικό θέμα.
Ήθελα να σας ανακοινώσω ότι, όπως γνωρίζετε, εχθές συνέβη ένα λυπηρό ατύχημα στο οποίο έχασαν τη ζωή τους δύο οδηγοί και 25 ανήλικοι στις ισπανικές οδούς, κοντά στη Soria.
Η Πρόεδρος αποφάσισε να αποστείλει τα συλλυπητήρια μας στις οικογένειες και στις αντίστοιχες αρχές.
Συνεπώς, νομίζω ότι με αυτό ικανοποιούμε ως ένα βαθμό τις παρακλήσεις που είχαν διατυπωθεί στη χθεσινή συζήτηση.
Κύριε Πρόεδρε, βέβαια, οι Καταλανοί ευρωβουλευτές που είναι παρόντες στο ημικύκλιο - όπως εσείς ο ίδιος, ο κ. Gasςliba και εγώ - είμαστε ιδιαίτερα συγκλονισμένοι με αυτή την τραγωδία.
Ανεξάρτητα δε από τη διαβεβαίωση της κυρίας Προέδρου, ότι απέστειλε τα συλλυπητήριά της στις οικογένειες των θυμάτων, ενδεχομένως κύριε Πρόεδρε να μην ήταν ανώφελο σε αυτή την ανακοίνωση της προεδρίας να ασκηθεί για άλλη μια φορά πίεση σε όλες τις αρμόδιες για τις μεταφορές στην Ευρωπαϊκή Ένωση αρχές προκειμένου να τηρούν πολύ αυστηρά την εφαρμογή της νομοθεσίας και την επιτήρηση των συνθηκών ασφάλειας κατά τη μεταφορά, τόσο των μαθητών, όσο και των συνταξιούχων, που πολλές φορές υπήρξαν θύματα παρόμοιων τραγωδιών.
Θα γίνει έτσι.
Κύριε Πρόεδρε, είπατε ότι η καταγραφή των ψήφων κοστίζει 4 εκατομμύρια στον κοινοβουλευτικό προϋπολογισμό.
Μπορείτε να ζητήσετε από την Επιτροπή Κανονισμού να εξετάσει το ακόλουθο θέμα: όλοι σεβόμαστε τις αρχές της εξουσίας με υπευθυνότητα και επικουρικότητα, συνεπώς κάθε φορά που κάποια Ομάδα ζητήσει μια καταγεγραμμένη ψηφοφορία θα μπορούσε να χρεώνεται η εν λόγω Ομάδα ένα ορισμένο ποσό και να αφαιρείται το ποσό αυτό από τον προϋπολογισμό που της χορηγεί το Κοινοβούλιο;
Κύριε Newton Dunn, πρόκειται για μια ιδέα που οφείλω να ομολογήσω ότι δεν είναι πρωτότυπη.
Δεν είναι πρώτη φορά που συζητείται.
Πιστεύω πως μπορεί να υπάρξει μια καλύτερη λύση στο πλαίσιο της μεταρρύθμισης των μεθόδων εργασίας, που εξετάζουν σε αυτή τη φάση το Προεδρείο και η Διάσκεψη των Προέδρων.
Υπάρχουν κάποια κείμενα μιας ομάδας εργασίας υπό την προεδρία του Αντιπροέδρου Provan, που επιλαμβάνονται αυτών των θεμάτων και τα οποία έχουν ήδη διαβιβασθεί προς συζήτηση στις Ομάδες.
Το κείμενο εργασίας αριθ.
4 προσεγγίζει ακριβώς το θέμα του ίδιου του μηχανισμού λειτουργίας της Ολομέλειας και νομίζω ότι αυτό θα ήταν το ενδεδειγμένο πλαίσιο για τέτοιου είδους σκέψεις και βελτιώσεις των μεθόδων εργασίας μας.
Κύριε Πρόεδρε, έχω το εξής ερώτημα: μόλις λάβαμε τα κείμενα που εγκρίθηκαν.
Λάβαμε το εκτεταμένο αυτό έγγραφο με τις πολλές ονομαστικές ψηφοφορίες, εκείνο όμως που λείπει είναι τα πλήρη πρακτικά της χθεσινής συζήτησης επικαίρων θεμάτων.
Ασφαλώς υπάρχει λόγος που τα επίκαιρα θέματα συζητούνται την Πέμπτη, αλλά είναι αναγκαίο να μπορούν πραγματικά να αντιμετωπιστούν επειγόντως.
Είχαμε πολλές αγορεύσεις.
Σας θυμίζω το ζήτημα του Θιβέτ επ' ευκαιρία της χθεσινής 65ης επετείου των γενεθλίων του Δαλάι Λάμα.
Οι άνθρωποι περιμένουν με ανυπομονησία να μάθουν τι έγινε εδώ στο Κοινοβούλιο και ποια πράγματα διατυπώθηκαν.
Έχει συμβεί κι άλλες φορές σε σχέση με τις συνεδριάσεις της Πέμπτης για τα επίκαιρα θέματα να υπάρχει μία μόνο δυνατότητα πρόσβασής μας στο κείμενο, και συγκεκριμένα να λάβουμε την Τετάρτη της επομένης εβδομάδας το κείμενο αυτό μέσω των αγορεύσεών μας.
Για τον λόγο αυτόν, ερωτώ: Πότε θα λάβουμε τα πλήρη πρακτικά που περιέχουν αυτές τις σημαντικές αγορεύσεις;
Κύριε Mann, τουλάχιστον αυτή την εβδομάδα, τα πλήρη πρακτικά διανεμήθηκαν φυσικά σε όλους τους βουλευτές από τις 10 το πρωί της επομένης ημέρας.
Θα με εξέπλησσε σήμερα να μην είμαστε σε θέση να πράξουμε το ίδιο.
ΨΗΦΟΦΟΡIΕΣ
Κύριε Πρόεδρε, η Armonia Bordes, η Chantal Cauquil και εγώ η ίδια, παρ' όλο που θεωρούμε θετική προοπτική την ανάπτυξη των θαλασσίων μεταφορών μικρών αποστάσεων στην Ευρώπη, όπως άλλωστε και εκείνη των ποταμίων μεταφορών, επιλέξαμε, ωστόσο, να απέχουμε από την ψηφοφορία σχετικά με αυτό το σχέδιο.
Ουσιαστικά, αυτή η έκθεση επισημαίνει ότι οι πολυάριθμες και δαπανηρές επενδύσεις που απαιτούνται για την εφαρμογή των υποδομών θα χρηματοδοτηθούν από δημόσιο χρήμα, ενώ η εκμετάλλευσή τους θα λάβει πρωτίστως υπόψη τις επιταγές για αποδοτικότητα και ανταγωνιστικότητα των ιδιωτικών επιχειρήσεων οι οποίες, σύμφωνα με αυτό το σχέδιο, θα πρέπει να είναι οι πρώτες που θα τις χρησιμοποιήσουν.
.
(FR) Οι θαλάσσιες μεταφορές μικρών αποστάσεων, αποτελούν, καθώς γνωρίζουμε αναπόσπαστο στοιχείο του ευρωπαϊκού συστήματος μεταφορών.
Ωστόσο, όπως τονίζεται στην έκθεση της Επιτροπής και στην έκθεση της Επιτροπής Περιφερειακής Πολιτικής, Μεταφορών και Τουρισμού, οι θαλάσσιες μεταφορές μικρών αποστάσεων πλήττονται από μια άσχημη φήμη από άποψη κόστους, βραδύτητας και αναποτελεσματικότητας.
Εντούτοις, αυτή η εικόνα δεν ανταποκρίνεται πλέον στην πραγματικότητα και αυτό το μέσο μεταφοράς είναι σε θέση να προσφέρει λύσεις στα γενικά προβλήματα που μαστίζουν την Ευρώπη σε αυτό τον τομέα.
Αναφέρομαι στα προβλήματα της κυκλοφοριακής συμφόρησης, στο υψηλό κόστος των υποδομών και στο περιβαλλοντικό κόστος.
Τα τελευταία χρόνια, εξάλλου, επιτεύχθηκαν ορισμένες πρόοδοι και καταγράφηκε μια ουσιαστική ανάπτυξη στις θαλάσσιες μεταφορές μικρών αποστάσεων: από το 1990 έως το 1997, αύξηση κατά 17% των τόνων που μεταφέρθηκαν και αύξηση κατά 23% των τόνων ανά χιλιόμετρο που μεταφέρθηκαν.
Αν και η επιτυχία αυτή είναι αδιαμφισβήτητη, ωστόσο, δεν είναι ακόμη εφάμιλλη των δυνατοτήτων και των πλεονεκτημάτων που κρύβει αυτός ο τρόπος μεταφοράς.
Πλεονεκτήματα από την άποψη του κόστους, δεδομένου ότι πρόκειται για τον οικονομικότερο τρόπο μεταφοράς, πλεονεκτήματα από την άποψη της κατανάλωσης ενέργειας ανά τονοχιλιόμετρο, πλεονεκτήματα από την άποψη της αποτελεσματικότητας, δεδομένου ότι είναι ο αποτελεσματικότερος τρόπος μεταφοράς από πλευράς επένδυσης ως προς μεταφορική δυναμικότητα, πλεονεκτήματα από την άποψη της περιφερειακής συνοχής, καθώς είναι ο καταλληλότερος τρόπος για την εξυπηρέτηση των περιφερειακών περιοχών της Ευρώπης, πλεονεκτήματα όσον αφορά το περιβάλλον, γιατί είναι ένας λιγότερο ρυπογόνος τρόπος μεταφοράς σε σχέση με τις χερσαίες μεταφορές και τέλος πλεονεκτήματα από την άποψη της διατροπικότητας, γιατί αποτελεί το ιδεώδες μέσο για την πραγματοποίηση πολυτροπικών μεταφορών.
Συνεπώς, ταχύτατα θα πρέπει να ληφθούν μέτρα με σκοπό να συμβάλουν στην ανάπτυξη αυτού του μέσου μεταφοράς.
Πρόκειται κυρίως για την ανάπτυξη προγραμμάτων κοινών επενδύσεων.
Μία από τις προτεραιότητες θα πρέπει να είναι η βελτίωση της αποτελεσματικότητας των λιμενικών εργασιών και η μείωση του χρόνου αναμονής στα λιμάνια.
Επιμένω στο γεγονός ότι οι δημόσιες αρχές πρέπει να παίξουν σπουδαίο ρόλο τόσο σε περιφερειακό, όσο και σε εθνικό και ευρωπαϊκό επίπεδο.
Εντούτοις δύο σημεία της έκθεσης της συναδέλφου μου με προβληματίζουν.
Πρόκειται για την πρόταση που αποσκοπεί στην κατάρτιση ενός καταλόγου των πλέον κατάλληλων λιμένων για τις θαλάσσιες μεταφορές μικρών αποστάσεων.
Θεωρώ ότι η κατάρτιση ενός τέτοιου καταλόγου δεν είναι απαραίτητη και ενέχει κυρίως τον κίνδυνο να πληγούν τα λιμάνια που δεν είναι ακόμη απολύτως κατάλληλα και τα οποία όμως προβαίνουν σε μετατροπές προς αυτή την κατεύθυνση.
Επιπλέον, προτείνεται η συγκεντρωτική προσέγγιση στην προσφορά υπηρεσιών τεχνικο-οργανωτικής υποδομής των μεταφορών στους τελικούς χρήστες.
Αν και προσυπογράφω την ιδέα ότι πρέπει να βρεθεί ένας τρόπος να εφαρμόσουμε ένα σύστημα πληροφόρησης, δεν δέχομαι ότι ένα μεγάλο λιμάνι το οποίο βρίσκεται ήδη σε θέση ισχύος στην αγορά θα πρέπει να συγκεντρώνει αυτή την υπηρεσία.
Τέλος θα επιθυμούσα να βρω στην έκθεση την πρόταση που υπέβαλε η Επιτροπή Βιομηχανίας, σύμφωνα με την οποία οι θαλάσσιες μεταφορές μικρών αποστάσεων δεν πρέπει να θεωρούνται ως εναλλακτική λύση στις οδικές μεταφορές ή ως ένα ανταγωνιστικό σύστημα.
Η Ευρωπαϊκή Επιτροπή θα έπρεπε συνεπώς να εφαρμόσει μια διατροπική στρατηγική η οποία θα προϋποθέτει μια συμπληρωματικότητα μεταξύ των διαφόρων μεταφορικών μέσων.
Σε αυτό το πλαίσιο και με αυτό το πνεύμα, τα κράτη μέλη θα πρέπει να εναρμονίσουν τους υφιστάμενους κανονισμούς, προκειμένου οι τελευταίοι να μην καταστούν εμπόδιο στη συνέχεια μεταξύ των θαλασσίων μεταφορών μικρών αποστάσεων και των χερσαίων μεταφορών, κυρίως στον τομέα του συνολικού μεταφερόμενου βάρους.
Αυτό που μας προτείνεται σήμερα αποτελεί συνεπώς στον τομέα των θαλασσίων μεταφορών μικρών αποστάσεων ένα σημαντικό βήμα προς τη σωστή κατεύθυνση.
Εντούτοις, απομένει αρκετός δρόμος να διανύσουμε.
Καταπολέμηση του σοβαρού εγκλήματος κατά του περιβάλλοντος
Η ημερήσια διάταξη προβλέπει τη συζήτηση της έκθεσης (Α5-0178/2000) του κ. Di Lello Finuoli, εξ ονόματος της Επιτροπής Ελευθεριών και Δικαιωμάτων των πολιτών, Δικαιοσύνης και Εσωτερικών Υποθέσεων, σχετικά με την πρωτοβουλία του Βασιλείου της Δανίας ενόψει της έκδοσης από το Συμβούλιο μιας απόφασης πλαίσιο του Συμβουλίου για την καταπολέμηση του σοβαρού εγκλήματος κατά του περιβάλλοντος [5343/2000 - C5-0078/2000 - 2000/0801 (CNS)]
- (IT) Κύριε Πρόεδρε, η απόφαση πλαίσιο που παρουσίασε το Συμβούλιο δεν κάνει τίποτε άλλο από το να ακολουθεί πιστά τη Σύμβαση του Συμβουλίου της Ευρώπης του 1998 σχετικά με την καταστολή των περιβαλλοντικών εγκλημάτων, σύμβαση η οποία μέχρι αυτή τη στιγμή δεν έχει κυρωθεί από κανένα κράτος μέλος του Συμβουλίου της Ευρώπης.
Η παρούσα πρόταση για απόφαση πλαίσιο δεν αποσκοπεί παρά στην επίσπευση των προθεσμιών, τουλάχιστον για τα δεκαπέντε κράτη μέλη.
Σε όλες σχεδόν τις χώρες έχουμε μια νομοθεσία για την προστασία του περιβάλλοντος, που βασίζεται σχεδόν αποκλειστικά σε πολύ χαμηλές χρηματικές ποινές και αυτό ωθεί τους καταστροφείς του περιβάλλοντος στη μεγιστοποίηση των κερδών, προσπαθώντας να μη χρησιμοποιούν όλες τις σύγχρονες τεχνικές για την προστασία του περιβάλλοντος.
Έτσι είχαμε κατά τη διάρκεια των τελευταίων ετών σημαντικές καταστροφές, όπως αυτή της Erika, που ήταν ένα φορτηγό πλοίο που χρησιμοποιείτο για τη μεταφορά αργού πετρελαίου, ή τη μόλυνση του Δούναβη με κυάνιο που διέφυγε από το ρουμανικό ορυχείο.
Και αυτό γιατί, σε αυτές, ακριβώς, τις μεγάλες εταιρίες εξασφαλίζεται μια ατιμωρησία, που αποσκοπεί στη μεγιστοποίηση των κερδών.
Αυτή η απόφαση πλαίσιο επιτρέπει στις ευρωπαϊκές χώρες κυρίως να αυξήσουν τις ποινές ώστε αυτό το έγκλημα - το έγκλημα κατά του περιβάλλοντος - να καταστεί αντιοικονομικό.
Πράγματι όσο το έγκλημα κατά του περιβάλλοντος θα πληρώνεται από το κοινωνικό σύνολο και όχι από τους ιδιώτες, δε θα έχουμε καμία ελπίδα προστασίας του περιβάλλοντος.
Ένας άλλος τομέας στον οποίον αυτή η απόφαση πλαίσιο παρεμβαίνει είναι αυτός της παρακίνησης των ευρωπαϊκών κρατών να υιοθετήσουν ποινές, ή έστω ένα σύστημα επιβολής ποινών για τα νομικά πρόσωπα.
Λίγες ευρωπαϊκές χώρες προβλέπουν την ευθύνη των νομικών προσώπων στα ποινικά τους δίκαια, αλλά άλλες κινούνται αυτή τη στιγμή προς αυτήν την κατεύθυνση.
Και η Ιταλία, κατά την αναθεώρηση του νέου ποινικού κώδικα, προτίθεται να εισάγει το αξιόποινο των νομικών προσώπων, και για το λόγο ότι σήμερα τα μεγάλα περιβαλλοντικά εγκλήματα δε διαπράττονται από μεμονωμένα άτομα, αλλά από μεγάλες πολυεθνικές οι οποίες, επειδή ακριβώς δεν επενδύουν σε πρόληψη, προκαλούν τεράστιες καταστροφές.
Πιστεύω ότι οι ευρωπαϊκές χώρες θα έπρεπε, μέσα σε λίγο καιρό, να προσχωρήσουν σε μια αρκετά κοινή ρύθμιση και να αυξήσουν, συνεπώς, τις ποινές ώστε αυτά τα εγκλήματα να μην πληρώνονται από το κοινωνικό σύνολο.
Μια άλλη σημαντική πτυχή είναι η συνεργασία που με αυτήν την απόφαση πλαίσιο εγκαινιάζεται μεταξύ των χωρών: ένα δίκτυο πληροφόρησης που επιτρέπει μια ταχεία ανταλλαγή πληροφοριών, μια συνθήκη που επιβάλλει να θεωρούνται τα περιβαλλοντικά εγκλήματα ως εγκλήματα που επιτρέπουν την έκδοση, που επιτρέπουν για παράδειγμα τη δήμευση των περιουσιακών στοιχείων και των κερδών και καθιστούν κατά συνέπεια αυτά τα εγκλήματα αντιοικονομικά.
Θα ήθελα μονάχα να θυμίσω ότι, στα πλαίσια της επιτροπής, αυτή η έκθεση ψηφίστηκε σχεδόν ομόφωνα, με μια μονάχα αποχή, και ότι στη βελτίωση αυτής της έκθεσης συνέβαλαν όλες οι πολιτικές ομάδες, από την Ομάδα του Ευρωπαϊκού Λαϊκού Κόμματος και την Ομάδα του Κόμματος των Ευρωπαίων Σοσιαλιστών έως την Ομάδα των Πρασίνων.
Αυτή, συνεπώς, είναι μια έκθεση η οποία εκφράζει την άποψη της Επιτροπής Ελευθεριών στο σύνολό της και εκφράζει, ελπίζουμε, και την άποψη του Ευρωπαϊκού Κοινοβουλίου, που πρέπει να δράσει, ώστε οι ευρωπαϊκές χώρες να αποκτήσουν επιτέλους μια αποτελεσματική νομοθεσία για την προστασία του περιβάλλοντος.
Κύριε Πρόεδρε, ως συντάκτρια της γνωμοδότησης που επεξεργάστηκε η Επιτροπή Περιβάλλοντος, Δημόσιας Υγείας και Προστασίας των Καταναλωτών, σύμφωνα με τη διαδικασία Hughes, μπορώ, εκ μέρους ολόκληρης της κοινοβουλευτικής επιτροπής, να δηλώσω ότι χαιρετίζουμε τη δανέζικη πρωτοβουλία, η οποία, με τις δικές μας τροπολογίες, υιοθετήθηκε ομόφωνα από την Επιτροπή Περιβάλλοντος, Δημόσιας Υγείας και Προστασίας των Καταναλωτών.
Θεωρούμε ότι αυτή η πρωτοβουλία είναι ένα χρήσιμο εργαλείο για την καταπολέμηση του εγκλήματος κατά του περιβάλλοντος, καθώς και των ολοένα και πιο συνηθισμένων υπερεθνικών επιπτώσεων των διαπραττομένων εγκλημάτων κατά του περιβάλλοντος που, φυσικά, απειλούν άμεσα το περιβάλλον και, κατ' επέκταση, και εμάς τους ανθρώπους, αλλά και τα ζώα και τα φυτά.
Το σοβαρό έγκλημα κατά του περιβάλλοντος συνιστά ένα κοινό πρόβλημα για τα κράτη μέλη, εφόσον είναι υπερεθνικό.
Συνεπώς, πρέπει και εμείς να μπορούμε να λαμβάνουμε κοινά μέτρα ώστε, μέσω ποινικών διατάξεων, να προστατεύουμε με τον καλύτερο δυνατό τρόπο το περιβάλλον.
Θέλω να επισημάνω ότι αυτή η απόφαση πλαίσιο θα ληφθεί ομόφωνα στο Συμβούλιο και ότι υπάρχει ομοφωνία ότι θα πρέπει να είναι δεσμευτική για τα κράτη μέλη.
Παράλληλα, πρέπει να θυμόμαστε ότι τα κράτη μέλη καθορίζουν τους τρόπους με τους οποίους θα επιτευχθούν τα αποτελέσματα, δηλαδή, τη μορφή και τη μεθόδευση που θα εφαρμόσουν.
Πώς, λοιπόν, θα γίνει αυτό;
Μεταξύ άλλων, ίσως, με τη διεξαγωγή αποτελεσματικών ερευνών, με την ταχεία διεξαγωγή τους, διαμοιράζοντας τις πληροφορίες που έτσι αποκτώνται και φροντίζοντας να διεξάγονται αυτές οι έρευνες από προσωπικό ειδικευμένο στον τομέα του περιβάλλοντος.
Αυτό είναι εξαιρετικά σημαντικό.
Περαιτέρω, μπορούμε επίσης, με τη συνεργασία των κρατών μελών στον διοικητικό τομέα, να συλλέξουμε εκείνες τις πληροφορίες που μπορεί να αποδειχτούν ωφέλιμες για να καταπολεμήσουμε το σοβαρό έγκλημα κατά του περιβάλλοντος.
Θέλω, ωστόσο, να επισημάνω επίσης κάτι το οποίο υπογραμμίσαμε και στην Επιτροπή Περιβάλλοντος, Δημόσιας Υγείας και Προστασίας των Καταναλωτών, δηλαδή ότι πρέπει να ρίξουμε επίσης βάρος στα μέτρα πρόληψης, δηλαδή, λήψη μέτρων πριν υπάρξουν επιβλαβείς για το περιβάλλον συνέπειες και πριν διαπραχθούν τα εγκλήματα κατά του περιβάλλοντος.
Σε αυτήν την περίπτωση, είναι σημαντικό να θέσει η νομοθεσία θέμα περιβαλλοντικής ευθύνης, δηλαδή ποιος είναι ο υπεύθυνος, όπως επίσης και ότι πρέπει να έχουν τα διάφορα κράτη μέλη μια τέτοια αποτελεσματική νομοθεσία.
Φυσικά, απαιτούνται επίσης αυξημένες γνώσεις γενικότερα όσον αφορά το περιβάλλον, πληροφόρηση σχετικά με την τεχνογνωσία, όπως και τρόποι με τους οποίους μπορούν να ανακαλυφθούν εγκλήματα κατά του περιβάλλοντος, καθώς επίσης και πληροφόρηση σχετικά με τις συνέπειες και τις ποινές.
Είναι σημαντικό να καταβληθούν προσπάθειες σε αυτόν τον τομέα, για να υπάρξει η μέγιστη δυνατή συνεργασία.
Σε αυτήν την απόφαση πλαίσιο, τα σοβαρά εγκλήματα κατά του περιβάλλοντος ορίζονται ως "πράξεις ή παραλείψεις οι οποίες, υπό ιδιαίτερα επιβαρυντικές περιστάσεις και κατά παράβαση της νομοθεσίας, οδηγούν σε βλάβες μεγάλης κλίμακας για το περιβάλλον" .
Φυσικά, η ερμηνεία του ορισμού ";σοβαρό έγκλημα κατά του περιβάλλοντος"; και ";βλάβες μεγάλης κλίμακας"; μπορεί να αποτελέσει θέμα συζήτησης, όμως μέχρι εκεί έχουμε φτάσει όσον αφορά αυτόν τον ορισμό, ακόμη και αν δεν μπορεί να αναγνωριστεί στη νομοθεσία κάποιου κράτους μέλους.
Στις τροπολογίες που υπέβαλε η Επιτροπή Περιβάλλοντος, Δημόσιας Υγείας και Προστασίας των Καταναλωτών εξετάσαμε το θέμα του ορισμού του σοβαρού εγκλήματος κατά του περιβάλλοντος.
Θεωρούμε ότι είναι σημαντικό να καλύπτει η προτεινόμενη απόφαση πλαίσιο ένα όσο το δυνατόν μεγαλύτερο πεδίο εφαρμογής, εφόσον ο ορισμός είναι τόσο ασαφής.
Εξάλλου, η καταπολέμηση του σοβαρού εγκλήματος κατά του περιβάλλοντος δεν μπορεί να αφορά μόνο ιδιωτικές επιχειρήσεις, αλλά, πρέπει επίσης να ισχύει και για εγκλήματα κατά του περιβάλλοντος που διαπράττονται από πλευράς διοίκησης, δηλαδή, όταν ο διοικητικός τομέας στα διάφορα κράτη μέλη, ή, όντως, ακόμη και κυβερνήσεις, έχουν προκαλέσει, λόγω παραλείψεων ή ανευθυνότητας, σοβαρά εγκλήματα κατά του περιβάλλοντος.
Προσπαθήσαμε, με την τροπολογία 16, να συμπεριλάβουμε αυτές τις περιπτώσεις.
Μια άλλη σημαντική πτυχή επίσης είναι αυτό που θεωρείται ως "ιδιαίτερα επιβαρυντικές περιστάσεις" , αν η ασφάλεια της δραστηριότητας που έχει ιδιαίτερα βλαβερές επιπτώσεις στο περιβάλλον ήταν ιδιαίτερα χαμηλή, λαμβάνοντας επίσης υπόψη τους κινδύνους που η εν λόγω δραστηριότητα συνεπάγεται.
Πρόκειται για το θέμα της ευθύνης και για την αρχή "ο ρυπαίνων πληρώνει" , καθώς επίσης και το να μη φορτωθούν τα βάρη, οι επιπτώσεις και οι κίνδυνοι σε άλλους.
Αυτό συμπεριλαμβάνεται στην τροπολογία 25.
Τέλος, θέλω μόνο να πω ότι είμαστε καθ' οδόν προς μια ενιαία στάση για να προστατεύσουμε το περιβάλλον.
Αυτή η απόφαση πλαίσιο αποτελεί ένα βήμα, όπως αποτελεί επίσης και η Σύμβαση του Ευρωπαϊκού Συμβουλίου για την προστασία του περιβάλλοντος με τη χρήση του ποινικού δικαίου.
Στην απόφαση πλαίσιο αναφέρεται επίσης ότι πρέπει να επικυρωθεί το συντομότερο δυνατόν αυτή η Σύμβαση, διότι είναι πολύ περισσότερο λεπτομερής.
Θεωρώ ότι αυτά τα βήματα είναι απολύτως απαραίτητα για την αντιμετώπιση των περιβαλλοντικών εγκλημάτων και των ανεύθυνων ενεργειών που προκαλούν σοβαρές περιβαλλοντικές καταστροφές.
Τάσσομαι υπέρ της απόφασης πλαίσιο και των τροπολογιών που έχουν υποβληθεί.
Κύριε Πρόεδρε, αγαπητοί συνάδελφοι, κυρία Επίτροπε, θα ήθελα πρώτα απ' όλα να υπογραμμίσω το εξαίρετο έργο που έφερε σε πέρας ο συνάδελφός μας Di Lello Finuoli με τη σύνταξη της παρούσας έκθεσης, ένα έργο άλλωστε που, όπως ανέφερε ήδη ο συνάδελφος, εκτιμήθηκε και υποστηρίχθηκε σχεδόν ομόφωνα στους κόλπους της Επιτροπής Ελευθεριών και Δικαιωμάτων των Πολιτών.
Θα ήθελα επίσης να εγκωμιάσω την υπό εξέταση πρωτοβουλία της Δανίας, η οποία προσβλέπει στην έκδοση μιας απόφασης-πλαισίου ενόψει της καταπολέμησης των σοβαρών εγκλημάτων κατά του περιβάλλοντος.
Όλοι έχουμε υπόψη μας την ολοένα και κλιμακούμενη εμφάνιση κρουσμάτων τέτοιας μορφής εγκλημάτων, καθώς και τις συχνές διασυνοριακές επιπτώσεις τους.
Οφείλω ακόμη να σας υπενθυμίσω μια από τις τελευταίες δημοσκοπήσεις που πραγματοποίησε το Ευρωβαρόμετρο, σύμφωνα με την οποία τα περιβαλλοντικά προβλήματα, μαζί με τα προβλήματα ασφάλειας, υγείας και ανεργίας, συνιστούν τις κυριότερες ανησυχίες των πολιτών της Ευρωπαϊκής μας Ένωσης.
Επωμιζόμαστε λοιπόν την ευθύνη να ανταποκριθούμε σε αυτές τις ανησυχίες κατά τρόπο τέτοιο, ώστε να διασφαλίσουμε την προστασία του περιβάλλοντος και της υγείας των πολιτών, με απώτερο στόχο την αναβάθμιση της ποιότητας ζωής.
Είναι γεγονός ότι οφείλουμε να παραδεχθούμε πως η Ευρωπαϊκή Ένωση έχει σημειώσει σημαντικές προόδους στα θέματα που άπτονται του περιβάλλοντος στη διάρκεια των τελευταίων πέντε χρόνων.
Τη σήμερον ημέρα, η ανάγκη επίτευξης μιας ισορροπημένης και βιώσιμης ανάπτυξης είναι κατοχυρωμένη ακόμη και στο πλαίσιο των Συνθηκών.
Και αν εξετάσουμε τα συμπεράσματα του Tampere, η εγκληματικότητα κατά του περιβάλλοντος αποτέλεσε ένα από τα προβλήματα όπου αναφέρεται ρητώς πως θα πρέπει να επικεντρωθούν οι προσπάθειες με στόχο την καθιέρωση κοινών ορισμών, κατηγοριών και κυρώσεων στα εθνικά ποινικά δίκαια.
Προβάλλει, επομένως, η επιτακτική ανάγκη να δρομολογηθεί μια κοινή δράση των κρατών μελών με σκοπό τη θεσμοθέτηση μιας ποινικής προστασίας κατά των περιβαλλοντικών εγκλημάτων.
Βρισκόμαστε ενώπιον ενός προβλήματος που αντιμετωπίζουν όλα τα κράτη μέλη, ενός προβλήματος οι επιπτώσεις του οποίου όλο και περισσότερο ξεπερνούν τα σύνορα του κάθε ξεχωριστού κράτους.
Με άλλα λόγια, οι συνέπειες των περιβαλλοντικών εγκλημάτων υπερβαίνουν τα σύνορα των κρατών όπου αυτά διαπράττονται.
Η κατάσταση αυτή καθιστά αναγκαία τη θέσπιση κοινών ρυθμίσεων ποινικού δικαίου σε όλη την ευρωπαϊκή επικράτεια με στόχο την προστασία των περιβάλλοντος, είτε υπό τη μορφή κανόνων ποινικής νομοθεσίας είτε με την επιβολή αυστηρών κυρώσεων - και υπογραμμίζω το επίθετο "αυστηρών" - ανάλογων προς τη σοβαρότητα της παράβασης και με αποτελεσματικό αποτρεπτικό χαρακτήρα.
Από την άλλη, όπως ήδη επεσήμανε η κυρία Schφrling, θα πρέπει επιπλέον να προωθηθεί μια συνολική προληπτική δράση, στο πλαίσιο της οποίας το κάθε κράτος μέλος θα πρέπει να διασφαλίζει ότι οι επιχειρήσεις των οποίων οι δραστηριότητες συνεπάγονται αυξημένο κίνδυνο για το περιβάλλον, ή μπορούν να επηρεάσουν αρνητικά την υγεία του ανθρώπου και το περιβάλλον, θα ενημερώνονται πλήρως για τις περιβαλλοντικές επιπτώσεις των εν λόγω δραστηριοτήτων και θα λαμβάνουν προστατευτικά και άλλα ενδεδειγμένα προληπτικά μέτρα στο πλαίσιο των εργασιών τους.
Επιβάλλεται, συνεπώς, η περαιτέρω ενίσχυση των μέσων καταπολέμησης των σοβαρών εγκλημάτων κατά του περιβάλλοντος και ο ανάλογος συντονισμός ανάμεσα στα κράτη μέλη.
Τελειώνοντας, θα επιθυμούσα να απευθύνω έκκληση στα κράτη μέλη, τα οποία δεν υπέγραψαν ακόμη τη Σύμβαση του 1998 του Συμβουλίου της Ευρώπης περί προστασίας του περιβάλλοντος, ώστε να προβούν το συντομότερο δυνατόν στη λήψη των αναγκαίων μέτρων, στο πλαίσιο του εθνικού τους δικαίου, για την υπογραφή της προαναφερόμενης Σύμβασης.
Κύριε Πρόεδρε, η εναρμόνιση του ποινικού δικαίου των κρατών μελών για την καταπολέμηση του περιβαλλοντικού εγκλήματος αποτελεί μια πολύ σοβαρή συνιστώσα της πολιτικής για τη δημιουργία ενός κοινού χώρου ελευθερίας, ασφάλειας και δικαιοσύνης· αποτελεί επίσης απαραίτητο συμπλήρωμα μιας αποτελεσματικής περιβαλλοντικής πολιτικής.
Γι' αυτό θα ήθελα να συγχαρώ την κυβέρνηση της Δανίας για την πρωτοβουλία που ανέλαβε, καθώς και τους συναδέλφους, τον κ. Di Lello και την κ. Schφrling, οι οποίοι με τις εκθέσεις τους διευρύνουν το πεδίο δράσης της πρωτοβουλίας και την καθιστούν πιο συγκεκριμένη.
Διότι είναι γεγονός ότι η πρωτοβουλία της Δανίας, παρά τη θετική κατεύθυνση που δίνει, εμφανίζει αρκετές αδυναμίες σε σύγκριση, για παράδειγμα, με τη Σύμβαση του Συμβουλίου της Ευρώπης του 1998.
Τούτο διότι επικεντρώνεται κυρίως στο ποινικό δίκαιο και δεν περιλαμβάνει θέματα πρόληψης, υγείας, προστασίας της πολιτιστικής κληρονομιάς κλπ.
Ωστόσο, παρά τις όποιες αδυναμίες και αντιφάσεις της, η πρωτοβουλία είναι θετική, διότι προωθεί τη δημιουργία ενός νομοθετικού πλαισίου που θα επιτρέπει την ανάπτυξη συντονισμένων κοινών δράσεων μέσα από μια ενισχυμένη Ευρωπόλ, κυρίως για την αντιμετώπιση του διασυνοριακού περιβαλλοντικού εγκλήματος.
Περιέχει ακόμη συμφωνία για ελάχιστες ποινικές κυρώσεις, ιδίως για τις περιπτώσεις όπου το περιβάλλον θυσιάζεται στον βωμό του κέρδους.
Αυτή η προσέγγιση με βρίσκει απολύτως σύμφωνη, διότι είναι γνωστό ότι υπάρχει πολύ μεγάλη δυσαναλογία ανάμεσα στις ποινές που προβλέπονται για τα περιβαλλοντικά εγκλήματα και τις συνέπειες που έχουν αυτά τα εγκλήματα στο κοινωνικό σύνολο.
Ωστόσο, διαπιστώνουμε ότι η πρωτοβουλία της Δανίας δεν έχει εξετάσει ιδιαίτερα τις νομοθεσίες των κρατών μελών και, καθώς υπάρχουν σοβαρές αποκλίσεις, πιθανόν να υπάρξουν προβλήματα στην εφαρμογή της πρότασης.
Συμφωνώ, πάντως, με την αναφορά στην ευθύνη των νομικών προσώπων, καθώς εξ ορισμού και εκ φύσεως, η πλειοψηφία των περιβαλλοντικών εγκλημάτων διαπράττεται από εταιρείες και βιομηχανίες.
Βρίσκω, επίσης, απαραίτητη την αναφορά στις χώρες της Κεντρικής και Ανατολικής Ευρώπης, διότι πιστεύω ότι οποιαδήποτε πρόταση πρέπει να λαμβάνει υπόψη την προοπτική της διεύρυνσης.
Επιπλέον, θεωρώ ότι πρέπει να τονίσω την ανάγκη εκπαίδευσης και κατάρτισης του προσωπικού που θα είναι αρμόδιο για την έρευνα και τη δίωξη του περιβαλλοντικού εγκλήματος, την έμφαση που πρέπει να δοθεί στα προληπτικά μέτρα, την ανάγκη κύρωσης της Σύμβασης του Συμβουλίου της Ευρώπης του 1998 από όλα τα κράτη μέλη, γιατί μέχρι τώρα κανένα δεν την έχει κυρώσει.
Θα ήθελα ακόμη να τονίσω ότι τα κράτη μέλη θα πρέπει να δεσμευθούν για ουσιαστική συνεργασία σ' αυτό το τεράστιας σημασίας θέμα.
Κύριε Πρόεδρε, αγαπητοί κύριοι συνάδελφοι, αυτός ο τομέας είναι εξαιρετικά περίπλοκος, αλλά, ταυτόχρονα και εξαιρετικά σημαντικός.
Αποτελεί τη λογική συνέχεια της Συνθήκης του Αμστερνταμ και της Διάσκεψης Κορυφής του Συμβουλίου Υπουργών στο Τάμπερε.
Πρόκειται για έναν κλασικό τομέα όπου είναι απαραίτητη η συνεργασία.
Ωστόσο, αν δούμε το δανέζικο κείμενο, καθώς επίσης την έκθεση Di Lellos Finnolis και τη γνωμοδότηση της κ. Schφrling, οι οποίες είναι εξαιρετικές και οι δύο, τότε αντιλαμβανόμαστε ότι πρόκειται για κάτι ιδιαίτερα περίπλοκο.
Ο συντονισμός μεταξύ της Σύμβασης της ανατάσεως των χειρών, η οποία εξετάστηκε νωρίτερα εδώ στην Ολομέλεια και των κανονισμών σχετικά με το ξέπλυμα του βρώμικου χρήματος πρέπει να είναι καλός.
Δεν είμαι απολύτως βέβαιη ότι το εργαλείο αυτό είναι έτοιμο σε όλα τα σκέλη του, όμως χαίρομαι για το γεγονός ότι καταβάλλονται προσπάθειες να αποφευχθεί η αλληλοεπικάλυψη με το Ευρωπαϊκό Συμβούλιο.
Μπορούμε να διαπιστώσουμε ότι, βασικά, η δανέζικη πρωτοβουλία έχει τρία σκέλη, συν το αίτημα για επικύρωση της Σύμβασης του Ευρωπαϊκού Συμβουλίου.
Είναι σημαντικό να υπάρχουν κανονισμοί του ποινικού δικαίου για να επιτευχθεί η πρόληψη.
Προσωπικά, πιστεύω ότι οι κανονισμοί για τις κατασχέσεις είναι σημαντικότεροι από το αίτημα για αυστηρές ποινές και αυστηρά πρόστιμα.
Η εμπειρία αποδεικνύει ότι με τους αυστηρούς κανονισμούς όσον αφορά τις κατασχέσεις επιτυγχάνονται, ντε φάκτο, πολύ περισσότερα.
Υπάρχει το γνωστό ρητό ";το έγκλημα δεν πρέπει να αποδίδει";.
Πρέπει να έχουμε, επίσης, στενή συνεργασία, κάτι που επεσήμανε και η κ. Schφrling, σε ό,τι αφορά τους κανονισμούς περί περιβαλλοντικής ευθύνης τους οποίους θα επεξεργαστούμε και οι οποίοι αναφέρονται στο άρθρο 2 α.
Χαίρομαι που η κ. Schφrling αναφέρεται στη γνωμοδότησή της επίσης στο θέμα των συνθηκών διαβίωσης των ζώων, κάτι που δεν μου προκαλεί καθόλου έκπληξη.
Θεωρώ ότι εδώ στην Ολομέλεια πρέπει να δηλώσουμε με απόλυτη σαφήνεια ότι αυτό θα πρέπει να αποτελέσει ένα όργανο με τη χρήση του οποίου θα αντιμετωπίσουμε τις επονείδιστες μεταφορές ζώων.
Μας προκαλεί μεγάλη έκπληξη το γεγονός ότι, παραδείγματος χάρη., η Επιτροπή δεν έχει ενδιαφερθεί ούτε ήθελε να εφαρμόσει τους υπάρχοντες κανονισμούς.
Γιατί τηρεί η Επιτροπή τόσο παθητική στάση όταν το ζητούμενο είναι να είναι ο θεματοφύλακας της Συνθήκης για τις μεταφορές ζώων - πολύ περισσότερο παθητική από όσο είναι σε πολλούς άλλους τομείς;
Στις τροπολογίες 16 και 19 έχουν διατυπωθεί ενδιαφέροντα πράγματα τα οποία, απ' όσο γνωρίζω, δεν υπάρχουν στη νομοθεσία ποινικού δικαίου πολλών άλλων χωρών.
Είναι μια παραπλανητική τακτική από πλευράς των τοπικών ή εθνικών αρχών, ενώ παράλληλα έχουν και οι ίδιες με τη σειρά τους παραπλανηθεί.
Πιστεύω ότι πρόκειται για κάτι που πρέπει να μελετήσουμε στη συνέχεια.
Το αντιλαμβάνομαι σαφώς ως μια απεικόνιση των επίκαιρων θεμάτων σχετικά με το Baia Mare και της έρευνας που διεξάγεται τώρα εκεί σχετικά με το ποιος, πραγματικά, είναι υπεύθυνος.
Ποιος παραπλάνησε ποιον;
Πρόκειται για πολύ περίπλοκα, πολύ ενδιαφέροντα, πολύ σημαντικά θέματα.
Περαιτέρω, είμαι ικανοποιημένη από το γεγονός ότι γίνεται αναφορά στα πλοία και ότι υπάρχει επίσης η πρόθεση να εφαρμοστεί και εξωεδαφική εφαρμογή ορισμένων νόμων.
Ωστόσο, θα πρέπει να γνωρίζουμε ότι αν προσφύγουμε σε εξωεδαφική εφαρμογή, τότε πρέπει, όσον αφορά την καταπολέμηση των εγκλημάτων για τα οποία συζητάμε, να έχουμε επίσης μια κλίμακα σχετικά με το πόσο σοβαρό είναι το εκάστοτε έγκλημα.
Κύριε Πρόεδρε, νομίζω ότι η πλειοψηφία συμφωνεί πως οι υφιστάμενοι νόμοι είναι υπερβολικά πολύ επιεικείς και είναι σημαντικό να θεσπιστούν κάποια μέτρα που να εγγυώνται ότι είναι δυνατή η προσφυγή ενώπιον της ποινικής δικαιοσύνης.
Στην παρούσα κατάσταση δεν υπάρχει κανένα απολύτως κίνητρο ούτε ακόμα για τις εταιρείες να ξεκαθαρίσουν τη δράση τους, να αναλάβουν πρωτοβουλίες για να διασφαλίσουν ότι δεν είναι αμελείς.
Αυτό έχει άμεσο αντίκτυπο επίσης σε άλλες εταιρείες.
Σε ό,τι αφορά την ανάληψη νομικής δράσης, εναπόκειται στους ίδιους τους μεμονωμένους πολίτες να προσφύγουν ενώπιον της δικαιοσύνης, πράγμα που μπορεί να αποβεί εξαιρετικά δύσκολο και δαπανηρό.
Βέβαια, οι πολίτες μπορεί να έχουν ως αντιδίκους μεγάλες εταιρείες που έχουν στη διάθεσή τους πολύ μεγάλη ισχύ και πολλούς πόρους, γεγονός που σε πολλές περιπτώσεις καθιστά πάρα πολύ δύσκολη τη συνέχιση αυτών των υποθέσεων μέχρι τέλους και την εγγύηση ότι οι εταιρείες θα πληρώσουν το τίμημα.
Οι εταιρείες αυτές είναι ουσιαστικά εγκληματίες, που λόγω αμέλειας ή σκόπιμων ενεργειών καταστρέφουν το περιβάλλον, επηρεάζοντας την ανθρώπινη υγεία, επηρεάζοντας τη χλωρίδα και την πανίδα και προκαλώντας με πολλούς άλλους τρόπους μακροπρόθεσμες καταστροφές και όλα αυτά στο όνομα του κέρδους.
Για παράδειγμα οι εταιρείες χερσαίων και θαλασσίων μεταφορών σε πολλές περιπτώσεις δεν έχουν κανένα αίσθημα ευθύνης και είναι σημαντικό να θεσπισθούν ορισμένες κυρώσεις με τις οποίες θα διασφαλίζεται ότι θα υποχρεώνονται να ενεργούν υπεύθυνα.
Οι κυβερνήσεις θα πρέπει να παρέχουν μεγαλύτερη πληροφόρηση και να καθιστούν σαφή στο κοινό την έκταση και τις συνέπειες των περιβαλλοντικών εγκλημάτων, δεδομένου ότι πολλοί στην κοινωνία μας δεν τα γνωρίζουν.
Παραδείγματος χάρη, όσον αφορά το νερό, το έδαφος, την υγεία μας, τη χλωρίδα και την πανίδα και βεβαίως το κλίμα, είναι εξαιρετικά σημαντικό υπάρχει διαθέσιμη η σωστή ενημέρωση.
Επιπλέον, δεν είναι μόνο οι εταιρείες.
Συχνά οι εθνικές αρχές είναι αυτές που περιφρονούν τον νόμο και συμπεριφέρονται με έναν απολύτως αμελή τρόπο.
Δεν χρειάζεται να πάω μακρύτερα από την ίδια μου τη χώρα για να διαπιστώσω ότι σε πολλές περιπτώσεις οι τοπικές αρχές και τα λοιπά είναι στην πραγματικότητα οι ίδιες υπεύθυνες για την περιβαλλοντική καταστροφή.
Και, όταν χρειάζεται να εφαρμόσουν τον νόμο σε σχέση με εταιρείες που δραστηριοποιούνται στην περιφέρειά τους, είναι αμελείς και από αυτή την άποψη.
Φαίνεται ότι το κέρδος προηγείται των συμφερόντων του κόσμου και του περιβάλλοντος.
Αυτό δεν πρέπει να συνεχιστεί και οι αρχές που δεν καταφέρνουν να εφαρμόσουν τον νόμο θα πρέπει να θεωρηθούν υπεύθυνες για την περιβαλλοντική βλάβη που προκλήθηκε εξαιτίας αυτής τους της αδυναμίας.
Είτε γίνεται εκ προθέσεως είτε εξ αμελείας, τελικά δεν έχει και τόση σημασία γιατί η βλάβη έχει γίνει.
Σε πολλές περιπτώσεις οι εταιρείες χρησιμοποιούν το επιχείρημα της αμέλειας αντί να πουν ότι γίνεται σκόπιμα, αλλά στην πραγματικότητα η αμέλεια κατά κάποιο τρόπο είναι σκόπιμη.
Οι εταιρείες αυτές γνώριζαν τις συνέπειες και θα πρέπει να θεωρηθούν υπεύθυνες για το πλήρες και συνολικό κόστος της αποκατάστασης της βλάβης που προκάλεσαν όπου αυτό είναι δυνατό.
Το άλλο θέμα που θα ήθελα να επισημάνω είναι ότι υπάρχουν εταιρείες όπως η British Nuclear Fuels, που δεν έχουν καμία απολύτως αίσθηση κοινωνικής ευθύνης ή περιβαλλοντικής συνείδησης.
Για ένα πολύ, πολύ μεγάλο χρονικό διάστημα, ρυπαίνουν κατά μήκος των ακτών μας μολύνοντας τη θάλασσα της Ιρλανδίας και θέτοντας τους κατοίκους της Ιρλανδίας καθώς και των δυτικών ακτών του Ηνωμένου Βασιλείου σε σοβαρό κίνδυνο.
Αρκεί να δείτε τι είχε συμβεί στο Chernobyl το οποίο και πάλι ήταν εξαιτίας αμελούς συμπεριφοράς.
Πόσο καιρό θα χρειαστεί για να αποκατασταθεί;
Δεν είναι δυνατό να επιτρέπονται πλέον τέτοιες καταστάσεις σε έναν κόσμο όπου θα πρέπει να έχουμε απόλυτη συναίσθηση των περιβαλλοντικών προβλημάτων που προκαλούμε.
Διαθέτουμε την τεχνολογία, την τεχνογνωσία και τους πόρους για να εξασφαλίσουμε ότι τέτοια πράγματα δεν συμβαίνουν.
Το Erika είναι ένα ακόμη παράδειγμα αμέλειας.
Θα ήθελα επίσης να συμφωνήσω με την τελευταία ομιλήτρια η οποία μίλησε για μεταφορές ζώων.
Πρόκειται για σκόπιμη εκμετάλλευση και κακομεταχείριση των ζώων που θα πρέπει επίσης να ληφθεί υπόψη.
Σε διεθνές επίπεδο, στο παρελθόν, είδαμε να συμβαίνουν πολλές καταστροφές, όπως για παράδειγμα το Bhopal.
Οι περικοπές δαπανών και η καταστρατήγηση του κανονισμού προκάλεσαν τη μεγαλύτερη περιβαλλοντική καταστροφή της ιστορίας.
Η εταιρία αυτή ακόμη δεν έχει θεωρηθεί ουσιαστικά και νομικά υπεύθυνη.
Προσήχθη σε δικαστήριο στην Ινδία.
Ο επικεφαλής της εταιρείας θα έπρεπε να συλληφθεί και είχε εκδόθηκε ένταλμα για τη σύλληψή του.
Αυτός κατέφυγε στις Ηνωμένες Πολιτείες όπου αποφάσισε να μείνει και έκτοτε δεν έχει επιστρέψει για να αντιμετωπίσει τις συνέπειες των πράξεών του, ακόμη και παρά τα εντάλματα της Interpol.
Έπειτα τίθενται τα θέματα του τομέα της δασοκομίας και της αλιείας.
Θα πρέπει να ληφθούν υπόψη οι καταχρήσεις πολλών αλιευτικών δραστηριοτήτων, γιατί πρόκειται επίσης για ένα περιβαλλοντικό έγκλημα το οποίο έχει μακροπρόθεσμες συνέπειες.
Ήρθε η ώρα να έρθουμε όλοι αντιμέτωποι με τις ευθύνες μας γιατί δεν θα πρέπει να σκεφτούμε μόνο για τον εαυτό μας και το περιβάλλον μας αλλά και τις επερχόμενες γενιές.
Ο μόνος τρόπος για να το κάνουμε αυτό είναι να διασφαλίσουμε ότι η περιβαλλοντική καταστροφή θεωρείται ως ένα από τα σοβαρότερα εγκλήματα της κοινωνίας μας.
Αξιότιμε κύριε Πρόεδρε, είναι εύκολο να υποστηρίξω αυτήν την ανάλυση που προτείνεται στην έκθεση.
Οι επιπτώσεις των περιβαλλοντικών εγκλημάτων εκτείνονται στην επικράτεια πολλών χωρών.
Η εξαγωγή και εισαγωγή εγκλημάτων δεν γνωρίζει εξωτερικά σύνορα της Ένωσης.
Συχνά τα εγκλήματα διαπράττονται από νομικά πρόσωπα.
Συχνά τα εγκλήματα διαπράττονται στο πνεύμα της επιδίωξης κέρδους.
Ο δράστης αποκομίζει τα κέρδη, ενώ το εξωτερικό κόστος μένει να το καλύψουν άλλοι.
Το αναλύετε πολύ σωστά: το περιβάλλον πρέπει να ερμηνεύεται ευρύτερα, ως ανθρώπινη υγεία, ως βιοποικιλλότητα και ακόμη ως καλλιτεχνική και πολιτιστική κληρονομιά.
Είναι εύκολο να υποστηρίξουμε την πολιτική αυτή με την οποία βελτιώνουμε την καταπολέμηση των περιβαλλοντικών εγκλημάτων.
Τα εγκλήματα πρέπει να καταστούν οικονομικά ασύμφορα, δεν θα πρέπει να επισύρουν μόνον οικονομικές συνέπειες, και θα πρέπει να προλαμβάνονται εκ των προτέρων.
Η δημοσιότητα αποτελεί επίσης έναν τρόπο καταπολέμησης της περιβαλλοντικής εγκληματικότητας.
Γιατί δεν ξεκινάμε με τη δημοσιότητα, απαιτώντας δημοσίευση του γεγονότος ότι η κυβέρνηση του Βελγίου διοχετεύει ακάθαρτα υγρά απόβλητα στο ποτάμι της πόλης των Βρυξελλών;
Κύριε Πρόεδρε, εξ ονόματος των ιταλών ριζοσπαστών βουλευτών της Ομάδας Τεχνικού Συντονισμού των Ανεξαρτήτων Βουλευτών, θα ήθελα να πω ότι σίγουρα η έκθεση Di Lello συμβάλλει στη βελτίωση της πρωτοβουλίας της Δανίας, και γι' αυτό δίνουμε τα συγχαρητήριά μας στον εισηγητή.
Θεωρώ όμως σημαντικό, περισσότερο από το να επαναλαμβάνουμε τα όσα κρίναμε ήδη θετικά, να τονίσουμε επίσης και κάποιους περιορισμούς στην πρωτοβουλία της Δανίας, για να μπορέσουμε ακριβώς να παρέμβουμε καλύτερα στο μέλλον.
Η συνάδελφος Καραμάνου είπε ήδη κάτι σημαντικό: στην πραγματικότητα το Συμβούλιο δεν μας λέγει ποια είναι η σημερινή κατάσταση των νομοθεσιών των κρατών μελών.
Έτσι λοιπόν η δική μου αντίδραση, που μπορεί να οφείλεται και σε υπερβολική σύνεση, είναι η μεγάλη μου δυσπιστία προς αυτούς που μιλάνε για μεγαλύτερες ποινές και μεγαλύτερες κυρώσεις, χωρίς όμως να μας λένε ποιες είναι αυτές οι ποινές και αυτές οι κυρώσεις.
Πιστεύω ότι θα ήταν σοβαρό, από την πλευρά της Δανίας και του Συμβουλίου, να μας έδιναν και ένα πλαίσιο των κυρώσεων, ώστε να διαπιστώσουμε έπειτα ποια είναι στην πραγματικότητα τα σοβαρότερα κενά που πρέπει να καλύψουμε και οι σοβαρότεροι περιορισμοί όσον αφορά την κατάσταση στην Ευρώπη.
Η πτυχή των ποινικών κυρώσεων είναι σίγουρα μια σημαντική πτυχή, και το ευρωπαϊκό νομικό πλαίσιο χρειάζεται οπωσδήποτε συνοχή, δεν είναι όμως το μοναδικό πρόβλημα σε θέματα σεβασμού του περιβάλλοντος και περιβαλλοντικής καταστροφής: θα ήταν σημαντικό να παρέμβουμε με μια πιο συνολική ματιά στο θέμα.
Γνωρίζουμε, για παράδειγμα, ότι στην Ευρωπαϊκή Ένωση οι ρυπογόνες εκπομπές βρίσκονται σε μείωση, και αυτό για διαρθρωτικούς λόγους λειτουργίας και οικονομίας.
Σίγουρα, εκεί όπου διαπράττονται πραγματικά εγκλήματα, χρειάζεται να παρέμβουμε και μέσω του ποινικού πλαισίου, αλλά είναι σημαντικό να υπάρχει συνοχή του ποινικού πλαισίου με την υπόλοιπη νομοθεσία που το συνοδεύει, με τις διοικητικές κυρώσεις και τους μηχανισμούς ρύθμισης της οικονομίας ώστε να αποκτήσει, ακριβώς, συνοχή και το συνολικό πλαίσιο.
Συχνά, πράγματι, οι διοικητικές κυρώσεις, που αφορούν τις πραγματικές δαπάνες των επιχειρήσεων, είναι κυρώσεις που έχουν ένα προληπτικό χαρακτήρα πολύ ισχυρότερο από εκείνον που μπορεί να πετύχει η ποινική κύρωση: ο υπεύθυνος μιας επιχείρησης και μιας εταιρείας δύσκολα μπορεί να σκεφτεί τον κίνδυνο να συλληφθεί ή να περιπέσει σε ποινικές κυρώσεις όταν συμβαίνει μια τραγωδία, ενώ αντίθετα είναι καλύτερο να αναγκάζεται καθημερινά να αντιμετωπίζει τις μεγαλύτερες δαπάνες που επιφέρουν οι ρυπογόνες διαδικασίες.
Πέραν τούτου, εάν, όπως πολλοί συνάδελφοι δήλωσαν, η Σύμβαση του Συμβουλίου του Ευρώπης έχει μεγαλύτερη πληρότητα και συνοχή, ίσως θα έπρεπε στην περίπτωση αυτή να αναρωτηθούμε με ποιο τρόπο θα μπορούσε η Ευρωπαϊκή Ένωση να εξετάσει απευθείας τα κείμενα του Συμβουλίου της Ευρώπης ώστε να καταστήσει πιο ομοιόμορφη τη νομοθεσία, και όχι μόνο στο πλαίσιο της ίδιας της Ένωσης.
Ένα τελευταίο πράγμα που θα ήθελα να πω αφορά το λεπτό ζήτημα της σχέσης μεταξύ του κράτους και της μόλυνσης.
Εμείς μιλάμε για ιδιώτες και επιχειρήσεις, ενώ συχνά οι ίδιες οι δημόσιες επιχειρήσεις και το ίδιο το κράτος είναι συνυπεύθυνο σε σοβαρότατες περιβαλλοντικές καταστροφές.
Αυτό είναι ένα πρόβλημα που πρέπει να εξεταστεί, αλλά πιστεύω ότι η πρωτοβουλία της Δανίας και του Συμβουλίου δεν το κάνει με αρκετά άμεσο τρόπο.
Κλείνω ανανεώνοντας τα συγχαρητήριά μου προς τον εισηγητή κ. Di Lello.
Kύριε Πρόεδρε, σε όλες τις αποφάσεις και τους νόμους που συζητούνται σκόπιμο είναι να εξετάσουμε τι έχουμε ήδη ρυθμίσει και τι θέλουμε και μπορούμε να κάνουμε από εκεί και πέρα.
Στο Συμβούλιο της Ευρώπης, όπως ανέφεραν και οι προλαλήσαντες, συνήφθη συμφωνία το 1998 με στόχο την καταπολέμηση της διεθνούς περιβαλλοντικής εγκληματικότητας.
Τα περισσότερα κράτη μέλη, ωστόσο, δεν έχουν υπογράψει ούτε έχουν κυρώσει ακόμα τη "Σύμβαση του Συμβουλίου της Ευρώπης για την Προστασία του Περιβάλλοντος" .
Η πρόταση της Δανίας ζητά τη λήψη δραστικών μέτρων για την καταπολέμηση των εγκλημάτων κατά του περιβάλλοντος στην ΕΕ.
Ωστόσο, το Συμβούλιο Υπουργών έκανε δεκτό στην απόφαση πλαίσιο μόνο το σημείο περί της ποινικοποίησης και αγνόησε όλες τις άλλες ιδέες της Δανίας.
Έτσι εξαλείφθηκε η προστιθέμενη αξία αυτής της απόφασης πλαισίου, καθώς η έννοια της ποινικοποίησης περιλαμβάνεται ήδη στη συμφωνία του Συμβουλίου της Ευρώπης.
Μάλιστα, η απόφαση πλαίσιο αφορά λιγότερες χώρες από ό,τι η Σύμβαση του Συμβουλίου της Ευρώπης.
Είναι λοιπόν καλύτερο να υπογράψουν και να κυρώσουν τα κράτη μέλη τη Σύμβαση του Συμβουλίου της Ευρώπης.
Φυσικά, περιμένω να αναληφθούν δραστικότερες πρωτοβουλίες από την ΕΕ, όπως αυτές που περιλαμβάνει η δανική πρόταση.
Ερωτώ το Συμβούλιο εάν προτίθεται να αναλάβει τέτοιες πρωτοβουλίες.
Το Ευρωπαϊκό Κοινοβούλιο αντιμετωπίζει ωστόσο ένα πρόβλημα τη στιγμή αυτή: πρέπει να γνωμοδοτήσουμε επί της δανικής προτάσεως ή επί της τροποποιημένης προτάσεως του Συμβουλίου Υπουργών;
Καθώς διαθέτουμε μόνο τη δανική πρόταση, ας λάβουμε αυτή ως βάση αν και δεν ξέρω αν έχει πλέον νόημα κάτι τέτοιο, εφόσον διατηρήσει το Συμβούλιο την αποδυναμωμένη του πρόταση.
Γι' αυτό ζητώ να μην υιοθετηθεί ουδεμία απόφαση πλαίσιο από την Ένωση.
Σχετικά με την πρόταση της Δανίας, θα ήθελα καταρχήν να παρατηρήσω ότι η απόφαση πλαίσιο θα πρέπει να θεωρηθεί κυρίως ως συμπλήρωμα των εθνικών μέτρων καταπολέμησης της περιβαλλοντικής εγκληματικότητας.
Το συμπλήρωμα αυτό θα πρέπει να αποτελείται από ένα νομικό πλαίσιο για τη διεθνή προσέγγιση του προβλήματος, όπως το συντονισμό, την ανταλλαγή πληροφοριών, την καταγγελία των εγκλημάτων, την κεντρική καταχώρησή τους και τη δίωξη της διεθνούς περιβαλλοντικής εγκληματικότητας.
Για να υπάρχει σαφήνεια σχετικά με το τι εμπίπτει στην απόφαση πλαίσιο και τι όχι, είναι απαραίτητος ένας σωστός ορισμός της περιβαλλοντικής εγκληματικότητας.
Συμφωνώ καταρχήν με τη διατύπωση που προτείνει η Δανία, αν και διερωτώμαι εάν στον ορισμό θα πρέπει να προστεθούν και απειλούμενα είδη πανίδας και χλωρίδας.
Ακόμα και αν έχουμε ένα καλό ορισμό, είναι δύσκολη η εφαρμογή του στην πράξη.
Επρόκειτο περί περιβαλλοντικού εγκλήματος στην καταστροφή του Erika;
Και στη διαρροή κυανίου στη Ρουμανία;
Υπήρξαν σίγουρα ευρύτατες συνέπειες στο περιβάλλον, όμως πληρούνται τα άλλα κριτήρια;
Το σημαντικό είναι να αποδίδονται πάντοτε ευθύνες στους δράστες.
Ελπίζω η προβληματική αυτή να περιληφθεί στο ζήτημα της αστικής ευθύνης για το περιβάλλον στη Λευκή Βίβλο.
Πολλές από τις τροπολογίες της Επιτροπής Ελευθεριών και Δικαιωμάτων των Πολιτών αφορούν συντακτικές τροποποιήσεις που δεν είναι απαραίτητες στο σύνολό τους.
Προτιμώ να υποστηρίξουμε πλήρως τη δανική πρόταση προς το Συμβούλιο αντί να συζητούμε μικροτροποποιήσεις σε δευτερεύοντα σημεία.
Συμφωνώ και με συμπληρωματικές προτάσεις που έγιναν, όπως την ενημέρωση για τις συνέπειες των περιβαλλοντικών εγκλημάτων και για τις σχετικές δικαστικές αποφάσεις.
Κύριε Πρόεδρε, ενδιαφέρομαι να ακούσω τι έχει να πει η Ευρωπαϊκή Επιτροπή σχετικά.
Μήπως η Επίτροπος Schreyer θα μπορούσε να μας πληροφορήσει σχετικά με αυτή την εξόχως περίεργη κατάσταση στην οποία έχουμε περιέλθει.
Κύριε Πρόεδρε, συνήθως όταν η Ιρλανδή συνάδελφός μου κ. McKenna μιλάει στο Σώμα διαφωνούμε, όμως σε ένα θέμα όπως αυτό αυτά που μας ενώνουν είναι πολύ περισσότερα από αυτά που μας χωρίζουν.
Βεβαίως και συμφωνώ ότι οι μεγαλύτερες περιβαλλοντικές καταστροφές συμβαίνουν ως συνέπεια είτε της ανευθυνότητας είτε των ενεργειών όσων κινούνται από το κίνητρο να βγάλουν κέρδος, ασχέτως από τις συνέπειες.
Δυστυχώς τέτοιες καταστροφές επηρεάζουν πολλές χώρες ταυτόχρονα.
Γνωρίζουμε όμως πάρα πολύ καλά ότι οι μείζονες περιβαλλοντικές καταστροφές δεν σέβονται τα διεθνή σύνορα.
Πολύ πρόσφατα ζήσαμε τα προβλήματα που προκλήθηκαν από τη μόλυνση του Δούναβη με κυάνιο από ορυχεία της Ρουμανίας, τις συνέπειες από το ναυάγιο του δεξαμενόπλοιου Erika ανοικτά των ακτών της Γαλλίας στον Ατλαντικό και, από την σκοπιά της Ιρλανδίας τα συνεχιζόμενα προβλήματα που προκαλεί το Sellafield.
Και βέβαια στο όχι και τόσο μακρινό παρελθόν είναι το Chernobyl, η θύμηση του οποίου μας στοιχειώνει ακόμα και σήμερα.
Συμβάντα όπως αυτό θα εξακολουθήσουν να συμβαίνουν, εκτός εάν θεσπίσουμε την αρχή "ο ρυπαίνων πληρώνει" με όλη τη σημασία των λέξεων.
Οι πολυεθνικές εταιρείες θα αλλάξουν συμπεριφορά μόνο όταν υποχρεωθούν να πληρώσουν μεγάλα πρόστιμα για τα παραπτώματά τους.
Θα συνεχίσουν να προκαλούν βλάβες στο περιβάλλον όσο οι απολαβές τους ξεπερνούν κατά πολύ την ποινή.
Η στάση τους βασίζεται απλούστατα στην πεποίθηση ότι η εφαρμογή περιοριστικής περιβαλλοντικής προστασίας είτε βλάπτει τις επιχειρηματικές τους δραστηριότητες είτε αυξάνει σημαντικά τα χρηματοδοτικά τους γενικά έξοδα.
Επιπλέον, οποιοδήποτε μικρό πρόστιμο υποχρεωθούν να πληρώσουν είναι τόσο ασήμαντο, ώστε ωχριά σε σύγκριση με τα τεράστια κέρδη που έχουν οι ίδιοι.
Για αυτό τον λόγο, χαιρετίζω αυτή την πρωτοβουλία η οποία αναγνωρίζει τον διεθνή χαρακτήρα των περιβαλλοντικών καταστροφών.
Αναγνωρίζει την ανάγκη για σημαντικές κυρώσεις.
Ιδιαίτερα η ανακήρυξη περιβαλλοντικής καταστροφής σε εγκληματική πράξη θα αποτελέσει μια σαφή προειδοποίηση σε όσους είναι υπεύθυνοι για αυτήν.
Εάν οι προτάσεις της Δανίας εφαρμοστούν, όσοι ρίχνουν μη ασφαλή σκάφη στις θάλασσές μας θα το σκέφτονται καλύτερα.
Αλλοι, όπως για παράδειγμα η διοίκηση του Sellafield, οι οποίοι εκ προθέσεως αποκρύπτουν πληροφορίες και εμπλέκονται σε παράνομες δραστηριότητες, θα κριθούν υπόλογοι των πράξεών τους.
Επίσης οι γενικοί διευθυντές και οι μάνατζερ των πολυεθνικών εταιρειών, οι οποίοι λαμβάνουν τις σημαντικές αποφάσεις επιδεικνύοντας ανάλγητη αδιαφορία για τις συνέπειες, θα βρεθούν αντιμέτωποι με την προοπτική όχι μόνο να δουν τις επιχειρήσεις τους σε μερικές περιπτώσεις να κλείνουν εξαιτίας των τσουχτερών προστίμων και της κατάσχεσης των περιουσιακών τους στοιχείων και ούτω καθεξής, αλλά ενδεχομένως και οι ίδιοι να φυλακιστούν.
Πιστεύω ότι αυτή είναι η κατεύθυνση προς την οποία πρέπει να κινηθούμε θα ήθελα όμως να επισημάνω ένα επιπλέον θέμα.
Οι προτάσεις και οι δράσεις σε αυτό τον τομέα δεν θα πρέπει να περιοριστούν μόνο στην επικράτεια της Ευρωπαϊκής Ένωσης.
Έχουμε ευθύνη να διασφαλίσουμε ότι οι πολυεθνικές εταιρείες δεν θα μπορούν να μεταφέρουν τις καταστροφές και τη συμπεριφορά τους στον αναπτυσσόμενο κόσμο εξαιτίας των περιορισμών που τους επιβάλουμε εντός της Ευρωπαϊκής Ένωσης.
Θα πρέπει επίσης να επιβάλλουμε προδιαγραφές στις ευρωπαϊκές εταιρείες που δραστηριοποιούνται στον αναπτυσσόμενο κόσμο και να ζητήσουμε διεθνή συνεργασία προκειμένου να εφαρμόσουμε σκληρές προδιαγραφές και κυρώσεις σε παγκόσμια βάση.
Κύριε Πρόεδρε, θέλω καταρχάς να συγχαρώ την κυβέρνηση της Δανίας που πήρε την πρωτοβουλία να προτείνει την απόφαση πλαίσιο του Συμβουλίου που συζητούμε τώρα και που φιλοδοξεί να μας εφοδιάσει με πιο αποτελεσματικά μέσα, προκειμένου να καταπολεμήσουμε τα σοβαρά εγκλήματα κατά του περιβάλλοντος.
Τα συγχαρητήριά μας απευθύνονται επίσης στον εισηγητή, τον κ. Di Lello Finuoli, που καθ' όλη τη διαδικασία αυτής της πρωτοβουλίας ενήργησε με μεγάλη σωφροσύνη και σταθερότητα βάσει των αρχών και των αξιών που ασπαζόμαστε, αλλά και με σύνεση και ευελιξία, γεγονός που τον οδήγησε να αποδεχθεί πολυάριθμες τροπολογίες που επέφεραν πολλές συμβολές.
Με αυτό, φθάσαμε σε μια τελική πρόταση που τη θεωρούμε λογική και ταυτόχρονα φιλόδοξη.
Χαιρόμαστε που με αυτή την απόφαση πλαίσιο η Ευρωπαϊκή Ένωση στηρίζει τη σύμβαση για την προστασία του περιβάλλοντος βάσει του ποινικού δικαίου, που ενέκρινε το Συμβούλιο της Ευρώπης το 1998 και που για την ώρα δεν έχει φθάσει τον απαραίτητο αριθμό επικυρώσεων προκειμένου να τεθεί σε ισχύ.
Στην Ένωση εννέα μόνο κράτη μέλη την υπέγραψαν, ούτε ένα όμως δεν την έχει επικυρώσει μέχρι αυτή την ημερομηνία, κάτι που δεν παύει να είναι αρκετά σκανδαλώδες.
Η σύντροφος και συμπατριώτισσά μου Carmen Cerdeira συνέβαλε με ιδέες και τροπολογίες, που τώρα συμπεριλαμβάνονται στο κείμενο που θα ψηφίσουμε.
Σημειώνω το γεγονός ότι συμφωνώ με αυτό, θέλω δε να επισημάνω τέσσερις πτυχές, όπου μου φαίνεται ότι κατορθώσαμε να βελτιώσουμε την αρχική πρόταση στην κοινοβουλευτική διαδικασία.
Η πρώτη είναι πως εδώ αναγνωρίζεται ότι μια χώρα θα μπορεί να ενεργεί κατά των παραβατών όταν το περιβαλλοντικό έγκλημα διεπράχθη εντός της επικρατείας της, αλλά και όταν έχει διαπραχθεί σε άλλη χώρα, εφόσον οι συνέπειές της πλήττουν την πρώτη χώρα.
Η δεύτερη πτυχή αφορά το ότι η ίδια η δυνατότητα δράσης διευρύνεται και θα καλύπτει όχι μόνο τα εγκλήματα που γίνονται, αλλά και τις απόπειρες που για τον ένα ή τον άλλο λόγο δεν είχαν συνέπειες, αλλά που θα μπορούσαν να έχουν.
Ένα τρίτο δεδομένο είναι ότι εφαρμόζεται στα νομικά πρόσωπα, ως ιθύνοντες, καθώς αυτά είναι πολύ περισσότερο από τα φυσικά πρόσωπα εκείνα τα οποία διαπράττουν τη συντριπτική πλειοψηφία των σοβαρών περιβαλλοντικών εγκλημάτων.
Το τέταρτο στοιχείο που θέλω να επισημάνω είναι ότι οι οικονομικές και άλλου τύπου κυρώσεις που επιβάλλονται για τέτοιου είδους εγκλήματα πρέπει να είναι πάντα σε έκταση πολύ μεγαλύτερες από τα οφέλη που αντλήσουν οι δράστες από τέτοιες συμπεριφορές.
Θα δώσουμε κατ' αυτόν τον τρόπο ένα τέλος σε μια πραγματικότητα που οδηγεί σε πολλές περιπτώσεις να είναι για αυτούς όχι μόνο πιο φθηνό, αλλά απλώς αποδοτικό να διαπράττουν ένα έγκλημα.
Έχουμε ενώπιόν μας ένα καλό έγγραφο, και ευελπιστούμε οι συνέπειές του να είναι αποτελεσματικές.
Και προς αυτή την κατεύθυνση είναι που πρέπει να δεσμευτούμε.
Κύριε Πρόεδρε, καταρχάς προσυπογράφω και εγώ στα συγχαρητήρια για το έργο που επιτέλεσε ο εισηγητής, ο κ. Di Lello Finuoli.
Δέχομαι με ικανοποίηση αυτή την πρωτοβουλία της κυβέρνησης της Δανίας, που βασίζεται στη νέα διαδικασία που θεσπίζεται στη Συνθήκη του Αμστερνταμ, προκειμένου να αντιμετωπιστεί ένα θέμα όπως αυτό της διασφάλισης μιας καλύτερης και μεγαλύτερης προστασίας του περιβάλλοντος σε επίπεδο Ευρωπαϊκής Ένωσης, προστασία που προφανώς δεν πρέπει να γνωρίζει σύνορα εντός της Ένωσης.
Η συνάδελφός μου κ. Thors έλαβε ήδη θετική στάση, τόσο σε ό,τι αφορά την έκθεση, όσο και τις τροπολογίες που υποβλήθηκαν από τις αντίστοιχες επιτροπές, για αυτό και θα επικεντρωθώ σε τρία σημεία.
Προσωπικά για κάποιο διάστημα ανέλαβα να επιχειρήσω να πείσω την Επιτροπή να αντιμετωπίσει με τον δέοντα τρόπο τα ευρωπαϊκά δάση και είδα τις δυσκολίες που υπήρχαν, με δεδομένη την ποικιλία στην αντιμετώπιση που απαιτεί ένα ζήτημα με πολύ σαφή περιβαλλοντική διάσταση.
Η πρώτη δυσκολία που διαπιστώνω, προκειμένου να εφαρμοστεί πραγματικά αυτή η πρόταση, είναι η τυποποίηση των περιβαλλοντικών εγκλημάτων, λαμβάνοντας υπόψη την ποικιλία του ίδιου του χώρου της Ένωσης.
Το δεύτερο θέμα είναι εκείνο της ανάγκης να εξεταστεί η διεθνής διάσταση του εγκλήματος.
Διαπιστώσαμε τη δυσκολία α εντοπίσουμε τους τελικούς υπευθύνους πολλών μειζόνων πληγμάτων κατά του περιβάλλοντος, όμως επιπλέον το διακύβευμα των νομικών ευθυνών των φορέων που τελικά μπορούν να θεωρηθούν υπεύθυνοι καθιστά πραγματικά πολύ δύσκολη μια ουσιαστική ποινική αντιμετώπιση αυτών των πληγμάτων.
Νομίζω ότι αυτή θα είναι μια πολύ σημαντική αποστολή για την Επιτροπή.
Πρέπει να μην επιτρέψουμε να υπάρξει αποποίηση των ποινικών ευθυνών.
Τρίτον, κύριε Πρόεδρε, θέλω μόνο να πω ότι είναι ανάγκη να κοινοτικοποιήσουμε τον τομέα εσωτερικών υποθέσεων και δικαιοσύνης στην Ευρωπαϊκή Ένωση, κάτι που καταδεικνύεται με αυτή την πρόταση.
Κύριε Πρόεδρε, εμείς, της Συνομοσπονδιακής Ομάδας της Ευρωπαϊκής Ενωτικής Αριστεράς, καλωσορίζουμε αυτήν την πρωτοβουλία της Δανίας σχετικά με τις ποινικές συνέπειες των εγκλημάτων κατά του περιβάλλοντος.
Είναι προφανές ότι πολλά κράτη μέλη έχουν πρόβλημα να επιβάλουν αποτελεσματικές ποινές ενάντια σε αυτήν τη μορφή εγκληματικότητας.
Στη χώρα μου, τη Σουηδία, γίνονται σήμερα αρκετές καταγγελίες που αφορούν τα εγκλήματα κατά του περιβάλλοντος.
Ωστόσο, το ποσοστό των καταγγελιών που οδηγούν κατόπιν σε καταδικαστικές αποφάσεις είναι αξιοσημείωτα μικρό.
Αν δούμε τις συνέπειες αυτών των αποφάσεων, τότε το συμπέρασμα είναι ότι, σε πολλές περιπτώσεις, είναι πολύ ασήμαντες.
Δεν πιστεύω ότι αυτό είναι κάτι μοναδικό για τη Σουηδία.
Αυτά τα προβλήματα υπάρχουν, σίγουρα, σε πολλά κράτη μέλη και οφείλονται σε πολλά και διαφορετικά πράγματα.
Ένα μπορεί να είναι η έλλειψη γνώσεων και η έλλειψη πόρων για τη διεξαγωγή ερευνών σχετικά με τα εγκλήματα κατά του περιβάλλοντος του συστήματος της δικαιοσύνης.Παράλληλα, αυτό που επίσης συμβαίνει είναι ότι εξακολουθεί να επικρατεί η απηρχαιωμένη αντίληψη ότι τα εγκλήματα κατά του περιβάλλοντος δεν είναι τόσο σοβαρά όσο άλλα εγκλήματα και ότι οι περιβαλλοντικοί νόμοι δεν είναι εξίσου δεσμευτικοί με άλλους νόμους.
Αν συμβαίνει αυτό, τότε, φυσικά, είναι εντελώς απαράδεκτο.
Συχνά, πρόκειται για μεγάλα οικονομικά συμφέροντα.
Σήμερα, συμφέρει να διαπράττει κανείς έγκλημα κατά του περιβάλλοντος, αφού ο κίνδυνος τιμωρίας είναι τόσο μικρός.
Ίσως, το πλέον αξιοσημείωτο σε αυτήν την περίπτωση είναι, ίσως, το γεγονός ότι τόσο λίγες χώρες μπορούν να κινήσουν νομικές διαδικασίες εναντίον προσώπων νομικού δικαίου και να θέσουν επιχειρήσεις ενώπιον της δικαιοσύνης.
Η αλλαγή αυτής της κατάστασης είναι, ίσως, η σημαντικότερη αλλαγή που μπορεί να γίνει.
Φυσικά, αυτό αποτελεί, πρωτίστως, ευθύνη των κρατών μελών και η συνεργασία σε αυτόν τον τομέα θα πρέπει να είναι διακρατική.
Φυσικά, ο συντονισμός ο οποίος λαμβάνει χώρα με αυτήν την πρωτοβουλία είναι, επίσης, αναγκαίος.
Θέλω να δώσω έμφαση, πέραν του γεγονότος ότι ο συντονισμός ενισχύει το έργο των κρατών μελών, άλλα τρία κίνητρα επίσης.
Το πρώτο είναι ότι πολλά εγκλήματα κατά του περιβάλλοντος έχουν διεθνείς επιπτώσεις, κάτι που πολλοί υπογράμμισανκατά τη διάρκεια της συζήτησης.
Το δεύτερο είναι ότι αν υλοποιηθεί αυτή η δανέζικη πρωτοβουλία, τότε θα διευκολυνθεί η πανευρωπαϊκή συνεργασία στον τομέα του περιβάλλοντος στο Ευρωπαϊκό Συμβούλιο, καθώς τότε μπορεί, ίσως, να ικανοποιηθεί αυτή η Συνθήκη.
Το τρίτο είναι ότι όλοι γνωρίζουμε ότι το περιβαλλοντικό δίκαιο είναι ένας τομέας του κοινοτικού δικαίου ο οποίος τηρείται κατά τον χείριστο τρόπο.
Μια τέτοια πρωτοβουλία θα μπορούσε να οδηγήσει στο να τηρείται με μεγαλύτερη συνέπεια το κοινοτικό δίκαιο στον τομέα του περιβάλλοντος κάτι που, πραγματικά, χρειάζεται αν δούμε πώς τηρούνται ορισμένες οδηγίες.
Κύριε Πρόεδρε, αξιότιμοι κυρίες και κύριοι, ας σώσουμε τον πλανήτη!
Είναι μια αποστολή που πρέπει να εκπληρώσουμε.
Η βιωσιμότητα είναι πολύ σημαντική έννοια, ειδικά σε εποχές σαν κι αυτήν.
Πρέπει να προσπαθήσουμε να αποτελέσουμε υπόδειγμα, επειδή το περιβάλλον συνιστά πολύ σημαντικό κριτήριο για τις γενιές που θα ακολουθήσουν.
Θέλω όμως να επανέλθω ειδικά στην τροπολογία 3 που αφορά την πρόθεση αποκόμισης κέρδους.
Και αυτή είναι κάτι εντελώς φυσικό και εύλογο.
Οι επιχειρήσεις ή τα κράτη που παρουσιάζουν μεγάλα ελλείμματα ή που παρουσιάζουν χρέη, δεν μπορούν να καταβάλουν στους εργαζομένους και στους υπαλλήλους την επιθυμητή αμοιβή.
Είμαστε υπέρ της υψηλής αμοιβής και γι' αυτό είναι αναγκαίο να υπάρχουν κέρδη.
Τέλος, είμαι κι εγώ υπέρ των ΜΜΕ.
Πρόκειται για 18 εκατομμύρια επιχειρήσεις στην Ευρωπαϊκή Ένωση, από τις οποίες εξαρτώνται άμεσα θέσεις εργασίας.
Εάν υπάρχουν αντί για κέρδη διαρκείς απώλειες, απειλείται η ύπαρξη της ίδιας της επιχείρησης και κυρίως των θέσεων εργασίας.
Θέλω τώρα να αναφερθώ στην τροπολογία 8 και να υπογραμμίσω ότι φυσικά το ποινικό δίκαιο δεν είναι ίδιο με το δίκαιο που αφορά την άσκηση επαγγέλματος.
Στο σημείο αυτό θα ήθελα να έχουμε τουλάχιστον μια γνωμοδότηση της Επιτροπής Νομικών Θεμάτων και Εσωτερικής Αγοράς, επειδή τα συγκεκριμένα ζητήματα είναι πρωταρχικής σημασίας και κατά τη γνώμη μου δεν είναι δυνατόν να εξαντληθούν μόνο με την εξέτασή τους από την Επιτροπή Περιβάλλοντος.
Θέλω επίσης να πω καθαρά ότι η υποχρέωση των επιχειρηματιών να είναι εξοικειωμένοι με τις περιβαλλοντικές επιπτώσεις των δραστηριοτήτων τους πρέπει να ερμηνευτεί ως εξής: ότι αυτό πρέπει φυσικά να αφορά τις διατάξεις στο πλαίσιο του όγκου των εκδιδομένων αδειών του παραρτήματος.
Φυσικά, οι διατάξεις πρέπει να είναι γνωστές στην εκάστοτε επιχείρηση, προκειμένου να μπορεί πραγματικά να τις τηρήσει.
Για την τροπολογία 19 θέλω να πω ότι φυσικά δεν μπορεί να εννοεί παρά μόνο την εμπρόθετη παραπλάνηση και για την τροπολογία 20 ότι φυσικά αναφέρεται μόνο στο οικονομικό όφελος.
Για την τροπολογία 25 θέλω να πω ότι μέχρι σήμερα ουσιαστικά από τον ασφαλιστικό κλάδο δεν μπορεί να υπολογιστεί και να συναφθεί ασφάλεια για καθαρά οικολογικής φύσης βλάβες.
Στο συγκεκριμένο σημείο μάς χρειάζεται ένας ορισμός που θα ξεκαθαρίσει τι ακριβώς εννοούμε με αυτό.
Πιστεύω όμως ότι η παρούσα πρόταση είναι σε γενικές γραμμές πολύ εύλογη, ειδικά αν σκεφτούμε τη διεύρυνση με τα κράτη της Κεντρικής και Ανατολικής Ευρώπης.
Αν δημιουργήσουμε τώρα εδώ ένα νομικό πλαίσιο για το μέλλον, τούτο θα μπορούσε να ωφελήσει πολύ τον οικολογικό τρόπο σκέψης.
Είμαι όμως επίσης της γνώμης ότι οι ποινικές κυρώσεις πρέπει να ισχύουν κυρίως όταν υπάρχει πρόθεση ή επανειλημμένη σοβαρή αμέλεια.
Η απειλή της φυλάκισης είναι πραγματικά μια προσέγγιση που απειλεί την ίδια την ύπαρξη!
Δεν θα ήθελα να στείλω στη φυλακή έναν εργάτη επειδή δεν έκλεισε από σοβαρή αμέλεια κάποια φορά έναν αγωγό και να απειλήσω έτσι την ίδια του την υπόσταση.
Για τον λόγο αυτόν θα πρότεινα να εφαρμόσουμε με πολύ μεγάλη προσοχή τα συγκεκριμένα κριτήρια, διότι στον συγκεκριμένο τομέα υπάρχει φυσικά αυξημένη ευαισθησία.
Κατά τ' άλλα, πρέπει να σκεφτούμε πολύ διεξοδικά πώς μπορούμε να βελτιστοποιήσουμε στη συγκεκριμένη περίπτωση την άριστη πρακτική.
Η άριστη πρακτική και την αξιολόγηση βάσει κριτηρίων, καθώς και η προσφορά κινήτρων συνιστούν μια σημαντική βάση, ιδίως για την προστασία του περιβάλλοντος.
Ειδικά η Ευρωπαϊκή Ένωση έχει καταστήσει εδώ φανερό ότι μπορούν να γίνουν πάρα πολλά με πολλές ενισχύσεις, με την έρευνα και την ανάπτυξη, καθώς και με την παροχή συμβουλών.
Φυσικά όμως είναι αναγκαίες και η εκπαίδευση και η πιστοποίηση.
Μιλήσαμε άλλωστε ήδη αυτήν την εβδομάδα για το EMAS (πρόγραμμα υποστήριξης της ενεργειακής διαχείρισης).
Αν ακολουθήσουμε αυτόν τον θετικό δρόμο παροχής κινήτρων, θα προστατεύσουμε πραγματικά τον πλανήτη μας.
Κύριε Πρόεδρε, μιλώντας εκ μέρους της Ομάδας του Κόμματος των Ευρωπαίων Σοσιαλιστών σχετικά με αυτή την πρωτοβουλία της Δανίας για την έκδοση μιας οδηγίας πλαίσιο για την καταπολέμηση του σοβαρού εγκλήματος κατά του περιβάλλοντος, πρέπει να πω ότι υποστηρίζω την αρχή αυτής της πρωτοβουλίας.
Το περιβαλλοντικό έγκλημα, είτε πρόκειται για το παράνομο εμπόριο ειδών χλωρίδας και πανίδας που απειλούνται με εξαφάνιση ή προϊόντων τους, είτε πρόκειται για την παράνομη εξαγωγή και η απόρριψη τοξικών αποβλήτων σε άλλες χώρες, εντός ή εκτός της Ευρωπαϊκής Ένωσης, αποτελεί ένα αυξανόμενο και ολοένα και περισσότερο διασυνοριακό πρόβλημα.
Όσοι εμπλέκονται σε αυτά τα εγκλήματα κατά την αναζήτηση του κέρδους κρύβονται ανάμεσα στα κενά της ευρωπαϊκής νομοθεσίας.
Αυτό δεν μπορεί να συνεχιστεί.
Είναι σημαντικό να θεσπίσουμε μια νομοθεσία για να προστατευθούμε από τα σοβαρά περιβαλλοντικά εγκλήματα πριν προχωρήσουμε στην περαιτέρω διεύρυνση της Ευρωπαϊκής Ένωσης.
Προς το παρόν, το μόνο που έχουμε για να καταπολεμήσουμε αυτά τα εγκλήματα είναι ασήμαντα χρηματικά πρόστιμα.
Πρέπει να επιβάλουμε ποινές φυλάκισης και σημαντικά χρηματικά πρόστιμα, καθώς επίσης να επιβάλουμε αποζημιώσεις όταν οι υπεύθυνοι κρίνονται ένοχοι για περιβαλλοντικά εγκλήματα.
Πρέπει να αναγνωρίζουμε ως ενόχους όχι τα θύματα που οδηγούν τα γεμάτα με τοξικά απόβλητα φορτηγά ή που πουλούν τα προϊόντα που απειλούν τα είδη, αλλά εκείνους που λαμβάνουν τις αποφάσεις και που προμηθεύουν τα αγαθά, τους μεγάλους άνδρες και τις γυναίκες αντί για τους μικρούς.
Βέβαια, ως συνήθως, ο διάολος κρύβεται στις λεπτομέρειες, όπως λέμε στην πατρίδα μου.
Η πρόταση της Δανίας ζητά την εναρμόνιση του ποινικού δικαίου, αυξημένη ευρωπαϊκή συνεργασία, ένα μητρώο ικανοτήτων και τεχνογνωσίας και τη συμμετοχή της Ευρωπόλ.
Ωστόσο, υπάρχουν ορισμένες δυσκολίες ως προς την επίλυση όλων αυτών των προβλημάτων με τρόπο που να ικανοποιεί τα 15 κράτη μέλη της Ένωσης.
Όλα μπορούν να λυθούν, όμως κάποια θέματα θα πρέπει να περιμένουν.
Ενδεχομένως είναι πολύ νωρίς σε αυτό το στάδιο, για παράδειγμα, να διευρυνθούν οι αρμοδιότητες της Ευρωπόλ χωρίς να υπερφορτώνεται το έργο αυτού του σημαντικού οργανισμού.
Η πρόταση αυτή πάσχει από τα ίδια προβλήματα που αντιμετωπίζουμε πάρα πολύ συχνά στην Ευρωπαϊκή Ένωση.
Χωρίς αυξημένους πόρους, οι δυνατότητες της Ευρωπόλ είναι περιορισμένες.
Εντούτοις συγχαίρω τον κ. Di Lello Finuoli για την έκθεσή του.
Κύριε Πρόεδρε, εχθές συζητήσαμε και υπερψηφίσαμε μια έκθεση της Επιτροπής Αναφορών.
Η εν λόγω επιτροπή παρέλαβε φέτος χίλιες καταγγελίες πολιτών.
Από αυτές τις χίλιες καταγγελίες, το 40% αναφέρονται στην παραβίαση του κοινοτικού δικαίου σε θέματα περιβάλλοντος.
Βλέποντας αυτές τις καταγγελίες, εκτιμούμε την αναγκαιότητα της πρότασης που εξετάζουμε, πρόταση του Συμβουλίου κατόπιν αιτήματος του Βασιλείου της Δανίας, καθώς και της έγκρισης αυτής της έκθεσης του κ. Di Lello Finuoli και της κ. Schφrling, της Επιτροπής Περιβάλλοντος.
Σε εκείνη την έκθεση περιλαμβάνονται κατά τη γνώμη μου τρεις σημαντικές πτυχές.
Καταρχάς, το αίτημα όχι μόνο να υπογραφεί η Σύμβαση για το Περιβάλλον του Συμβουλίου της Ευρώπης, αλλά και να επικυρωθεί.
Κανένα κράτος δεν έχει επικυρώσει μέχρι σήμερα την εν λόγω σύμβαση, και δεν αντιφάσκει με το να εγκρίνουμε εδώ αυτή την έκθεση.
Περιλαμβάνεται ορθότατα στην έκθεση ο ορισμός των παραμέτρων που είναι χρήσιμες προκειμένου να οριστεί το έγκλημα: Η κατ' επανάληψη συμπεριφορά παραβίασης του κοινοτικού δικαίου, η σοβαρότητα της ζημίας και ενίοτε το πρόταγμα των οικονομικών οφελών έναντι οποιουδήποτε άλλου μελήματος.
Εμείς θεωρούμε ότι συχνά υπάρχει σαφής προμελέτη.
Βεβαίως υπάρχει, κύριε Πρόεδρε, υπάρχει μάλιστα σε μερικά περιβαλλοντικά εγκλήματα που φαινομενικά είναι ατυχήματα.
Προσωπικά ενθυμούμαι καλά το θέμα της Doρana στην Ισπανία ή το θέμα του Δούναβη.
Ήταν σαφές ότι μια λέμβος με τέτοια ποσότητα επικίνδυνων προϊόντων, κοντά σε ένα φυσικό πάρκο όπως αυτό της Doρana, μπορούσε να προκαλέσει ατύχημα οποιαδήποτε στιγμή.
Δεύτερον, κύριε Πρόεδρε, θεωρώ απαραίτητες τις κυρώσεις.
Και δεν διατηρώ καμία αμφιβολία.
Υπάρχουν εδώ άλλοι συνάδελφοι που αμφισβήτησαν την ανάγκη των κυρώσεων.
Εγώ όχι, και μάλιστα θεωρώ ότι η αρχή "ο ρυπαίνων πληρώνει" είναι μια ατελής αρχή.
Ενίοτε, υπάρχουν αυτοί που προτιμούν να ρυπαίνουν και να πληρώνουν ένα μικρό τίμημα, τίμημα πολύ μικρότερο από τα οφέλη που αποκομίζουν διαπράττοντας το έγκλημα.
Κατά συνέπεια, οι κυρώσεις είναι απαραίτητες, πρέπει να έχουν αποτρεπτικό χαρακτήρα και πρέπει να είναι ανάλογες ως προς τη ζημία που επιφέρεται στην ποιότητα ζωής των πολιτών.
Τρίτο, πρέπει να αποκαταστήσουμε το φυσικό περιβάλλον.
Κύριε Πρόεδρε, δεν είναι τυχαίο ότι στην περίπτωση της Doρana τα δημόσια μέσα είναι εκείνα που επιχειρούν την αποκατάσταση της περιοχής, ενώ η επιχείρηση που προξένησε τη μεγάλη ζημία συνέβαλε ελάχιστα μόνο.
Για αυτό είναι απαραίτητη η αποκατάσταση του πληγέντος χώρου.
Καθώς και η ευθύνη των νομικών προσώπων.
Μόνο στο Ηνωμένο Βασίλειο, στη Φιλανδία και στη Δανία υφίστανται κανόνες που επιτρέπουν την επίκληση της ευθύνης των νομικών προσώπων.
Και για να ολοκληρώσω, κύριε Πρόεδρε, θέλω να αναφερθώ στη συνεργασία μεταξύ των κρατών, που είναι απαραίτητη.
Τα μέλη της Επιτροπής Αναφορών έχουμε επίγνωση της τρομερής απογοήτευσης εκείνων των πολιτών που μπαίνουν στον κόπο να καταγγείλουν τα περιβαλλοντικά εγκλήματα, και που διαπιστώνουν ότι δεν είμαστε ικανοί στην Ευρώπη να τους συνδράμουμε, προκειμένου να βελτιωθεί το φυσικό περιβάλλον όπου ζουν και να αποτρέψουμε τα εν λόγω εγκλήματα.
Αξιότιμε κύριε Πρόεδρε, αξιότιμη κυρία Επίτροπε, αξιότιμοι συνάδελφοι, ευχαριστώ τη Δανία γι' αυτήν την καλή πρωτοβουλία, ευχαριστώ επίσης τον εισηγητή για την καλή δουλειά του.
Πράγματι έτσι είναι, όταν οι κυρώσεις είναι μικρές, το περιβαλλοντικό έγκλημα καθίσταται οικονομικά συμφέρον.
Όμως πρέπει να υπενθυμίσω ότι αυτός ο κλάδος εγκληματικότητας αφορά επίσης ανθρώπους, ανθρώπους σε χώρους εργασίας και έξω από αυτούς.
Η απόφαση πλαίσιο θα απέτρεπε την αποδοτικότητα ενός τέτοιου εγκλήματος.
Ωστόσο, κατά τη γνώμη μου, το μέγα πρόβλημα είναι οι μεγάλες πολυεθνικές εταιρίες, και στον τομέα αυτό χρειαζόμαστε μάλιστα τη συνεργασία των αρχών, και τη χρειαζόμαστε επίσης προκειμένου αυτοί οι κανονισμοί να τεθούν σε ισχύ πριν από τη διεύρυνση.
Τα σοβαρότερα περιβαλλοντικά εγκλήματα έχουν διαπραχθεί από εταιρίες, και για ορισμένες από αυτές κάτι τέτοιο αποτελεί μέρος της επιχειρηματικής δράσης τους.
Κάποιες είναι κατ' επανάληψη ένοχες για τέτοια εγκλήματα.
Ακριβώς αυτή η επαναλαμβανόμενη και εκ προθέσεως εγκληματική δραστηριότητα στον τομέα του περιβάλλοντος πρέπει να αποτελέσει το θέμα στο οποίο πρέπει να εγκύψουμε.
Ελπίζω μάλιστα η Επιτροπή να καταρτίσει δημόσιο κατάλογο γι' αυτού του είδους τις εταιρείες, διότι έχουν μετατρέψει το έγκλημα σε μέρος της επιχειρηματικής τους δράσης.
Κατ' αυτόν τον τρόπο, οι καταναλωτές και οι άνθρωποι θα μπορέσουν να ασκήσουν επιρροή στην κατάσταση αυτή μέσω της κοινής γνώμης.
Προέρχομαι από μια χώρα όπου μπορεί να ασκηθεί ποινική δίωξη σε νομικά πρόσωπα, και αυτό έφερε αποτέλεσμα και είχε την έννοια της πρόληψης στη χώρα μας.
Είναι σαφές ότι ένας διευθυντής επιχείρησης θα αντιμετωπίζει το περιβάλλον με μεγαλύτερη σοβαρότητα, όπου είναι δυνατό, όταν ενδέχεται να καταλήξει στη φυλακή, όταν ενδέχεται να αναγκαστεί να αποκοπεί από το περιβάλλον αυτό, το οποίο καταχράστηκε με εγκληματικό τρόπο.
Έτσι λοιπόν νομίζω ότι όταν τεθούν σε ισχύ αυτές οι νομικές συνέπειες, τότε θα έχουμε κάνει βήματα προόδου τόσο στην Ένωση όσο και αλλού.
Κύριε Πρόεδρε, συμφωνώ και εγώ, όπως όλοι οι άλλοι, στην απόδοση επαίνων στην κυβέρνηση της Δανίας η οποία ανέλαβε αυτήν την πρωτοβουλία.
Αυτό αποδεικνύει ότι όσον αφορά τα περιβαλλοντικά, ακριβώς, θέματα το Συμβούλιο μπορεί να έχει μια επιθετική και προοδευτική στάση.
Οι σκόπιμες και συνειδητά μη ορθές ενέργειες σε θέματα περιβάλλοντος από πλευράς επιχειρήσεων και μεμονωμένων ατόμων θέτουν, όπως γνωρίζουμε, σε κίνδυνο όχι μόνο τη φύση, αλλά και ανθρώπινες ζωές.
Είμαι πεπεισμένη ότι αν στην πατρίδα μου, τη Σουηδία, αναφέρει κανείς τη λέξη Teckomatorp, τότε όλοι γνωρίζουν, ή εν πάση περιπτώσει οι περισσότεροι, περί τίνος πρόκειται, ακόμη κι αν αφορά ένα έγκλημα κατά του περιβάλλοντος που έλαβε χώρα πριν από 20 και περισσότερα χρόνια.
Ήταν μια επιχείρηση η οποία δεν μπορούσε να αντέξει το οικονομικό κόστος της επεξεργασίας των δηλητηριωδών αποβλήτων της και, αντ' αυτού, επέλεξε να τα θάψει στο έδαφος και να θέσει έτσι σε κίνδυνο μια ολόκληρη περιοχή.
Η εταιρεία Teckomatorp δεν αποτελεί, δυστυχώς, το μοναδικό συμβάν αυτού του είδους· πολλοί εκπρόσωποι του Κοινοβουλίου έχουν καταθέσει εδώ μαρτυρίες για άλλα γεγονότα τα οποία έχουν συμβεί από τότε, και ας μη λησμονούμε την κατάσταση - μάλλον συνθήκες ";Αγριας Δύσης"; - που επικρατεί στις θάλασσές μας.
Φυσικά, πρέπει να αντιμετωπίζουμε τα εγκλήματα κατά του περιβάλλοντος ως αξιόποινες πράξεις με την ίδια σοβαρότητα που αντιμετωπίζουμε όλες τις άλλες εγκληματικές ενέργειες.
Γι' αυτόν, λοιπόν, τον λόγο είναι αναγκαίο να υπάρχει ενιαίος ορισμός όσον αφορά την έννοια "έγκλημα κατά του περιβάλλοντος";.
Είμαι σύμφωνη με την αρμόδια της Επιτροπής Περιβάλλοντος, Δημόσιας Υγείας και Προστασίας των Καταναλωτών, κυρία Schφrling, ότι για να τεθεί φραγμός στα εγκλήματα κατά του περιβάλλοντος είναι αναγκαίο να υπάρχει, επίσης, αποτελεσματική νομοθεσία, όσον αφορά την απόδοση ευθυνών σε σχέση με το περιβάλλον.
Η λήψη προληπτικών μέτρων αποτελεί τον καλύτερο φραγμό ενάντια στην διάπραξη περισσότερων εγκληματικών ενεργειών κατά του περιβάλλοντός μας.
Για να μπορούμε να διερευνούμε με τον καλύτερο και αποτελεσματικότερο τρόπο τις υποψίες που αφορούν την τέλεση εγκληματικών ενεργειών κατά του περιβάλλοντος, απαιτείται επίσης να έχουν, τόσο η αστυνομία όσο και οι εισαγγελείς, ειδικές γνώσεις.
Ειδάλλως, υπάρχει κίνδυνος να μη διερευνηθούν εξονυχιστικά αυτά τα εγκλήματα.
Αν δεν αποκαλυφθούν γρήγορα αυτά τα εγκλήματα, τότε μπορεί να συνεχίσουν να προκαλούν προβλήματα, ή, σε γενικές γραμμές, να μην αντιμετωπιστούν καθόλου.
Αυτά τα τελευταία δευτερόλεπτα που μου απομένουν θέλω να απευθυνθώ ευθέως στην Επιτροπή, κάνοντας την ίδια έκκληση που, μεταξύ άλλων, έκαναν οι κυρίες Thors και McKenna, σχετικά με τις καθημερινές μεταφορές ζώων στην Ένωση που αποτελούν, ίσως, το πλέον ορατό έγκλημα κατά του περιβάλλοντος ενώπιον του οποίου βρισκόμαστε σήμερα.
Θα επιθυμούσα να ληφθεί αυτό σοβαρά υπόψη από πλευράς της Επιτρόπου και να μεριμνούσε ώστε να γίνει κάτι γι' αυτήν την κατάσταση που επικρατεί.
Πιστεύω, πραγματικά, ότι όσον αφορά το να κάνουμε κάτι για τη φρίκη αυτών των μεταφορών ζώων, έχουμε τη στήριξη όλων των πολιτών της Ένωσης.
Κύριε Πρόεδρε, αξιότιμοι βουλευτές, σχετικά με την τελευταία σας έκκληση μπορώ να πω ότι δέχομαι πολύ ευχαρίστως μια έκκληση με τέτοια κατεύθυνση.
Η πρωτοβουλία του Βασιλείου της Δανίας για μια απόφαση πλαίσιο του Συμβουλίου αποτελείται βασικά κατά την άποψη της Επιτροπής από δύο μέρη.
Στόχος του πρώτου είναι να επιτευχθεί να επισύρουν σε ολόκληρη την επικράτεια της Ένωσης όλες οι εμπρόθετες και σοβαρές παραβιάσεις του περιβαλλοντικού δικαίου δραστικές ποινές που θα λειτουργούν ως εκφοβισμός.
Παρουσιάζει έναν κατάλογο των ελαχίστων αξιοποίνων πράξεων.
Το μέρος αυτό, που σε γενικές γραμμές αντιστοιχεί στις διατάξεις μιας συμφωνίας που είχε ψηφιστεί τον Νοέμβριο του 1998 από το Συμβούλιο της Ευρώπης, αποτελεί το κύριο μέλημα της πρωτοβουλίας.
Δυστυχώς, όπως επανειλημμένα τονίστηκε κι εδώ, η συμφωνία αυτή δεν έχει μέχρι σήμερα επικυρωθεί από κανένα κράτος μέλος και ως εκ τούτου κατανοώ την πρωτοβουλία που ανέλαβε η Δανία προκειμένου το θέμα αυτό να τεθεί τώρα εκ νέου στο πλαίσιο των κοινοτικών αρμοδιοτήτων.
Αντίθετα, το δεύτερο μέρος περιέχει ρυθμίσεις με στόχο τη βελτίωση της συνεργασίας και της ανταλλαγής πληροφοριών μεταξύ των διωκτικών αρχών και των δικαστηρίων των κρατών μελών.
Πολλά συνηγορούν στο να πραγματευθούμε παρόμοια ζητήματα νομικής συνδρομής και βελτίωσης της συνεργασίας στον δικαστικό τομέα στο πλαίσιο μιας ευρύτερης προσέγγισης που δεν θα περιορίζεται μόνο στο περιβαλλοντικό δίκαιο.
Για τον λόγο αυτόν, μια ομάδα εργασίας του Συμβουλίου ασχολείται αυτόν τον καιρό μόνο με το πρώτο μέρος της πρωτοβουλίας - ένας ομιλητής αναφέρθηκε ήδη σε αυτό - δηλαδή με το ουσιαστικό ποινικό δίκαιο.
Η βελτίωση της συνεργασίας σε ποινικά ζητήματα αποτελεί ήδη αντικείμενο αρκετών πρωτοβουλιών και προτάσεων που δεν περιορίζονται στο περιβαλλοντικό ποινικό δίκαιο.
Η επέκταση της αμοιβαίας νομικής συνδρομής, της ανταλλαγής πληροφοριών και της κάθε είδους συνεργασίας μεταξύ των δικαστηρίων και των εισαγγελέων των κρατών μελών συνιστά βασικό μέλημα της Συνθήκης του Αμστερνταμ και γενικό καθήκον της Κοινότητας προκειμένου να δημιουργηθεί ένας γνήσιος χώρος ασφαλείας, ελευθερίας και δικαιοσύνης.
Αυτό που χρειαζόμαστε εδώ είναι πολύ σαφείς, εύληπτες και εύκολες στην εφαρμογή ρυθμίσεις, στις οποίες θα μπορεί να καταφεύγει γρήγορα οποιοσδήποτε εφαρμόζει το δίκαιο.
Για να επιτευχθεί ο στόχος αυτός και να αντιμετωπιστεί ο κατακερματισμός στον τομέα του δικαίου, πρέπει κατά την άποψη της Επιτροπής οι κανόνες της νομικής συνδρομής να έχουν κατά το δυνατόν καθολικό κύρος.
Ειδικές διατάξεις όπως π.χ. διατάξεις περιβαλλοντικού δικαίου πρέπει να εκδίδονται μόνο σε εξαιρετικές περιπτώσεις και όταν είναι αναγκαίο.
Αλλωστε, με αυτό το πνεύμα δημιουργήθηκε το 1998 με κοινοτική δράση το Ευρωπαϊκό Δικαστικό Δίκτυο, που άρχισε τις εργασίες του και αναπτύσσει πολλαπλές δραστηριότητες για τη διευκόλυνση της νομικής συνδρομής και της ανταλλαγής πληροφοριών.
Φυσικά, η Επιτροπή θεωρεί ότι πρέπει να επεκταθεί περισσότερο.
Παράλληλα με την υφιστάμενη συμφωνία διεθνούς δικαίου για τη νομική συνδρομή και την αμοιβαία αναγνώριση αποφάσεων προβλέπονται στον συγκεκριμένο τομέα και άλλες δράσεις της Κοινότητας.
Η Επιτροπή επιδοκιμάζει πολύ το πρώτο μέρος της πρωτοβουλίας της Δανίας.
Διότι το περιβάλλον δεν προστατεύεται μέχρι σήμερα καθόλου σε όλα τα κράτη μέλη με διατάξεις ποινικού δικαίου ως νομικό αγαθό.
Ορισμένα κράτη έχουν περιλάβει στο ποινικό τους δίκαιο ειδικά εγκλήματα κατά του περιβάλλοντος, άλλα όμως όχι.
Επομένως, δεν είναι απόλυτο ότι μια σοβαρή παραβίαση της περιβαλλοντικής νομοθεσίας θα τιμωρείται σε κάθε κράτος μέλος.
Κάτι τέτοιο φυσικά συνιστά κυριολεκτικά κίνητρο για διασυνοριακά εγκλήματα κατά του περιβάλλοντος.
Ασφαλώς, το γενικό μας έλλειμμα εκτέλεσης των ποινών στον τομέα της προστασίας του περιβάλλοντος δεν μπορεί να αρθεί μόνο με ποινικά μέτρα, κι εδώ όμως η απόφαση πλαίσιο θα έδινε σίγουρα νέα ώθηση.
Στην Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων και στην Επιτροπή Περιβάλλοντος, Δημόσιας Υγείας και Προστασίας των Καταναλωτών θίχθηκε ήδη το θέμα εάν το υφιστάμενο κοινοτικό δίκαιο του πρώτου πυλώνα περιλαμβάνει ήδη αρκετές υποχρεώσεις για τα κράτη μέλη.
Ως προς αυτό πρέπει να πούμε ότι ναι μεν τα μέσα του πρώτου πυλώνα συχνά προβλέπουν κυρώσεις, που όμως δεν είναι υποχρεωτικά ποινικού χαρακτήρα.
Στο πλαίσιο του πρώτου πυλώνα, παραμένει κατ' αρχήν υπόθεση των κρατών μελών το αν θα θεωρήσουν αρκετές τις διοικητικές κυρώσεις ή αν θα καταφύγουν στο αυστηρότερο ποινικό δίκαιο.
Παραπέμπω σε ένα σημείο που από τη σκοπιά της Επιτροπής φαίνεται να είναι ακόμη προβληματικό και αναφέρθηκε κι εδώ αρκετές φορές κατά τη συζήτηση, συγκεκριμένα στο ζήτημα της δυνατότητας επιβολής ποινών σε νομικά πρόσωπα.
Η πρωτοβουλία της Δανίας προβλέπει ότι τα νομικά πρόσωπα θα πρέπει να θεωρούνται ποινικώς υπεύθυνα για σοβαρά εγκλήματα κατά του περιβάλλοντος.
Κατά την άποψη της Επιτροπής όμως πρέπει να ληφθούν υπ' όψιν οι σημερινές νομοθεσίες ορισμένων κρατών μελών και να αποκλεισθεί γενικά η επιβολή ποινών σε νομικά πρόσωπα.
Οι παρόμοιες διατάξεις του κοινοτικού δικαίου προβλέπουν απλώς ότι επιβάλλονται κυρώσεις κατά νομικών προσώπων, οι οποίες όμως ασφαλώς μπορούν να είναι διοικητικές και - πράγμα που αναφέρθηκε επανειλημμένα και δικαίως - ότι η υλική ζημία που προκλήθηκε θα τιμωρείται τότε με οικονομικού χαρακτήρα κυρώσεις.
Και αυτό συμπεριλαμβάνεται εκεί.
Σχετικά με τον προβληματισμό για τις οικονομικές κυρώσεις θέλω επίσης να υπογραμμίσω και πάλι τη σημασία της Πράσινης Βίβλου που εξέδωσε η Επιτροπή πριν λίγους μήνες για την περιβαλλοντική ευθύνη, όπου το ζητούμενο είναι να περιληφθούν επιτέλους και οι ζημίες που έχουν προκληθεί στο περιβάλλον.
Καλό θα ήταν προκειμένου να μπορέσει να υλοποιηθεί η πρωτοβουλία να προχωρήσουμε και σε αυτήν την περίπτωση ως εξής: να μιλάμε για ευθύνη νομικών προσώπων χωρίς να χρησιμοποιήσουμε τον όρο "ποινική" .
Φυσικά όμως είναι αυτονόητο ότι ανεξάρτητα από αυτό πρέπει τα άτομα που ευθύνονται για σοβαρά εγκλήματα κατά του περιβάλλοντος να υπόκεινται στους ποινικούς νόμους.
Αλλωστε, ως προς αυτό υπήρξε απόλυτη ομοφωνία σε αυτήν την πολύ ενδιαφέρουσα συζήτηση.
Τελειώνοντας επιτρέψτε μου να πω εξ ονόματος της Επιτροπής το εξής: Δυστυχώς είμαστε αναγκασμένοι να κινούμε διαρκώς διαδικασίες κατά των κρατών μελών για παραβίαση των Συνθηκών στον τομέα του περιβαλλοντικού δικαίου και μεγάλος αριθμός τέτοιων διαδικασιών εκκρεμεί ειδικά στον συγκεκριμένο τομέα.
Δυστυχώς, εξαιτίας αυτού δημιουργείται γενικά η εικόνα ότι πολλά κράτη μέλη δεν παίρνουν σε τελευταία ανάλυση και τόσο σοβαρά τον τομέα της προστασίας του περιβάλλοντος και του περιβαλλοντικού δικαίου.
Σε αυτό το πλαίσιο η πρωτοβουλία της Δανίας είναι κατά την άποψη της Επιτροπής πολύ αξιοπρόσεκτη και σημαντική.
Ευχαριστώ πολύ, κυρία Schreyer.
Η συζήτηση έληξε.
Προχωρούμε στην ψηφοφορία.
(Το Σώμα εγκρίνει το ψήφισμα νομοθετικού περιεχομένου) Αιτιολογήσεις ψήφου
Verts/ALE).
(NL) Κύριε Πρόεδρε, κυρία Επίτροπε, αγαπητοί συνάδελφοι, εγκρίναμε με ενθουσιασμό αυτή την έκθεση διότι θεωρούμε ότι τα εγκλήματα κατά του περιβάλλοντος έχουν υποτιμηθεί, οι επιπτώσεις τους αγνοούνται συχνά και δύσκολα μπορούν να καταλογισθούν ευθύνες στους δράστες.
Το σκάνδαλο με τις διοξίνες στο Βέλγιο άρχισε με την παράνομη έκχυση δηλητηριωδών πετρελαϊκών αποβλήτων, τα οποία προέρχονταν από μετασχηματιστές και κατέληξαν στις ζωοτροφές.
Τα εγκλήματα κατά του περιβάλλοντος συχνά δεν καταγγέλλονται ποτέ ή καταγγέλλονται πολύ αργά.
Συχνά κάποιοι γραφειοκράτες στα Υπουργεία Περιβάλλοντος υποβάλλουν κάποιες μηνύσεις, οι οποίες απλώς αρχειοθετούνται από τη δικαιοσύνη.
Αναμφισβήτητα η συνεργασία στο επίπεδο της δίωξης είναι ελλειμματική στην Ευρώπη.
Αυτό ακριβώς μας έδειξε και η παρούσα έκθεση.
Διαπιστώνουμε ότι η Ευρωπόλ δεν έχει ακόμα καν δυνατότητα επέμβασης.
Βλέπουμε ότι τα περισσότερα κράτη μέλη ούτε καν προτίθενται να κυρώσουν τη σύμβαση του 1998 του Συμβουλίου της Ευρώπης.
Σε πάρα πολλά κράτη τα εγκλήματα κατά του περιβάλλοντος δεν τιμωρούνται αρκούντως αυστηρά.
Εάν επιθυμούμε πραγματικά την αποτελεσματική πρόληψη και καταπολέμηση των περιβαλλοντικών εγκλημάτων στην Ευρώπη, τα κράτη μέλη οφείλουν να αναλάβουν δράση με συνέπεια και να διαθέσουν τα κατάλληλα μέσα προκειμένου να επιτευχθούν οι επιδιωκόμενοι στόχοι.
Κύριε Πρόεδρε, αυτή τη φορά θα μιλήσω όχι μόνο ως εκπρόσωπος του Κόμματος των Συνταξιούχων αλλά και ως πρώην ναυτικός, γιατί και οι δύο κανονισμοί τους οποίους συζητήσαμε σήμερα το πρωί έχουν σχέση με τη θάλασσα: ο πρώτος με τις θαλάσσιες μεταφορές μικρών αποστάσεων, ο άλλος με το περιβάλλον, και η θάλασσα είναι συχνά θύμα των εγκλημάτων κατά του περιβάλλοντος.
Σήμερα το πρωί, μια συνταξιούχος μου τηλεφώνησε από τη Λιγυρία και μου είπε: "Έχει πολλή ζέστη.
Ήθελα να κάνω ένα μπάνιο αλλά αναγκάστηκα να βγω αμέσως γιατί η θάλασσα ήταν πολύ βρώμικη και γεμάτη πίσσα.
Τι κάνεις, λοιπόν, για μας τους Λίγυρες, τους Γενοβέζους που μπορεί να έχουμε θάλασσα αλλά είναι μολυσμένη;"
"Μην ανησυχείς" - της απάντησα - "σήμερα είναι Παρασκευή 7 Ιουλίου.
Συνήθως συζητάμε για τα ψάρια αλλά αυτή τη φορά θα συζητήσουμε για τη θάλασσα."
Έτσι λοιπόν, όπως ψήφισα υπέρ του κανονισμού, έτσι ώστε να υπάρχουν λιμάνια για τις θαλάσσιες μεταφορές μικρών αποστάσεων - και εύχομαι αυτό να γίνει στη Γένοβα, στην Ιμπέρια, στη Σαβόνα, στην Τουλόν και στη Μασσαλία - έτσι ψήφισα και υπέρ του κανονισμού για την καθαρότητα των θαλάσσιων υδάτων, που είναι τόσο σημαντικά και για τους συνταξιούχους και για όσους ζουν κοντά στη θάλασσα.
Κύριε Πρόεδρε, ήρθα στο Κοινοβούλιο για να καταψηφίσω αυτή την έκθεση ως ένδειξη διαμαρτυρίας για τα παραπλανητικά και ανακριβή σχόλια της κ. McKenna σχετικά με τη διαχείριση του εργοστασίου επανεπεξεργασίας πυρηνικών στο Sellafield του Ηνωμένου Βασιλείου.
Βλέπω ότι η ίδια η κ. McKenna τόσο πολύ ενδιαφέρεται για αυτό το ζήτημα ώστε δεν μπήκε στον κόπο να παραβρεθεί στη ψηφοφορία.
Ελπίζω μόνο ότι η υπόλοιπη συζήτηση και η έκθεση θα είναι περισσότερο ακριβείς από την κ. McKenna.
Έγκριση των συνοπτικών πρακτικών της προηγούμενης συνεδρίασης
Προχωρούμε στην έγκριση των συνοπτικών πρακτικών της χθεσινής συνεδρίασης.
Υπάρχουν παρατηρήσεις;
Κύριε Πρόεδρε, χθες, υπέβαλα γραπτώς μια αιτιολόγηση ψήφου όσον αφορά την εμπορία ανθρώπων, κάτι που δεν αναφέρεται στα συνοπτικά πρακτικά.
Θα γίνει η δέουσα διόρθωση, κυρία Laguiller.
Κύριε Πρόεδρε, πρόκειται απλώς για μια διόρθωση στα πλήρη πρακτικά της Τετάρτης.
Μόλις τώρα έλαβα γνώση και διαπίστωσα το εξής: κατά την παρέμβασή μου σχετικά με την έκθεση Radwan για την ετήσια έκθεση της Ευρωπαϊκής Κεντρικής Τράπεζας με είχαν διακόψει αρκετές φορές με χειροκροτήματα και παρεμβάσεις, ιδίως όταν μετά τις ομιλίες διαφόρων παλαιοκομμουνιστών της ΛΔΓ είχα χαρακτηρίσει χονδροειδείς κουταμάρες τις συνταγές που παρουσίασαν για άλλη μια φορά εδώ εκείνοι που κατέστρεψαν ένα ολόκληρο κράτος, καθώς και όταν είχα επισημάνει πόσο σημαντική είναι η ανεξαρτησία της ΕΚΤ ενόψει των 9 από 12 ροζ-κοκκινο-πράσινων κυβερνήσεων της ευρωχώρας.
Από όλα αυτά, τίποτα δεν έχει περιληφθεί στα πλήρη πρακτικά.
Επίσης, δεν βλέπω να υπάρχει εκεί και η δήλωσή μου ότι θα ήταν καλύτερο για την ισχύ του ευρώ αν οι ψηφοφόροι έστελναν σπίτι τους τις υπερβολικά πολλές κοκκινοπράσινες κυβερνήσεις αντί να επιβάλλονται κυρώσεις κατά της Αυστρίας, οι οποίες συνιστούν απόπειρα χειραγώγησης ενός εκλογικού αποτελέσματος που έφερε στην εξουσία μια δύναμη που προσπαθεί τώρα να δημιουργήσει γκρίζες αγορές μετά από τριάντα χρόνια σοσιαλιστικής τσιγκουνιάς.
(Ο Πρόεδρος αφαιρεί τον λόγο από την ομιλήτρια.)
Κυρία Lulling, εγκρίνουμε τα συνοπτικά πρακτικά.
Η Προεδρία σημείωσε τη διόρθωσή σας στα πλήρη πρακτικά, και ο ενθουσιασμός του Σώματος για τα λόγια σας θα αποτυπωθεί ανάλογα στα συνοπτικά πρακτικά.
(Εγκρίνονται τα συνοπτικά πρακτικά)
Διακoπή της συvσδoυ
- Κηρύσσω τη διακοπή της συνόδου του Ευρωπαϊκού Κοινοβουλίου.
(Η συνεδρίαση λήγει στις 10.40)