# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Κύριε Πρόεδρε, θέλω να αποδοκιμάσω και να καταγγείλω δημόσια την προχειρότητα της διαδικασίας, η οποία δεν γνωρίζω εάν έχει αποφασιστεί από τη Διάσκεψη των Προέδρων, των Προέδρων του Συμβουλίου και της Επιτροπής ή την Προεδρία του Κοινοβουλίου, για την αντιμετώπιση ενός θέματος υψίστης σημασίας και σπουδαιότητας όπως το θέμα της τρομοκρατίας στο ισπανικό κράτος.
Ίσως θεωρηθεί ιδιαίτερα εναρμονισμένο με τους κανόνες, ωστόσο ασφαλώς δεν θεωρείται ούτε ηθικό ούτε αποδεκτό από δημοκρατικής άποψης η αντιμετώπιση του εν λόγω θέματος να μην επιτελείται μέσω διαδικασίας με την οποία να παρέχεται η δυνατότητα πολιτικής συζήτησης επί συγκεκριμένης πρότασης ψηφίσματος, στην οποία να είναι δυνατή η εισήγηση τροπολογιών από όλες τις ενδιαφερόμενες κοινοβουλευτικές Ομάδες.
Σύμφωνα με την υιοθετηθείσα διαδικασία, - κατά τη δική μου άποψη - μια έγγραφη διακήρυξη που εισάγεται από πέντε ισπανούς ευρωβουλευτές - και έχουν κάθε δικαίωμα να το κάνουν - μετατρέπεται σε επίσημη θέση του Σώματος, ωστόσο θα αποτελεί θέση που θα έχει θεσπισθεί καθαρά από την πίσω πόρτα, σχεδόν με μυστικότητα και με δόλο, αποφεύγοντας τον κίνδυνο άλλες ομάδες και βουλευτές να έχουν τη δυνατότητα να υποβάλουν τροπολογίες ή απόψεις με σκοπό να επιτύχουν ευρεία συναίνεση επί του κειμένου.
Πιστέψτε με, κύριε πρόεδρε, εκπρόσωποι του Συμβουλίου και της Επιτροπής, εάν τολμώ να σας αναφέρω ότι το τρέχον θέμα αποτελεί μείζονα πολιτική αδεξιότητα, ότι κάτι σημαντικό όπως είναι η θέση του Κοινοβουλίου σε ότι αφορά την τρομοκρατία δεν θα έχει την ευρεία αποδοχή όλων, εφόσον θα υπάρχουν ορισμένοι οι οποίοι, παρόλο που αποδοκιμάζουν και καταδικάζουν την τρομοκρατία με δριμύτητα ...
(Ο Πρόεδρος διακόπτει τον ομιλητή)
Λυπάμαι πολύ συνάδελφε Ortuondo.
Ακούσαμε ότι διαφωνείτε.
Όμως, αυτό αποφασίστηκε από το όργανο του Κοινοβουλίου.
Το σημειώνουμε.
Πρόκειται στην ουσία για τα πρακτικά και ο προηγούμενος συνάδελφος δεν αναφέρθηκε σε αυτά.
Ποιος θέλει να αναφερθεί στα χθεσινά πρακτικά;
Κύριε Πρόεδρε, θα ήθελα να αναφερθώ σε ένα σοβαρό πρόβλημα που αφορά το Ευρωπαϊκό Σχολείο Ι των Βρυξελλών.
Από τα τέλη Ιουνίου, χιλιάδες παιδιά και έφηβοι, οι γονείς των οποίων είναι κυρίως υπάλληλοι των ευρωπαϊκών οργάνων, δεν έχουν τη δυνατότητα να παρακολουθήσουν τα σχολικά μαθήματα.
Το νέο σχολικό έτος δεν έχει ακόμη αρχίσει.
Αρχικά, η έναρξή του είχε ανακοινωθεί για τις 7 Σεπτεμβρίου.
Ωστόσο, λίγες ημέρες νωρίτερα αναβλήθηκε για σήμερα αλλά και πάλι οι γονείς πληροφορήθηκαν ότι το σχολικό έτος δεν μπορούσε να αρχίσει, διότι δεν έχουν ολοκληρωθεί σημαντικά οικοδομικά έργα.
Οι εργασίες ανακατασκευής σε αυτό το σχολείο διαρκούν χρόνια.
Τα προβλήματα που σχετίζονται με τον αμίαντο είναι επίσης γνωστά.
Εν τούτοις, δεν έχουν προβλεφθεί εναλλακτικές αίθουσες διδασκαλίας για τα παιδιά αυτά.
Παρακαλώ την Πρόεδρο του Κοινοβουλίου μας να μεριμνήσει, από κοινού με την Επιτροπή, ώστε τα προβλήματα αυτά να μην επιλυθούν εις βάρος των παιδιών μόνο.
Τα σχολικά μαθήματα είναι υποχρεωτικά και τα παιδιά δεν έχουν τη δυνατότητα να εκπληρώσουν τη σχολική τους υποχρέωση.
Αυτό είναι απίστευτο!
Κυρία Schleicher, θα ήταν ιδιαίτερα τραγικό να υπάρξουν παιδιά που αδυνατούν να συμμετάσχουν στην εκπαίδευση.
Το σημειώνω και θα το διαβιβάσω, όπως ζητάτε, στο Προεδρείο και στα άλλα αρμόδια 'Όργανα του Κοινοβουλίου.
Θα δούμε τι μπορούμε να κάνουμε για το θέμα αυτό.
Τρομοκρατία στην Ισπανία
Η ημερήσια διάταξη προβλέπει στη συνέχεια τις δηλώσεις του Συμβουλίου και της Επιτροπής για την τρομοκρατία στην Ισπανία.
Η συζήτηση αυτή διεξάγεται εξ ονόματος του Συμβουλίου και της Επιτροπής.
Μου ανακοινώθηκε ότι ο Υπουργός Paul, που θα μιλήσει εξ ονόματος του Συμβουλίου, βρίσκεται ακόμα στο δρόμο και ότι ελπίζει να φθάσει σε λίγα λεπτά.
Έρχεται με το τραίνο από το Παρίσι και επειδή η συνεδρίαση άρχισε νωρίτερα, δεν μπορούσε να είναι εδώ αυτή τη στιγμή.
Νομίζω όμως ότι ο Επίτροπος Vitorino είναι διατεθειμένος να προβεί στη δήλωσή του τώρα και ο Υπουργός θα φθάσει μετά από λίγο.
Εάν αυτό αληθεύει, θα ήθελα να δώσω το λόγο στον Επίτροπο Vitorino ο οποίος θα μιλήσει εξ ονόματος της Επιτροπής.
Κύριε Πρόεδρε, κυρίες και κύριοι βουλευτές, η Επιτροπή διαπίστωσε με βαθύτατη θλίψη την επανάληψη των πράξεων βίας στη χώρα των Βάσκων.
Η Επιτροπή συμφωνεί με τις σφοδρές δηλώσεις που έχουν γίνει διαδοχικά με αντικείμενο την καταδίκη των αποτρόπαιων τρομοκρατικών πράξεων που διαπράχθηκαν στο έδαφος των κρατών μελών της Ευρωπαϊκής Ένωσης, σε όλα τα κράτη μέλη της Ευρωπαϊκής Ένωσης και κυρίως στην Ισπανία.
Η τρομοκρατία αποτελεί μία από τις πιο σημαντικές προκλήσεις που τίθενται στις κοινωνίες μας, εφόσον είναι απαράδεκτη λόγω της τυφλής βίας που τη χαρακτηρίζει και που πλήττει κυρίως τους πληθυσμούς.
Οι τρομοκρατικές ενέργειες συγκλονίζουν, καταθλίβουν όλους τους ευρωπαίους πολίτες, προκαλούν τον αποτροπιασμό τους, διότι οι ευρωπαίοι πολίτες συνεχίζουν να εκφράζουν μία ακαταπόνητη βούληση να μοιραστούν ένα ειρηνικό μέλλον.
Η Επιτροπή θεωρεί ότι η αλληλεγγύη των άλλων κρατών μελών μπορεί και πρέπει να υποστηρίξει τον αγώνα των ισπανικών αρχών κατά της τρομοκρατίας.
Επομένως, η Επιτροπή εκφράζει την ικανοποίησή της για την πρόοδο που αποτελεί η καθιέρωση της αρχής της αλληλεγγύης για την καταπολέμηση της τρομοκρατίας η οποία υιοθετήθηκε από τη Συνθήκη του Αμστερνταμ.
Το άρθρο 29 της Συνθήκης για την Ευρωπαϊκή Ένωση αναφέρει ρητά την τρομοκρατία ως μία μορφή εγκληματικότητας που πρέπει να προληφθεί και να καταπολεμηθεί στο επίπεδο της Ευρωπαϊκής Ένωσης, έναν τομέα όπου η Ευρωπαϊκή Ένωση μπορεί να προσφέρει μία προστιθέμενη αξία σε αυτό τον αγώνα.
Η ευρωπαϊκή διάσταση της καταπολέμησης της τρομοκρατίας δεν είναι, ωστόσο, πρόσφατη έννοια.
Ορισμένες δράσεις που αποφασίστηκαν για τη συνεργασία των δικαστικών υπηρεσιών και των αστυνομικών υπηρεσιών δύο ή περισσότερων κρατών, κυρίως από τις δύο πλευρές των γαλλο-ισπανικών συνόρων, σημείωσαν και πάλι πρόσφατα καλά αποτελέσματα κατά της τρομοκρατίας.
Από την πλευρά της, η Επιτροπή συνεργάζεται με τα κράτη μέλη και με την Ευρωπόλ στην ίδια προοπτική.
Επίσης, στο πλαίσιο της δράσης του Συμβουλίου της Ευρώπης και των Ηνωμένων Εθνών, υπάρχουν διάφορες και σημαντικές διεθνείς συμβάσεις κατά της τρομοκρατίας, όχι μόνο ήδη υπογραμμένες αλλά και υπό διαπραγμάτευση.
Ωστόσο, η επανάληψη των τρομοκρατικών επιθέσεων αποδεικνύει δυστυχώς ότι οι προσπάθειες αυτές είναι ακόμη ανεπαρκείς για να εξαλειφθεί η τρομοκρατία.
Είναι απαραίτητο να προχωρήσουμε ακόμη πιο μακριά όσον αφορά την ευρωπαϊκή συνεργασία.
Και πρέπει εδώ, κυρίως, εξ ονόματος της Επιτροπής, να εκφράσω σεβασμό και να αποτίσω φόρο τιμής προς τα θύματα των τρομοκρατικών επιθέσεων, που συχνά είναι εκπρόσωποι νομιμοποιημένοι με την ψήφο του λαού σε δημοκρατικές εκλογές, προς εκείνους που πέφτουν θύματα της τρομοκρατίας ασκώντας το επαγγελματικό καθήκον τους, σεβόμενοι τη συνείδησή τους ως υπηρέτες του κράτους και του λαού, αλλά και κυρίως προς τα χωρίς διάκριση θύματα της τρομοκρατίας, τους ανώνυμους πολίτες, εκείνους που αρνούνται να ζήσουν υπό την απειλή του φόβου.
Και η καλύτερη τιμή που πρέπει να αποδώσουμε είναι ακριβώς να αποδείξουμε ότι και εμείς, στα ευρωπαϊκά θεσμικά όργανα, είμαστε ικανοί να συμβάλουμε σε αυτή τη συλλογική προσπάθεια των πολιτών της Ευρώπης.
Η Συνθήκη του Αμστερνταμ, ήδη το είπα, επιτρέπει να προσφέρει και η Ευρωπαϊκή Ένωση τη συμβολή της.
Και γι' αυτό, αμέσως μετά τη θέση της σε ισχύ, οι αρχηγοί κρατών και κυβερνήσεων, που συνήλθαν στο Ευρωπαϊκό Συμβούλιο του Τάμπερε, συμπεριέλαβαν την τρομοκρατία στη συνολική προσέγγιση της καταπολέμησης όλων των μορφών εγκληματικότητας.
Υπήρξαν σαφείς πολιτικές δεσμεύσεις, η δέσμευση να δημιουργηθούν κοινές ομάδες έρευνας που, κατά τη γνώμη μου, αποτελούν το πιο αποτελεσματικό εργαλείο για την καταπολέμηση της τρομοκρατίας στην ίδια τη γένεσή της.
Η Ευρωπόλ, της οποίας η εντολή περιλαμβάνει ρητά την τρομοκρατία, πρέπει επίσης να στηρίξει αυτή την κοινή δράση, συμμετέχοντας και αυτή στις ιδιαίτερες ομάδες κοινής έρευνας.
Η αποτελεσματικότητα αυτής της στήριξης της Ευρωπόλ θα είναι μεγαλύτερη, όσο μεγαλύτερη είναι η ενίσχυση της επιχειρησιακής ικανότητας της.
Και εάν είναι αλήθεια ότι, σε πολλές περιπτώσεις, η διμερής συνεργασία μεταξύ αστυνομικών δυνάμεων αποτελεί βασικό εργαλείο για την καταπολέμηση της τρομοκρατίας, είναι εξίσου αλήθεια ότι η ανάγκη να συνδεθούν ορισμένες τρομοκρατικές εκδηλώσεις με άλλες μορφές οργανωμένου εγκλήματος, στις μεθόδους τους, στα δίκτυα δράσης τους, ακόμη και στις ιδιαίτερες πηγές χρηματοδότησής τους, απαιτεί μία πολυμερή και όχι μόνο απλώς μία διμερή θεώρηση του φαινομένου της τρομοκρατίας.
Από την άλλη πλευρά, κύριε Πρόεδρε, τα μέσα δικαστικής συνεργασίας, κυρίως αυτά που εμποδίζουν τους εγκληματίες να επωφελούνται και να εκμεταλλεύονται την ποικιλία των εθνικών νομοθεσιών, θα επιτρέψουν επίσης να περιορισθούν ή ακόμη και να εξαλειφθούν κάποια μέρα όλα τα εμπόδια που ορθώνονται για την προσαγωγή των τρομοκρατών σε δίκη από μία χώρα της Ένωσης σε μία άλλη.
Η πορεία που πρέπει να ακολουθήσουμε έχει χαραχθεί με σαφήνεια, δεδομένου ότι αποφασίστηκε στο Τάμπερε πως οι τυπικές διαδικασίες έκδοσης όσον αφορά άτομα που έχουν καταδικαστεί οριστικά θα πρέπει να καταργηθούν μελλοντικά μεταξύ κρατών μελών, και πως η αρχή της αμοιβαίας αναγνώρισης των ποινικών αποφάσεων δεν θα πρέπει να εφαρμόζεται μόνον στις τελικές αποφάσεις, αλλά και στις αποφάσεις που έχουν εκδοθεί πριν από τη φάση της κυρίως δίκης.
Ένας πρώτος στόχος θα ήταν, λοιπόν, να διασφαλιστεί η εκτέλεση των ενταλμάτων σύλληψης για προσαγωγή σε δίκη, λαμβάνοντας υπόψη τη σοβαρότητα των υπό εξέταση αδικημάτων στην περίπτωση που για το ίδιο άτομο έχουν εκδοθεί πολλά εντάλματα.
Ανήκει τώρα σε όλους τους θεσμικούς εταίρους η ευθύνη να μεριμνήσουν ώστε αυτοί οι προσανατολισμοί που ήδη έχουν αναληφθεί σε πολιτικό επίπεδο να μεταφραστούν το ταχύτερο δυνατό σε κανόνες δικαίου και σε πράξεις.
Πολλές βασικές δράσεις για την εντατικοποίηση της καταπολέμησης της τρομοκρατίας περιλαμβάνονται ήδη στο ενεργητικό της δημιουργίας ενός Χώρου Ελευθερίας, Ασφάλειας και Δικαιοσύνης, και έχω την πεποίθηση ότι θα υλοποιηθούν γρήγορα, κυρίως η δέσμευση που ανέλαβαν οι αρχηγοί κρατών και κυβερνήσεων ότι η τρομοκρατία θα αποτελέσει μία από τις μορφές εγκληματικότητας για τις οποίες τα ευρωπαϊκά θεσμικά όργανα θα πρέπει να εγκρίνουν κοινούς ορισμούς, κοινές κατηγορίες και κοινές κυρώσεις, ώστε να στείλουν ένα σαφές μήνυμα ότι τα τρομοκρατικά φαινόμενα δεν προστατεύονται από τη νομοθεσία κανενός κράτους μέλους.
Θα ήθελα επομένως να επαναλάβω τη δέσμευση της Επιτροπής να προωθήσει, με όλα τα μέσα που της παραχωρούν οι Συνθήκες, την ενίσχυση μίας ευρωπαϊκής δράσης κατά της τρομοκρατίας, είτε αυτή συμβαίνει στην Ισπανία είτε σε οποιοδήποτε άλλο κράτος μέλος (όπως ακόμη πρόσφατα, μόλις το έμαθα, χθες τη νύχτα, στο Ηνωμένο Βασίλειο).
Σε δημοκρατικές κοινωνίες όπως είναι η δική μας, η τρομοκρατία δεν μπορεί να καλυφθεί πίσω από οποιαδήποτε υποτιθέμενη πολιτική δικαιολόγηση.
Η τρομοκρατία, πρέπει να το πούμε, είναι μία οδός χωρίς διέξοδο και η εξαφάνισή της, ευτυχώς, σε ορισμένες ευρωπαϊκές χώρες μας δίνει την ελπίδα ότι αργά ή γρήγορα θα εξαφανιστεί και στην Ισπανία.
Οι κυβερνήσεις είναι εκείνες που θα αποδείξουν προς την κοινή γνώμη τον παράλογο χαρακτήρα της τρομοκρατίας και θα κτυπήσουν με μία διαφοροποιημένη στρατηγική παρέμβασης τις ίδιες τις ρίζες της και τα θεμέλιά της.
Είμαι πεπεισμένος ότι οι δημοκρατικές κοινωνίες στις οποίες υπερηφανευόμαστε ότι ανήκουμε θα κερδίσουν αυτή τη μάχη, υπό την προϋπόθεση ότι δεν θα απαρνηθούμε ποτέ τις δημοκρατικές μας αξίες, ότι θα αποδείξουμε πως η δημοκρατία είναι ένα ισχυρό καθεστώς για την καταπολέμηση της τρομοκρατίας και ότι, επομένως, θα καταστήσουμε πιο αποτελεσματικές τόσο τις πολιτικές πρόληψης, όσο και τις πολιτικές καταστολής των τρομοκρατικών πράξεων.
Είναι, προφανώς, αυτό που κάνει η Ισπανία και επίσης αυτό που έχει δεσμευτεί να κάνει η Επιτροπή στους τομείς της αρμοδιότητάς της.
Κύριε Πρόεδρε, κυρίες και κύριοι βουλευτές, η Ευρώπη είναι ένας χώρος ελευθερίας που όλοι επιθυμούμε να εδραιώσουμε.
Γι' αυτό και όλες οι τρομοκρατικές ενέργειες δεν αποτελούν μόνον επιθέσεις κατά της δημοκρατίας και του κράτους δικαίου, αλλά εμποδίζουν επίσης τους πολίτες να βιώνουν την ελευθερία που όλοι επιθυμούμε.
Η δέσμευσή μας, οι συλλογικές προσπάθειές μας πρέπει επομένως να έχουν ως στόχο να διασφαλιστεί ότι θα απολαμβάνουμε όλοι πλήρως αυτή την ελευθερία.
Η ελευθερία δεν ενδίδει σε εκβιασμούς, η ελευθερία δεν ενδίδει στο φόβο, διότι δεν υπάρχει ανθρώπινη αξιοπρέπεια που να μη βιώνεται στην ελευθερία.
(Χειροκροτήματα)
Κύριε Πρόεδρε, δεν θα ήταν προτιμότερο - το αναφέρω ως διαδικαστικό θέμα, όχι ως παρέμβαση, ασφαλώς - να περιμένετε μερικά λεπτά έως ότου έλθει ο κ. υπουργός;
Κατανοείτε ότι μου είναι κάπως πολύπλοκο να απαντήσω στον εκπρόσωπο του Συμβουλίου εάν αυτός δεν έχει την ευκαιρία να τοποθετηθεί.
Θέτω υπό την κρίση σας τη διακοπή της συνεδρίασης της Ολομέλειας διάρκειας περίπου δέκα λεπτών, μέχρι τις εννέα, ώρα κατά την οποία προβλέπεται η άφιξη του Υπουργού στο Σώμα.
Κύριε Galeote, καταλαβαίνω πώς αισθάνεστε.
Για να δικαιολογήσω τον Υπουργό, κ. Paul, σας γνωστοποιώ ότι το τραίνο του φθάνει από το Παρίσι στις 8.20.
Περιμένουμε να φθάσει ανά πάσα στιγμή.
Λόγω της υπερπλήρους ημερήσιας διάταξης που έχουμε σήμερα και επειδή το Σώμα αποφάσισε χθες να ψηφίσει στις 11.00, προτιμώ να αρχίσουμε και να μην αναβάλουμε τη συζήτηση.
Θα ήθελα να σας παρακαλέσω να αρχίσετε τώρα με την ομιλία σας.
Ο Επίτροπος έκανε τη δήλωσή του.
Χθες αποφασίσαμε να αρχίσουμε στις 8.30 και θα ήταν λοιπόν περίεργο να αναβάλουμε τώρα τη συζήτηση.
Κύριε Πρόεδρε, είμαι σίγουρος ότι το μεγαλύτερο μέρος του βασκικού λαού, εάν είχε τη δυνατότητα, θα εξέφραζε την ευγνωμοσύνη του στη γαλλική Προεδρία του Συμβουλίου και στο Ευρωπαϊκό Κοινοβούλιο για την εκ νέου αναφορά στις βαθύτερες επιθυμίες του υπέρ της ειρήνης και της δημοκρατικής συνύπαρξης.
Κυρίες και Κύριοι, από τις πρώτες δημοκρατικές εκλογές, που έλαβαν χώρα στην Ισπανία το 1977, η χώρα των Βάσκων εμφανίσθηκε ως η ευρωπαϊκή περιφέρεια με τα μεγαλύτερα ποσοστά αυτόνομης διακυβέρνησης.
Έκτοτε, έξι φορές, οι Βάσκοι υπήκοοι είχαν την ευκαιρία να εκλέξουν τους εκπροσώπους τους στην αυτόνομη Βουλή τους και ο βίαιος και ριζικός εθνικισμός ουδέποτε απεκόμισε τη δημοκρατική υποστήριξη των Βάσκων με τις εκλογές.
Ωστόσο, από την ψήφιση του Συντάγματός μας, με το οποίο καθιερώνεται το καθεστώς ελευθερίας στην Ισπανία, ο ΕΤΑ δολοφόνησε 804 άτομα στη χώρα μου και άφησε περισσότερες από 2000 χήρες και ορφανά σε όλη την Ισπανία, και κυρίως στη χώρα των Βάσκων.
Γυναίκες και άνδρες από κάθε κοινωνική τάξη, συμπεριλαμβανομένων ασφαλώς, εκείνων που αφιέρωσαν μέρος της ζωής τους στον αγώνα κατά της δικτατορίας.
Αφού ξεπεράσθηκε ο φόβος, σήμερα έχει προκύψει μια δημόσια αντίδραση πατριωτικού και ειρηνικού χαρακτήρα για την εξάλειψη της φονικής τρομοκρατίας στη χώρα των Βάσκων και στην υπόλοιπη Ισπανία.
Με την παρούσα συζήτηση, κυρίες και κύριοι, θεωρώ ότι έχουμε την υποχρέωση να συγκεντρώσουμε και να ενισχύσουμε την εν λόγω δημόσια κατακραυγή και να συμβάλουμε, μεταξύ άλλων, στη δραστηριοποίηση των Ευρωπαίων υπηκόων για την υπογραφή ευρύ συμφώνου για την ελευθερία.
Πρέπει να κάνουμε τους πολίτες των χωρών προέλευσής μας να συνειδητοποιήσουν ότι οι κυριότερες αρχές στις οποίες βασίζεται η από κοινού συνύπαρξή μας απειλούνται όταν κάποιος, σε οποιοδήποτε άκρο της Ευρώπης, δολοφονείται για τα πιστεύω του.
Μόνον η ενότητα των δημοκρατών εγγυάται την απομόνωση αυτών που προβαίνουν σε βίαιες πράξεις και αυτών που, από τη δυνατότητα παροχής ασύλου η οποία ευνοείται από τα δημοκρατικά μας καθεστώτα, υποθάλπουν, ενθαρρύνουν, δικαιολογούν ή ανέχονται τρομοκρατικές πράξεις κάθε είδους.
Θέλω να με κατανοήσετε πλήρως.
Χωρίς αμφιβολία, όλοι συμφωνούμε ότι ο διάλογος θεωρείται καθοριστικό στοιχείο της δημοκρατικής διαδικασίας.
Υπάρχει μόνο μια εξαίρεση στον εν λόγω χρυσό κανόνα και αυτή η εξαίρεση αποτελεί εξίσου αδιάψευστο συστατικό στοιχείο των δημοκρατικών συστημάτων.
Στο δημοκρατικό καθεστώς, κύριοι και κυρίες συνάδελφοι, η φωνή εκείνων, που στόχος τους είναι να το εξαλείψουν και γι' αυτό προσφεύγουν σε εγκληματικές μεθόδους, πρέπει να σιωπά με το νόμο, από το κράτος δικαίου.
Η δημοκρατία ουδέποτε εμφανίσθηκε επιεικής με αυτούς που ταυτόχρονα - και το τονίζω - ταυτόχρονα, εξακολουθούν με εμμονή να την υποτάσσουν με το όπλο στο χέρι.
Είμαι σίγουρος για την προσωπική και πολιτική δέσμευση του Επιτρόπου κ. Vitorino και όλου του Σώματος των Επιτρόπων σε ότι αφορά την εν λόγω δέσμευση.
Μας έχουν δώσει ανάλογα δείγματα πολλές φορές.
Ως εκ τούτου, θα ήθελα να ζητήσω από τον κ. Επίτροπο, ως αποκλειστικώς υπεύθυνο για την ανάληψη νομοθετικής πρωτοβουλίας, τη θέσπιση νέων μέτρων που να μας παρέχουν τη δυνατότητα να προχωρήσουμε στην ευρωπαϊκή συνεργασία, η οποία, όπως εσείς ο ίδιος αναφέρατε, θεωρείται ακόμη ανεπαρκής.
Ένα από τα πλέον αποτελεσματικά μέτρα για την καταπολέμηση της τρομοκρατίας είναι πράγματι το ευρωπαϊκό ένταλμα έρευνας και σύλληψης που θα παρέχει τη δυνατότητα οι τρομοκράτες να εκτίουν τις ποινές τους στη χώρα στην οποία διαπράττουν το πλέον σοβαρό έγκλημα.
Εν κατακλείδι, κύριε Πρόεδρε, αναφέρομαι στους Ευρωπαίους που θίγονται περισσότερο από την τρομοκρατία.
Στα θύματα της τρομοκρατίας και τις οικογένειές τους.
Σήμερα, με την εν λόγω συζήτηση, αισθάνονται κάπως λιγότερο μόνοι.
(Χειροκροτήματα)
Κύριε Πρόεδρε, την περασμένη Πέμπτη, τη στιγμή που καταθέταμε στη γραμματεία του Κοινοβουλίου έγγραφη διακήρυξη με την οποία ζητούσαμε από το Ευρωπαϊκό Κοινοβούλιο άμεση και ενεργό δέσμευση για την καταπολέμηση της τρομοκρατίας του ETA, η εν λόγω εγκληματική οργάνωση προέβη σε απόπειρα δολοφονίας κατά του Josι Ramσn Recalde.
Ο Recalde, σοσιαλιστής ηλικίας εβδομήντα ετών, αφιέρωσε όλη του τη ζωή στην προάσπιση της δημοκρατίας και της ελευθερίας.
Ασκησε τη δράση του ως καθηγητής στο San Sebastiαn, τη δύσκολη περίοδο της δεκαετίας του '60, θεωρούμενος από όλους τους φοιτητές ως σημείο αναφοράς πνευματικής οξυδέρκειας και ανθρώπινης αξιοπρέπειας.
Επιπλέον, κατά την περίοδο της δικτατορίας του Φράνκο, υπήρξε ιδρυτής των πρώτων ikastolas - σχολών εκμάθησης της βασικής γλώσσας - και εν συνεχεία συνδύασε τη διδασκαλία με τη συμμετοχή του σε δύο αυτόνομες κυβερνήσεις συνασπισμού με τους εθνικιστές, ως σύμβουλος επί θεμάτων εκπαίδευσης και δικαιοσύνης.
Η εν λόγω πορεία, κυρίες και κύριοι, του υπέρμαχου της ελευθερίας, του υπερασπιστή της συνεννόησης και της ανοχής, είναι αυτή που οδήγησε στη δολοφονία του από τον ETA.
Ένα ακόμη δείγμα της εμφάνισης της τρομοκρατικής ομάδας.
Κυρίες και κύριοι, το πλήγμα που υποστήκαμε από τον ETA υπερβαίνει κατά πολύ το πλήγμα της συνύπαρξής μας με τις επιθέσεις κατά της ελευθερίας μας, με τις επιθέσεις κατά της ζωής μας.
Οι τρομοκράτες και οι συνεργοί τους έχουν σκιαγραφήσει μια συγκεκριμένη εικόνα για τη χώρα μου, για τους ανθρώπους της, για την ιστορία της που παρουσιάζεται εντελώς παραποιημένη.
Γι' αυτό - παραφράζοντας τον βάσκο φιλόσοφο Savater- σας ζητώ να με συγχωρήσετε που σας κουράζω, εάν εκμεταλλευτώ τη συγκεκριμένη ευκαιρία σε επίσημο επίπεδο προκειμένου να σας μιλήσω για τις πραγματικές συνθήκες που επικρατούν στη χώρα των Βάσκων, προκειμένου να σας βοηθήσω να καταλάβετε.
Γεννήθηκα πριν από 48 χρόνια σε μια επαρχία της χώρας των Βάσκων, και έζησα εκεί όλη μου τη ζωή.
Η χώρα των Βάσκων είναι μια όμορφη, σύγχρονη και ανοικτή χώρα, με ευγενικούς και ανεκτικούς ανθρώπους.
Είναι μια χώρα που χαρακτηρίζεται από πληθυσμιακή πολυμορφία και ανομοιογένεια.
Αυτό το στοιχείο αποτελεί τον μεγαλύτερο πλούτο μας.
Οι νέοι μας δεν διαφέρουν πολύ από τους νέους της Γερμανίας, του Βελγίου ή της Ιταλίας.
Γνωρίζουν ισπανικά, βασκικά, αγγλικά, γερμανικά, ή ιταλικά.
Σερφάρουν στο Ίντερνετ.
Συμμετέχουν σε οργανώσεις για την ειρήνη, τη συνεργασία για την ανάπτυξη, για την ισότητα των φύλων, για την οικολογία και για το περιβάλλον.
Είναι ελάχιστοι οι νέοι Βάσκοι που φοράνε μαύρες κουκούλες.
Οι περισσότεροι νέοι Βάσκοι ζουν ειρηνικά και προασπίζουν την ελευθερία με ειρηνικές εκδηλώσεις διαμαρτυρίας.
Αυτοί, σε αντίθεση με τη δική μου γενιά, γεννήθηκαν σε δημοκρατικό καθεστώς, ωστόσο, σε αντίθεση με τους νέους της γενιάς τους από τα υπόλοιπα κράτη της ΕΕ, πρέπει ακόμη να προασπίσουν την ελευθερία τους και την ελευθερία όλων έναντι των τρομοκρατών.
Πράγματι, εδώ και είκοσι χρόνια τουλάχιστον, ο ETA πολεμάει κατά της δημοκρατίας προβαίνοντας σε δολοφονικές ενέργειες.
Πράγματι, πριν από είκοσι χρόνια τουλάχιστον αποκαταστάθηκε το δημοκρατικό καθεστώς στην Ισπανία και χάρη σε αυτό η χώρα των Βάσκων επανέκτησε την αυτοδιακυβέρνησή της, η οποία εγκρίθηκε με το δημοψήφισμα του 1979.
Ωστόσο νωρίτερα, το 1977, δόθηκε γενική αμνηστία στην Ισπανία και όλοι οι πολιτικοί κρατούμενοι, μεταξύ των οποίων και όλα τα μέλη του ETA που φυλακίστηκαν κατά τη διάρκεια της δικτατορίας του Φράνκο, αφέθηκαν ελεύθεροι.
Ωστόσο, ο ETA συνέχισε τη δολοφονική του δράση μέχρι το 1977, με εκατοντάδες νεκρούς - δεκαεννέα από τους οποίους ήταν παιδιά από 2 έως 16 ετών.
Τα θύματα είναι αστυνομικοί, στρατιωτικοί, πολιτικοί, δημοτικοί σύμβουλοι, επιχειρηματίες, δημοσιογράφοι, καθηγητές, ειρηνιστές, ταξιτζήδες, καταστηματάρχες, πωλητές ποδηλάτων.
Αυτά, κύριοι και κυρίες συνάδελφοι, είναι τα θύματα του ETA.
Σε ορισμένα χωριά και περιοχές της χώρας των Βάσκων, ο ETA και οι συνεργοί του οδηγούν σε μια πραγματική εθνική κάθαρση, κατά αυτών που εκφράζουμε πολιτικές απόψεις μη εθνικιστικού χαρακτήρα, εξαναγκάζοντάς μας να απαρνηθούμε τη βασκική καταγωγή μας, προσπαθώντας να μας διώξουν από τα χωριά μας και υποχρεώνοντάς μας να σιωπήσουμε.
Πάντοτε, είμαστε έτοιμοι για διάλογο με οποιονδήποτε αποδέχεται τους κανόνες της δημοκρατικής διαδικασίας.
Όλες οι ιδέες είναι δυνατό να υποστηριχθούν μέσω του διαλόγου.
Τίποτα δεν μένει αμετάβλητο.
Όλα μπορούν να αλλάξουν, αλλά ουδέποτε θα αποδεχτούμε την τρομοκρατία ως μέσο αλλαγής της βούλησής μας.
Όσοι ασκούν δολοφονική δράση με αυτή την αξίωση, δεν έχουν καμιά ελπίδα.
Η δημοκρατία και τα ανθρώπινα δικαιώματα αποτελούν το λόγο ύπαρξης και δημιουργίας της Ευρωπαϊκής Ένωσης.
Γι' αυτό, όταν σε κάποια περιοχή της ο ΕΤΑ με την φασιστική και ολοκληρωτική στάση του μας αφαιρεί την ελευθερία, οι υπόλοιποι Ευρωπαίοι πρέπει να συνειδητοποιήσουμε ότι απειλείται η ελευθερία μας, η ελευθερία όλων - οποιαδήποτε και να είναι η εθνικότητα, η γλώσσα, ο πολιτισμός ή η θρησκεία μας.
(Ο Πρόεδρος παρακαλεί την ομιλήτρια να ολοκληρώσει)
Κυρίες και κύριοι, θα ήθελα να σας αναφέρω ότι οι πολίτες της χώρας των Βάσκων είμαστε κανονικοί άνθρωποι, απλοί άνθρωποι που επιθυμούμε να βγαίνουμε στο δρόμο χωρίς συνοδεία, να περπατάμε στην πόλη μας χωρίς να κοιτάμε με φόβο προς τα πίσω.
Οι νέοι μας δεν επιθυμούν να είναι υποχρεωμένοι να παίρνουν μέρος σε εκδηλώσεις διαμαρτυρίας και επιθυμούν να ζουν ειρηνικά.
Επιθυμούμε μόνο να ζούμε ειρηνικά και να προασπιζόμαστε την ελευθερία μας.
Κυρίες και κύριοι, ελπίζω στην ενεργό αλληλεγγύη όλων σας ώστε να μπορέσουμε πραγματικά να είμαστε ισότιμοι με τους υπόλοιπους Ευρωπαίους πολίτες.
(Χειροκροτήματα)
.
Κύριε Πρόεδρε, κυρίες και κύριοι βουλευτές, τα κράτη μέλη της Ευρωπαϊκής Ένωσης καταδικάζουν συλλήβδην την τρομοκρατία, όποια και αν είναι τα κίνητρα των εγκληματικών ομάδων που διαπράττουν τις επιθέσεις.
Επίσης, το Συμβούλιο καταδικάζει με το ίδιο σθένος όλες τις μορφές τρομοκρατίας που εμφανίζονται στα δεκαπέντε κράτη μέλη.
Θα ήθελα να υπενθυμίσω ότι στη σύνοδο κορυφής των αρχηγών κρατών και κυβερνήσεων που έλαβε χώρα στις 19 και 20 Ιουνίου 2000 στη Santa Maria da Feira στην Πορτογαλία, το Συμβούλιο εξέφρασε τη φρίκη που του προκαλούν τα τραγικά κρούσματα τρομοκρατίας στην Ευρώπη και επιβεβαίωσε με αποφασιστικότητα τη δέσμευσή του να συνεχίσει τον αγώνα κατά της τρομοκρατίας σε ευρωπαϊκό επίπεδο, και να ενισχύσει και να εντατικοποιήσει τη συνεργασία μεταξύ των κρατών μελών σε αυτόν τον τομέα.
Σήμερα, που την προεδρία του Συμβουλίου ασκεί η Γαλλία, θα ήθελα ιδιαίτερα να εκφράσω την αλληλεγγύη μας ενάντια στην απειλή που αποτελεί η τρομοκρατία στην Ισπανία, η οποία μετρά και τα περισσότερα θύματα στην Ευρώπη.
Είναι σαφές ότι η Ένωση δεν πρόκειται να επιτρέψει στους ισπανούς τρομοκράτες να χρησιμοποιήσουν το ευρωπαϊκό οικοδόμημα ως άλλοθι για να αιτιολογήσουν τα αιτήματά τους.
Σε καμία περίπτωση, ο βίαιος εθνικισμός δεν μπορεί να είναι συμβατός με τα ιδεώδη της Ευρωπαϊκής Ένωσης.
Ο αγώνας ενάντια σε όλες τις μορφές τρομοκρατίας αποτελεί λοιπόν προτεραιότητα της Ευρωπαϊκής Ένωσης προκειμένου να πραγματώσει το χώρο ελευθερίας, ασφάλειας και δικαίου, έτσι όπως τον οραματίσθηκαν οι αρχηγοί κρατών και κυβερνήσεων στη σύνοδο κορυφής του Τάμπερε , τον Οκτώβριο 1999.
Φυσικά, εκτός από την πολυμερή συνεργασία των θεσμικών οργάνων της Ένωσης, υπάρχουν οι διμερείς συνεργασίες που είναι ιδιαίτερα αποτελεσματικές, ενώ η γάλλο-ισπανική επιχειρησιακή συνεργασία πρόσφατα είχε τα αποτελέσματα που γνωρίζετε.
Το θέμα για το οποίο θα ήθελα να μιλήσω σήμερα με την ιδιότητα του συμπροέδρου, μαζί με τη Γαλλίδα συνάδελφό μου αρμόδια για θέματα δικαιοσύνης, του Συμβουλίου Δικαιοσύνης και εσωτερικών υποθέσεων, είναι οι δραστηριότητες και η ευθύνη της Ευρωπαϊκής Ένωσης όσον αφορά τον αγώνα κατά της τρομοκρατίας γενικά και επομένως και στην Ισπανία
Η αρχή για τη συνεργασία μεταξύ των κρατών μελών της Ευρωπαϊκής Ένωσης, όσον αφορά την εσωτερική ασφάλεια, εάν μου επιτρέπετε αυτήν τη σύντομη ιστορική αναδρομή, έγινε το 1976, την εποχή των ομάδων Trevi.
Αυτές οι ανεπίσημες ομάδες που συνεδρίαζαν κάθε έξι μήνες, αποτελούσαν ήδη από τότε την έκφραση της θέλησης για αστυνομική συνεργασία σε ορισμένους τομείς, μεταξύ των οποίων και η τρομοκρατία, με την οποία ασχολούνταν τα μέλη της υποομάδας Trevi I.
Η αστυνομική συνεργασία που αναπτύχθηκε στους κόλπους της Διάσκεψης Trevi, οδήγησε στη δημιουργία ενός δικτύου αξιωματικών σύνδεσης.
Η δημιουργία αυτού του δικτύου, χωρίς αμφιβολία του πλέον αποτελεσματικού της συνεργασίας αυτής, είναι το αποτέλεσμα του προγράμματος δράσης που εγκρίθηκε τον Ιούνιο 1990 στο Δουβλίνο από τους Υπουργούς Εσωτερικών και Δικαιοσύνης των τότε δώδεκα κρατών μελών.
Πρόκειται για ανταλλαγές ειδικών που τοποθετούνται στις ειδικές υπηρεσίες των κρατών μελών.
Αποστολή αυτών των αξιωματικών σύνδεσης είναι η ανταλλαγή πληροφοριών, αλλά και η ενίσχυση των αρμόδιων υπηρεσιών με την παροχή συμβουλευτικών υπηρεσιών.
Πιστεύω ότι μπορούμε να πούμε σήμερα ότι αυτό το δίκτυο αξιωματικών σύνδεσης απέδειξε σαφώς την αποτελεσματικότητά του υποστηρίζοντας σε πραγματικό χρόνο τις αστυνομικές έρευνες.
Στο πλαίσιο της συνεργασίας στους τομείς της δικαιοσύνης και των εσωτερικών υποθέσεων δημιουργήθηκε επίσης, στη συνέχεια, με τη Συνθήκη του Μάαστριχτ, μία ειδική ομάδα εργασίας για την καταπολέμηση της τρομοκρατίας.
Αυτή η ομάδα ειδικών για την τρομοκρατία επικυρώθηκε από τη Συνθήκη του Αμστερνταμ, γεγονός που αποδεικνύει με προφανή τρόπο πόσο απαραίτητη είναι η ύπαρξη ενός οργάνου στο οποίο οι αντιπρόσωποι των Δεκαπέντε θα έχουν τη δυνατότητα ανταλλαγής και συνεργασίας.
Οι εργασίες της ομάδας αυτής ώθησαν το Συμβούλιο να εγκρίνει δύο σημαντικές αποφάσεις που θα ήθελα να σας υπενθυμίσω.
Το 1996, το Συμβούλιο ενέκρινε μια κοινή δράση δυνάμει της οποίας ιδρύθηκε και ελήφθη μέριμνα για την τήρηση ενός ευρωπαϊκού μητρώου ειδικών αντιτρομοκρατικών δεξιοτήτων, ικανοτήτων και γνώσεων όσον αφορά τον αντιτρομοκρατικό αγώνα.
Εξάλλου, στο τέλος του 1999, το Συμβούλιο ενέκρινε σύσταση σχετικά με τη συνεργασία για την καταπολέμηση της χρηματοδότησης των τρομοκρατικών ομάδων.
Θα ήθελα επίσης στο σημείο αυτό να υπενθυμίσω το ρόλο της Ευρωπαϊκής Αστυνομικής Υπηρεσίας, της Ευρωπόλ, στην καταπολέμηση της τρομοκρατίας.
Η Σύμβαση της 26ης Ιουλίου 1995 για την ίδρυση της Ευρωπαϊκής Αστυνομικής Υπηρεσίας προέβλεπε ήδη από τότε την αρμοδιότητα αυτού του οργάνου αστυνομικής συνεργασίας όσον αφορά " τις παραβάσεις που έγιναν ή ενδέχεται να έγιναν στο πλαίσιο τρομοκρατικών ενεργειών και που προσβάλλουν τη ζωή, τη σωματική ακεραιότητα και την ελευθερία των προσώπων καθώς και τα αγαθά " .
Η Σύμβαση αυτή προέβλεπε την επέκταση της εντολής της Ευρωπόλ στον τομέα της τρομοκρατίας, το αργότερο - αυτή ήταν η αρχική αναφορά - δύο χρόνια μετά τη έναρξη της ισχύος της, που έλαβε χώρα την 1η Οκτωβρίου1998.
Όπως γνωρίζετε, ένα τμήμα της Ευρωπόλ ασχολείται με την καταπολέμηση της τρομοκρατίας.
Αυτό απετέλεσε αίτημα της Ισπανίας και όπως ήταν μάλλον φυσικό τη διεύθυνση του τμήματος αυτού ανέλαβε Ισπανός ανώτερος αξιωματούχος.
Για να αντιμετωπίσει την εγκληματική δραστηριότητα που ανέπτυξαν την εποχή εκείνη ορισμένες τρομοκρατικές ομάδες, το Συμβούλιο Δικαιοσύνης και εσωτερικών υποθέσεων, που συνεδρίασε στις 28 και 29 Μαΐου 1998, έλαβε την απόφαση να εξουσιοδοτήσει την Europol να επισπεύσει κατά τρόπο τινά τις δραστηριότητές της για την καταπολέμηση της τρομοκρατίας ξεκινώντας από την 1η Ιανουαρίου 1999.
Τέλος, δεν θα ήταν δυνατόν να μην αναφερθώ στις τωρινές προτεραιότητες της γαλλικής προεδρίας στον τομέα που μας απασχολεί σήμερα.
Η γαλλική προεδρία επιθυμεί ιδιαίτερα να βελτιώσει και να εντατικοποιήσει τη συνεργασία μεταξύ των κρατών μελών, αλλά και να την επεκτείνει στις υποψήφιες προς ένταξη χώρες.
Η συνεργασία αυτή είναι δικαστική και αστυνομική.
Θα οδηγήσει αναμφίβολα στην εναρμόνιση ή στην ενοποίηση των ποινικά κολασίμων πράξεων.
Η ισπανική κυβέρνηση, από την πλευρά της, επιθυμεί τη θέσπιση ευρωπαϊκού εντάλματος σύλληψης.
Μεταξύ των προτεραιοτήτων της γαλλικής προεδρίας, θα ήθελα να αναφέρω ιδιαίτερα την πρωτοβουλία που στοχεύει στη δημιουργία ενός προγράμματος πληροφόρησης και μέτρων για την προετοιμασία της προσχώρησης των υποψηφίων χωρών στην Ευρωπαϊκή Ένωση.
Η ενέργεια αυτή έχει ως στόχο να μας επιτρέψει να γνωρίσουμε καλύτερα την υποδομή τους για τον αντιτρομοκρατικό αγώνα και να ευαισθητοποιήσουμε τις χώρες που δεν διαθέτουν, a priori, ιδιαίτερη πείρα στον τομέα αυτό.
Προκειμένου να έχουμε σαφή εικόνα της κατάστασης όσον αφορά την τρομοκρατία στην Ευρωπαϊκή Ένωση, πράγμα που αποτελεί και τη δεύτερη προτεραιότητα της προεδρίας μας, επιθυμούμε να διατηρήσουμε την πρακτική που στοχεύει στην αμοιβαία πληροφόρηση, σε κάθε συνεδρίαση της ομάδας εργασίας, για τις τελευταίες εξελίξεις σχετικά με την τρομοκρατία σε κάθε κράτος μέλος.
Κύριε Πρόεδρε, κυρίες και κύριοι βουλευτές, αυτό το σύστημα που συνδυάζει τη διμερή και την πολυμερή συνεργασία, μας οδήγησε πολύ πρόσφατα, τις τελευταίες αυτές ημέρες, σε αξιοσημείωτες επιτυχίες στον αγώνα κατά της τρομοκρατίας στην Ισπανία.
Κύριε Πρόεδρε, ενόσω βρισκόμαστε εδώ, συζητώντας επί όλων αυτών των θεμάτων, ο Josι Luis Ruiz, δημοτικός σύμβουλος του κόμματος PP σε χωριό της Καταλονίας, δολοφονήθηκε από τον ETA.
Ορισμένοι προσπαθούν να μας αποπροσανατολίσουν και θα προσπαθήσουν να δημιουργήσουν σύγχυση μεταξύ των καλοπροαίρετων μελών του Σώματος.
Ωστόσο, υπάρχει ένα σαφές όριο που μας χωρίζει.
Από τη μια, υπάρχουν αυτοί που πεθαίνουν για τη δημοκρατία και από την άλλη, υπάρχουν αυτοί που σκοτώνουν προσπαθώντας να εξαλείψουν την ελευθερία μας.
(Χειροκροτήματα)
Σας ευχαριστώ, κ. Galeote, για αυτή την ανακοίνωση.
Είναι πάρα πολύ τραγικό και δύσκολο να αποδεχθεί κανείς ότι όλα αυτά συμβαίνουν.
Κύριε Πρόεδρε, παρόλο που θεωρώ ότι σκοπεύατε να το προτείνετε, σας ζητώ εξ ονόματος όλων να τηρήσουμε ενός λεπτού σιγή για το τελευταίο θύμα της δημοκρατίας.
Αυτή τη φορά στην Καταλονία.
(Το Σώμα τηρεί ενός λεπτού σιγή) Πρόεδρος.
Συνάδελφοι, είναι δύσκολο να επαναλάβουμε τις εργασίες.
Παρόλα αυτά θα το κάνουμε.
Το Κοινοβούλιο πρέπει να εκφραστεί δημοσίως γι' αυτά τα θέματα.
Κύριε Πρόεδρε, κατά πάσα πιθανότητα ήμουν ο πρώτος που πληροφορήθηκε την εν λόγω δολοφονική απόπειρα σήμερα το πρωί στις 7.40.
Το έμαθα πριν από λίγο.
Έλαβε χώρα στην Καταλονία, σε απόσταση τριών - τεσσάρων χιλιομέτρων από το σπίτι μου.
Και, προφανώς, είναι ακόμη χειρότερο, διότι πλέον περισσότερα από 800 άτομα έχουν δολοφονηθεί από τον ETA και σήμερα το πρωί, ενόσω βρισκόμαστε εδώ συζητώντας, προέβη σε μια ακόμη απόπειρα.
Κανένας πολιτικός στόχος δεν αιτιολογεί τη βία.
Το μόνο που χρειάζεται είναι η καταδίκη της τρομοκρατίας στο σύνολό της, κι ακόμη περισσότερο αυτή τη στιγμή, διότι στόχος των τρομοκρατών είναι η εξαφάνισή μας .
Γι' αυτό, πρέπει να επαναλάβουμε για μια ακόμη φορά, και με όλη μας τη δύναμη, τη θέση μας για σταθερότητα, συνεργασία, όπως ανέφερε ο κ. Επίτροπος, υπέρ μιας μορφής κραταιάς δημοκρατίας, διότι η τρομοκρατία θίγει άμεσα τον πυρήνα των αξιών μας.
Εκφράζουμε τη συμπαράστασή μας προς όλους τους πληγέντες, και εκφράζουμε, ασφαλώς, την ελπίδα μας για την ειρήνη.
Η συγκεκριμένη συζήτηση, μετά την τελευταία απόπειρα, αποβαίνει ιδιαίτερα δύσκολη για τον εν λόγω κύριο συνάδελφο, και το συζήτησα με τέσσερις από τους πέντε που υπέγραψαν τη διακήρυξη κατά της τρομοκρατίας στην Ισπανία.
Σε δυο από αυτούς επεσήμανα ότι μια παράγραφος, η δεύτερη, ενδέχεται να καταστήσει δύσκολη την υπογραφή της διακήρυξης από ορισμένους.
Η δεύτερη παράγραφος απορρίπτει κάθε διάλογο με το χώρο που δέχεται την τρομοκρατία, που είναι κοντά σε αυτή.
Ο λόγος για τον οποίο συζήτησα με τους συντάκτες του εν λόγω κειμένου είναι διότι θεωρώ ότι πρέπει να βρούμε κάποιον τρόπο ώστε να έχουμε τη δυνατότητα να υπογράψουμε όλοι.
Για ποιο λόγο είναι δύσκολο να υπογράψουμε τη δεύτερη παράγραφο που έχει διατυπωθεί με αυτούς τους όρους;
Διότι θέτει υπό αμφισβήτηση την ειρήνη.
Το διάλογο.
Διότι, εάν απορρίψουμε το διάλογο, δεν είναι δυνατή η εξέλιξη του ζητήματος της Βόρειας Ιρλανδίας.
Δεν είναι δυνατή η εξέλιξη του ζητήματος της Μέσης Ανατολής.
Ο ευρωβουλευτής κ. John Hume δεν θα βραβευόταν με το Νόμπελ ειρήνης και θεωρώ ότι είναι σημαντικό ότι βραβεύτηκε.
Εάν ο ETA δεν αποκηρύξει τα όπλα του, εμείς δεν θα αποκηρύξουμε τα δικά μας.
Εάν ο ETA δεν αποκηρύξει τη βία, εμείς δεν θα αποκηρύξουμε το νόμο και το διάλογο, που είναι τα δικά μας όπλα.
Δεν διαθέτουμε άλλα.
Γι' αυτό, ζητώ επίμονα - το έπραξα κατ' ιδίαν και το πράττω και τώρα δημοσίως - από αυτούς που υπέβαλαν την πρόταση διακήρυξης να μας διευκολύνουν στην υπογραφή της, διότι οποιαδήποτε θέση σε ότι αφορά την τρομοκρατία πρέπει να είναι πλήρως αιτιολογημένη.
Αφετέρου, εάν η εν λόγω διακήρυξη αποσκοπεί να καλυφθεί από εκείνη του 1997 που εγκρίθηκε από το Σώμα και αναφερόταν στο διάλογο με θετικό τρόπο, για ποιο λόγο δεν ανατρέχουμε σε εκείνη και συγκεκριμένα στην όγδοη παράγραφο, όπου το Σώμα αναφερόταν στο διάλογο με θετικούς όρους;
Κύριε Πρόεδρε, θα πρέπει να έχουμε όλοι τη δυνατότητα να υπογράψουμε.
Τίποτα δεν αιτιολογεί την τρομοκρατία.
Τίποτα δεν αιτιολογεί την έλλειψη ενότητας των δημοκρατικών δυνάμεων.
Κύριε Πρόεδρε, ζήτησα το λόγο αναφορικά με διαδικαστικό ζήτημα κατόπιν της παρέμβασης που μόλις ακούσαμε από τον διακεκριμένο συνάδελφο κ. Pere Esteve.
Το Σώμα ενέκρινε, στις 14 Δεκεμβρίου 1995, ψήφισμα που ανέφερε τα εξής: "Εκφράζει εκ νέου την άρνησή της σε κάθε είδους διάλογο με όσους συνεργάζονται, υποθάλπουν, ενθαρρύνουν ή διαπράττουν τρομοκρατικές πράξεις κάθε είδους", ενώ στις 15 Οκτωβρίου 1998, το Σώμα ενέκρινε επίσης ψήφισμα που περιείχε τα εξής: "Εμμένει στην άρνησή της να προβεί σε έναρξη διαλόγου με όλους όσους συνεργάζονται, επιτρέπουν, προκαλούν, υποστηρίζουν και διαπράττουν εγκληματικές πράξεις".
Δυο ψηφίσματα του Σώματος, κ. Esteve.
Εσείς λέτε να καταστεί πιο εύκολη η υπογραφή: είναι δύσκολο να καταστεί πιο εύκολη για κάποιον που έχει πραγματικά ήσυχη τη συνείδησή του.
(Χειροκροτήματα)
Κύριε Πρόεδρε, εκτός από το γεγονός ότι συμφωνώ με τα λεγόμενα του κ. Esteve, θέλω αφενός να εκφράσω, εξ ονόματος της ομάδας μας, αλλά και εξ ονόματος του βασκικού κόμματος στο οποίο ανήκω, του κόμματος Alkartasuna - κόμμα που συμμετέχει στην βασκική κυβέρνηση από κοινού με τους συναδέλφους του Βασκικού Εθνικιστικού Κόμματος - την απόλυτη και πλήρη αποδοκιμασία μας κατά της τρομοκρατίας κυρίως σήμερα, μετά τη συγκεκριμένη εγκληματική πράξη που διαπράχθηκε στην Καταλονία.
Εκφράζουμε τη λύπη μας για το ότι έντονες αποδοκιμασίες και εποικοδομητικές προτάσεις, τις οποίες υπέβαλαν ορισμένες ομάδες, εξαιρώντας άλλες και χωρίς να προβούν σε έναρξη της συζήτησης, δεν περιλαμβάνονται στη διακήρυξη που έχει ήδη συζητηθεί.
Σεβόμαστε, εφόσον δεν μπορεί να ισχύσει κάτι διαφορετικό, την ελευθερία όλου του κόσμου και αυτή των διαφορετικών πολιτικών ομάδων για την υποβολή προτάσεων διακηρύξεων, ωστόσο δεν δυνάμεθα να συμμεριστούμε την άποψη ότι δεν επιθυμούμε τον διάλογο κι αυτό για πολλούς λόγους.
Αφενός, διότι είμαστε υπέρ της άποψης, όπως και ο Mo Mouwlan, ότι ο διάλογος είναι το αυθεντικό μέσο για την επίλυση των βίαιων συγκρούσεων σε οποιοδήποτε μέρος του κόσμου και αφετέρου, διότι δεν δυνάμεθα να επιδείξουμε ασυνέπεια προς προηγούμενες διακηρύξεις του Σώματος.
Θα διαβάσω ορισμένες από αυτές.
Η ίδια η Πρόεδρός μας, η κ. Nicole Fontaine, ανέφερε πριν μερικές μέρες στο Στρασβούργο: "Σε όλους τους άνδρες και τις γυναίκες της Ισπανίας που πιστεύουν στη δημοκρατία και ιδίως στις γυναίκες και στους άνδρες της χώρας των Βάσκων που ακόμη εξακολουθούν να πιστεύουν, παρά τη συγκεκριμένη ατμόσφαιρα τρόμου, στον πολιτικό διάλογο";.
Με προτάσεις που καταδικάζουν τον διάλογο, πού θα βρίσκονταν ο Lionel Jospin, ο Franηois Bayrou ή ο συνάδελφός μας ευρωβουλευτής και βραβευμένος με Νόμπελ κ. John Hume και όλοι όσοι βασίστηκαν στην ειρηνευτική διαδικασία στην Ιρλανδία;
Που θα τοποθετούσαμε την Επίτροπο κ. Reding;
Δεν πρόκειται να αναφέρω αυτούσια τα λόγια της, ωστόσο μπορείτε να ανατρέξετε στην έκθεσή της για την τρομοκρατία που παρουσιάστηκε στο Σώμα το 1997.
Όταν αναφερόμαστε σε μια σοβαρή σύγκρουση, και μάλιστα σε ευρωπαϊκό επίπεδο, δεν μπορούμε να ενεργούμε με επιπόλαιο τρόπο και να παραμένουμε σε ρητορικές και επαναλαμβανόμενες δηλώσεις χωρίς να ανατρέχουμε στα αίτια και να προσπαθούμε κυρίως να βρούμε κάποια λύση.
Το Σώμα πρέπει να καταστεί μοναδικός παράγοντας προώθησης πρωτοβουλιών που να επιφέρουν την παύση της στυγνής βίας την οποία υφίσταται η χώρα των Βάσκων και την αναζήτηση τρόπων διαλόγου, ιδίως μεταξύ των βασκικών δημοκρατικών δυνάμεων.
Κύριε Πρόεδρε, κύριοι και κυρίες συνάδελφοι, από την απαραίτητη αυτοκριτική όλων των Ομάδων, συμπεριλαμβανομένης και της δικής μας, θεωρούμε ότι τώρα πρέπει όλοι να εργασθούμε και, κυρίως, να καταβάλουμε προσπάθειες για την εξεύρεση λύσης σ' ένα πρόβλημα τόσο σοβαρό, όπως το πρόβλημα της τρομοκρατίας, σε στέρεες βάσεις, με τη μεγαλύτερη δυνατή ομοφωνία και, ασφαλώς, καθιστώντας σαφές ότι ο διάλογος ήταν, είναι και θα είναι το πλέον πολύτιμο μέσο για την επίτευξη της ειρήνης και της συμφιλίωσης.
Θα μπορούσαμε να εισηγηθούμε εναλλακτικό κείμενο, αλλά αυτό θα ήταν ιδιαίτερα εσφαλμένο, διότι θεωρούμε ότι, σε ένα θέμα τόσο σοβαρό και τόσο σημαντικό όπως αυτό, πρέπει να πράξουμε οτιδήποτε, εκτός από εισηγήσεις οι οποίες προϋποθέτουν τη διάσπαση του Σώματος.
Επιτρέψτε μου να αναφερθώ σε ένα προσωπικό θέμα.
Το 1970, πριν από 30 χρόνια και κατά τη διάρκεια της δικτατορίας του Φράνκο, βρισκόμουν στη φυλακή για την προάσπιση της ελευθερίας και από εκείνη την εποχή ήμουν αντίθετος με τη δράση του ETA.
Όπως κάθε ανθρώπινο ον που καυχάται και διατείνεται ότι διαθέτει ευφυία, είμαι διατεθειμένος να μάθω, αλλά επιτρέψτε μου να δηλώσω ότι δεν δέχομαι μαθήματα σε θέματα αποφασιστικότητας κατά της τρομοκρατίας.
Εν κατακλείδι, κύριε Πρόεδρε, μνημονεύω τον Jorge Luis Borges: "Περίπου 500 έτη πριν την έλευση της εποχής του χριστιανισμού, η Ελλάδα απέκτησε ό,τι καλύτερο καταγράφεται στην παγκόσμια ιστορία, την ανακάλυψη του διαλόγου.
Η πίστη, η βεβαιότητα, τα δόγματα, τα αναθέματα, οι ικεσίες, οι απαγορεύσεις, οι διαταγές, τα ταμπού, οι τυραννίες, οι διαμάχες και οι δόξες επιβάρυναν την τάξη.
Κάποιοι Έλληνες ανέφεραν - δεν θα μάθουμε ποτέ με ποιον τρόπο - τη μοναδική συνήθεια της συζήτησης.";
Χωρίς εκείνους τους Έλληνες, δεν θα νοείτο ο δυτικός πολιτισμός.
Εύχομαι σήμερα, με τη νέα δολοφονική επίθεση η οποία διεξήχθη με οδυνηρό, θλιβερό, ειδεχθή τρόπο, ακόμη και στις πλέον δύσκολες στιγμές και έναντι των πλέον αδιάλλακτων και δολοφονικών αντιπάλων μας, να μην αποποιηθούμε τη σπουδαιότητα της συνολικής κουλτούρας του διαλόγου, διατηρώντας τη μεγαλύτερη δυνατή σταθερότητα στις δημοκρατικές πεποιθήσεις μας και αποκηρύσσοντας πλήρως την τρομοκρατία!
(Χειροκροτήματα)
Κύριε Πρόεδρε, επί της διαδικασίας, η Βόρειος Ιρλανδία αναφέρθηκε πολλές φορές σε αυτήν τη συζήτηση και ειπώθηκε ότι η πρόταση για άνευ όρων διάλογο με τους τρομοκράτες θα αποτελέσει τη βάση της ιρλανδικής ειρηνευτικής διαδικασίας.
Αυτό δεν αληθεύει.
Η ιρλανδική ειρηνευτική διαδικασία βασίστηκε στην άνευ όρων κατάπαυση του πυρός από τον προσωρινό Ιρλανδικό Δημοκρατικό Στρατό.
(Χειροκροτήματα)
Κύριε Πρόεδρε, επιβεβαιώνω το γεγονός ότι διεξάγονται πολλές παράλληλες συζητήσεις και ότι πιθανότατα είναι πιο εύκολη η συζήτηση όταν κάποιος δεν είναι εγγεγραμμένος ως εκπρόσωπος πολιτικής ομάδας, ωστόσο τα πάντα γίνονται υπέρ του πολιτικού διαλόγου και της διευκρίνισης αυτών που συζητούμε εδώ και για τους στόχους της έγγραφης διακήρυξης που έχει εισαχθεί.
Σήμερα, είναι πλέον ανώφελο, κατόπιν όσων ακούσαμε, να συζητάμε για τη σημασία της τρομοκρατίας του ETA, για τις οδυνηρές επιπτώσεις που έχει στον πληθυσμό, για την άμεση επίθεσή του στις δημοκρατικές αξίες που περιέχονται στο Σύνταγμα της Ισπανίας του 1978 και στη Νομοθετική Πράξη για την Αυτονομία της Γκουέρνικα, που τόσες προσπάθειες και θυσίες στοίχισε στο λαό των Βάσκων και στον ισπανικό λαό στο σύνολό του.
Ακούσαμε ήδη ότι αγωνιστές κατά της δικτατορίας του Φράνκο κάθονται στο ημικύκλιο και θεωρούνται άτομα με κύρος, ωστόσο άλλοι έχουν πεθάνει και δεν δύνανται πλέον να μιλήσουν και να διεξάγουν πολιτικό διάλογο.
Γι' αυτό πρέπει το θέμα να διασαφηνιστεί σήμερα, εδώ και αντιδρώ στις εν λόγω ερμηνείες για τον ορισμό του πολιτικού διαλόγου.
Φυσικά, πέρα από τις φυσικές πολιτικές διαφορές πρέπει να διεξάγουμε πολιτικό διάλογο, μεταξύ ατόμων και οργανώσεων που σέβονται και προασπίζουν τις αξίες της δημοκρατίας και της ελευθερίας.
(Χειροκροτήματα) Ο πολιτικός διάλογος θεωρείται ανέφικτος, όταν με το ένα χέρι, ή τη μια στιγμή, γίνεται έκκληση για διάλογο και με το άλλο χρησιμοποιείται το όπλο ή η βόμβα για να τεθεί τέλος στο διάλογο με τον υποτιθέμενο συνομιλητή.
(Χειροκροτήματα)Δεν μπορούμε να καλέσουμε κανέναν σε τέτοιου είδους διάλογο.
Ο πολιτικός διάλογος πρέπει να διατηρείται μεταξύ των δημοκρατικών κομμάτων, είτε είναι εθνικιστικά είτε όχι, με τη Δημοκρατική Σύγκλιση της Καταλονίας, με τη Σύγκλιση και Ένωση, με το PNV, με τη βασκική οργάνωση Alkartasuna, μέχρι την οργάνωση της Ενωμένης Αριστεράς, μέχρι το Εργατικό Σοσιαλιστικό Κόμμα της Ισπανίας, μέχρι το Λαϊκό Κόμμα, στα θεσμικά όργανα, με διαφάνεια, με σαφήνεια, στην εκπροσώπηση του λαού, με υπευθυνότητα έναντι των πολιτών.
Ωστόσο, δεν πρέπει να διατηρείται διάλογος που ζητούν οι υποκινητές της βίας.
Ο εν λόγω διάλογος δεν είναι εφικτός σε μια δημοκρατική και ανοικτή κοινωνία.
Γνωρίζουμε ότι τα προβλήματα και οι πολιτικές, οικονομικές και κοινωνικές αντιθέσεις, επιλύονται με το διάλογο και με τη λήψη αποφάσεων στο πλαίσιο των δημοκρατικών θεσμών, ωστόσο δεν χρησιμοποιούμε το διάλογο ως ρητορικό μέσο συνολικά που δύνανται επίσης να χρησιμοποιούν οι εκτελεστές, οι υποκινητές της εν λόγω βίας και αυτοί που εκφράζουν την οδύνη τους για τους θανάτους σαν να ήταν αυτοκινητιστικά ατυχήματα, όταν στην πραγματικότητα είναι πραγματικοί και στυγεροί δολοφόνοι παιδιών και ανυπεράσπιστων ατόμων.
Κάτι τέτοιο δεν μπορεί να καταστεί αποδεκτό εξ ονόματος της δημοκρατίας.
Εγώ θα τους έλεγα: είναι προτιμότερη η σιωπή, ελπίζω να ακούσουν το μήνυμά μου, να μιλήσουν με ηθικό τρόπο, όχι με τη βία.
(Χειροκροτήματα)Ο διάλογος δεν είναι δυνατόν να καλύπτει τη βία και τον τρόμο, ο διάλογος δεν είναι δυνατόν να υποκύπτει στο έγκλημα, ο πολιτικός διάλογος είναι δυνατός μόνο όταν οι βόμβες και τα όπλα σωπαίνουν και καθίστανται αποδεκτές οι δημοκρατικές αρχές.
Αποκηρύσσουμε πλήρως την έκκληση για διάλογο και ηπιότητα που οδηγούν στη δικτατορία και στα στρατόπεδα συγκέντρωσης.
Ωστόσο, βασιζόμαστε απόλυτα στον υπεύθυνο και δημοκρατικό διάλογο, προκειμένου να επιτύχουμε τη συνύπαρξη και να ενισχύσουμε τη δημοκρατία που τόσο χρειαζόμαστε.
(Χειροκροτήματα)
Κύριε Πρόεδρε, περισσότεροι από 15 000 άνθρωποι έχουν συλληφθεί και πάνω από 5 000 βασανίστηκαν.
Εκατοντάδες άνθρωποι σκοτώθηκαν.
Δημοσιογράφοι και βουλευτές, δημοτικοί σύμβουλοι, άντρες και γυναίκες, συνάδελφοί μου σκοτώθηκαν από κρατικούς τρομοκράτες στο Βασίλειο της Ισπανίας.
Μπορεί άραγε το Ευρωπαϊκό Κοινοβούλιο να συνεργάζεται με την κρατική τρομοκρατία;
(Ζωηρές διαμαρτυρίες ) Σήμερα περισσότερο από ποτέ, η μεγάλη πλειοψηφία των Βάσκων έχουν στρατευθεί ενάντια στη βία.
Είναι πρέπον, αυτή τη στιγμή, να θυμηθούμε ότι η Συμφωνία της Λιζάρα, η οποία δυο χρόνια πριν άνοιξε το δρόμο για μια ειρηνική και δημοκρατική βασκική κοινωνία, απορρίφθηκε επανειλημμένα από την κυβέρνηση της Μαδρίτης μετά την άνευ όρων κατάπαυση του πυρός.
(Διαμαρτυρίες)Οι συγκινητικές δηλώσεις από τα θύματα του ΕΤΑ και της ισπανικής καταστολής αποδεικνύουν καλύτερα από οτιδήποτε άλλο πόσο τραγικό ήταν το ότι επιτρέψαμε να χαθεί αυτή η θαυμάσια ευκαιρία.
Είμαστε έτοιμοι να βοηθήσουμε με οποιονδήποτε τρόπο την ειρηνευτική διαδικασία.
Δε θα προβούμε σε τίποτα που θα μπορούσε να παρεμποδίσει την οριστική επίλυση της συνεχιζόμενης διαμάχης μέσω της αναγνώρισης της βασκικής ταυτότητας.
(Ζωηρές διαμαρτυρίες από τα έδρανα)Δείτε την ισπανική ιδέα περί της ελευθερίας του λόγου και της δημοκρατίας.
Δεν είναι ανεκτικοί, μίλησαν περισσότερο από τρία τέταρτα της ώρας και δεν μπορούν να ανεχθούν ένα λεπτό από μένα, αυτή είναι η δημοκρατία τους.
( Διαμαρτυρίες)Η μέρα όπου η Ευρωπαϊκή Ένωση θα υποστηρίξει την πολιτική λύση, σας διαβεβαιώνω ότι για το 100% του βασκικού πληθυσμού, όπως και για το Λαϊκό Κόμμα και τους Σοσιαλιστές, θα είναι η πιο ευτυχισμένη μέρα της ζωής μας.
Κύριε Πρόεδρε, εκ μέρους των Βρετανών Συντηρητικών, θα ήθελα να προσφέρω την απόλυτη υποστήριξή μας προς τις ισπανικές αρχές στον αγώνα τους κατά της τρομοκρατίας.
Το Ηνωμένο Βασίλειο υπέφερε από την τρομοκρατία για περισσότερο από 30 χρόνια.
Μάλιστα, ένα ακόμα επεισόδιο συνέβη στο Λονδίνο χθες το βράδυ και εκφράζω τα συλλυπητήρια μας για το πρόσφατο θύμα της τρομοκρατίας στην Ισπανία.
Για να νικήσουμε τους τρομοκράτες, είναι ουσιώδες το μήνυμα της κυβέρνησης να είναι ξεκάθαρο και η κοινή γνώμη να παραμείνει αποφασισμένη.
Δεν θα πρέπει να δοθεί στους τρομοκράτες η ελπίδα ότι θα επιτύχουν με τη βία τους στόχους τους, ούτε η παρηγοριά ότι θα μείνουν ατιμώρητοι για τα ειδεχθή εγκλήματά τους και ότι θα μπορέσουν να κρυφτούν.
Συγκεκριμένα, κανένα κράτος μέλος της Ευρωπαϊκής Ένωσης δεν πρέπει να προσφέρει άσυλο σε τρομοκράτες ώστε να μπορέσουν να οργανώσουν επιθέσεις σε άλλο κράτος.
(Χειροκροτήματα) Φοβούμαι ότι η εμπειρία του ΗΒ υπήρξε αρνητική σε όλα αυτά τα θέματα.
Υποστηρίζουμε την ισπανική κυβέρνηση και τις δυνάμεις ασφαλείας στη σκληρή στάση τους ενάντια στην τρομοκρατία του ΕΤΑ και εκφράζουμε την αλληλεγγύη μας στον ισπανικό λαό και ιδιαίτερα σε όσους υπήρξαν θύματα της τρομοκρατίας.
(Χειροκροτήματα)
Κύριε Πρόεδρε, ας στείλουμε σήμερα από αυτό το Κοινοβούλιο ένα ξεκάθαρο και κατηγορηματικό μήνυμα ότι η βία δεν έχει καμία θέση στην επίλυση των προβλημάτων ενός διχασμένου λαού.
Το μόνο που κάνει η βία είναι να μεγαλώνει τις διαφορές και να δυσκολεύει την επίλυση του προβλήματος.
Οι οργανώσεις που χρησιμοποιούν βία πρέπει να μάθουν πως ο ισχυρισμός τους ότι ενεργούν για να εξασφαλίσουν τα ανθρώπινα και πολιτικά δικαιώματα των πολιτών είναι εντελώς λανθασμένος, δεδομένου ότι οι μέθοδοί τους υπονομεύουν το πιο θεμελιώδες ανθρώπινο δικαίωμα, το δικαίωμα στη ζωή.
Το μήνυμα που πρέπει να στείλουμε είναι ότι πρέπει να τεθεί ένα απόλυτο και οριστικό τέλος στη βία.
Μόνον τότε μπορεί να υπάρξει διάλογος και στο διάλογο αυτό πρέπει να συμμετέχουν δημοκρατικά εκλεγμένοι αντιπρόσωποι όλων των ομάδων του λαού.
Ο σκοπός του διαλόγου θα είναι η επίτευξη μιας συμφωνίας που θα χαίρει της εμπιστοσύνης ολόκληρου του λαού.
Αυτός είναι ο ευθύς και λογικός τρόπος να αντιμετωπίσουμε την τρομοκρατία και εκείνοι που θέλουν πραγματικά να επιλύσουν το πρόβλημα, δεν πρέπει να δυσκολευτούν να ακολουθήσουν το δρόμο αυτό.
(Χειροκροτήματα)
.
Κύριε Πρόεδρε, κυρίες και κύριοι βουλευτές, καταδικάζω με τη σειρά μου ανεπιφύλακτα και μοιράζομαι τα ίδια συναισθήματα με όλους εδώ, μαθαίνοντας για το δειλό και τυφλό τρομοκρατικό χτύπημα στην Ισπανία σήμερα το πρωί στις 7.
40, εναντίον του Josι Ruiz, δημοτικού συμβούλου στο Sant Adriΰ de Besσs, στην Καταλονία.
Υπενθύμισα, εξ ονόματος του Ευρωπαϊκού Συμβουλίου, το οικοδόμημα της διμερούς και πολυμερούς συνεργασίας που επιτρέπει στην αστυνομία και στη δικαιοσύνη να πετυχαίνουν διαρκώς νίκες ενάντια στην τρομοκρατία.
Η συνεργασία αυτή σημείωσε μια πολύ σημαντική επιτυχία με τη σύλληψη στη Γαλλία, πριν από μερικές ημέρες, ορισμένων από τα βασικά ηγετικά στελέχη του ETA.
Δεν πρέπει όμως να αρκεστούμε στην επιτυχία αυτή, κυρίες και κύριοι βουλευτές.
Αντιθέτως, πρέπει να συνεχίσουμε ανυποχώρητοι αυτόν το δίκαιο αγώνα της δημοκρατίας κατά της βίας.
(Χειροκροτήματα)
.
Κύριε Πρόεδρε, κυρίες και κύριοι βουλευτές, εξ ονόματος της Επιτροπής, θα ήθελα να εκφράσω τη λύπη μου για το θύμα της επίθεσης που σημειώθηκε σήμερα το πρωί στη Καταλονία, καθώς και την ανησυχία μου όσον αφορά τα γεγονότα στο Λονδίνο.
Θα ήθελα να πω ότι πέρα από αυτή τη συζήτηση σχετικά με τα νομικά μέσα - αστυνομική συνεργασία, δικαστική συνεργασία, πώς να καταστεί αποτελεσματικότερο το σύστημα έκδοσης , πώς να εξασφαλιστεί ένα ευρωπαϊκό ένταλμα έρευνας - υπάρχει μια ευρωπαϊκή προστιθέμενη αξία στον αγώνα για την ελευθερία και τη δημοκρατία.
Πιστεύω ότι το μεγάλο μήνυμα είναι ένα σαφές μήνυμα αλληλεγγύης.
Αλληλεγγύη απέναντι στον ισπανικό λαό, στο σύνολό του, αλληλεγγύη απέναντι στο βασκικό λαό.
Επιτρέψτε μου να κάνω μια προσωπική αναφορά.
Έζησα, όπως οι Ισπανοί, σε μια χώρα που για περισσότερο από σαράντα χρόνια υπέστη τη δικτατορία, ενώ όλες οι άλλες ευρωπαϊκές χώρες είχαν δημοκρατικά καθεστώτα.
Πιστεύω ότι η πιο σημαντική προστιθέμενη αξία που μπορούμε να προσφέρουμε στον αγώνα για την ελευθερία και τη δημοκρατία στη Ευρώπη, είναι αυτή η αλληλεγγύη προς τα θύματα.
Δεν πρέπει ποτέ να χάνουμε την ελπίδα.
Πρέπει πάντα να διατηρούμε την πεποίθησή μας ότι η ελευθερία και η δημοκρατία είναι αιώνιες αξίες.
(Χειροκροτήματα)
Κύριε Πρόεδρε, θέλω μόνο να αναφέρω δυο πράγματα: πρώτον, να μάθουμε σε βάθος όσα αναφέραμε όλοι· και δεύτερον, να γνωρίζουμε πότε παίζουμε το παιχνίδι εκείνων που επικρίνουμε τόσο έντονα, θορυβώντας ενόσω ομιλούν άλλοι συνάδελφοι .
Κύριε Πρόεδρε, πρέπει πράγματι να πληροφορηθούμε όλοι, ποιος παίζει το παιχνίδι ποιου, διότι στην παρούσα δημοκρατική Συνέλευση τα πάντα ορίζονται μέσω του λόγου.
Οι δημοκρατικοί δεν μπορούμε να αποφύγουμε την πιθανότητα να μας δολοφονήσουν, ωστόσο έχουμε τη δυνατότητα και πρέπει να αποφεύγουμε τις προσβολές και στην παρούσα φάση θίγονται οι δημοκρατικοί και οι αγωνιστές της ελευθερίας.
Κύριε Πρόεδρε, εκτός από το διάλογο με όσους προβαίνουν σε βίαιες πράξεις, εκτός από την αποδοκιμασία της τρομοκρατίας στο σύνολό της, αποδοκιμασία που συμμεριζόμαστε πλήρως, εγώ θεωρώ ότι η Ισπανία παρουσιάζει μια βασική έλλειψη: το διάλογο μεταξύ της κυβέρνησης των Βάσκων και της ισπανικής κυβέρνησης, το διάλογο μεταξύ του Λαϊκού Κόμματος, του PSOE, του PNV και του βασκικού Alkartasuna, τα δυο τελευταία εκ των οποίων κυβερνούν τη χώρα των Βάσκων.
Εάν δεν προσυπογράφουμε την εν λόγω διακήρυξη, δεν είναι διότι δεν επιθυμούμε το διάλογο με τους τρομοκράτες, άποψη την οποία κατανοούμε, αλλά διότι δεν προβαίνουμε σε έναρξη διαλόγου μεταξύ των δημοκρατικών και αυτό αποτελεί το ουσιαστικό πρόβλημα εκτός από τη βιαιότητα των θανάτων.
Το Κοινοβούλιο θα πρέπει να ενθαρρύνει το διάλογο μεταξύ των δημοκρατικών.
Ο Πρόεδρος της χώρας μου, της Γαλικίας, ανέφερε κάποτε ότι τα ευρωπαϊκά θέματα δεν εκλαμβάνονταν ως διεθνή θέματα.
Ο αξιότιμος κ. Oreja ανέφερε ότι δεν επιθυμούσε διεθνείς μεσολαβητές.
Εμμένω στις συγκεκριμένες δυο δηλώσεις του Λαϊκού Κόμματος προκειμένου να δηλώσω ότι τα ευρωπαϊκά θέματα δεν αποτελούν για μας διεθνή θέματα και το Σώμα πρέπει να μεσολαβήσει πολιτικά, όχι μεταξύ των τρομοκρατών και της κυβέρνησης, αλλά μεταξύ της κυβέρνησης των Βάσκων και της ισπανικής κυβέρνησης, μεταξύ του ΛΚ και του PSOE και του PVN-EA και επί του παρόντος, εκτός από την βία των τρομοκρατών, αυτό χρειαζόμαστε στην Ισπανία.
Συνάδελφοι, πρόκειται για ένα εξαιρετικά δύσκολο θέμα.
Αν συνεχίσουμε για διαδικαστικά θέματα τότε το λόγο έχει πρώτα ο κ. Gorostiaga.
Ήθελα να κηρύξω τη λήξη της συζήτησης αλλά, λόγω του θέματος, διστάζω.
Πρέπει να παραμείνω ουδέτερος.
Παρακαλώ τους επόμενους ομιλητές, εάν πρόκειται για διαδικαστικά θέματα, να είναι πάρα πολύ σύντομοι.
Παρακαλώ επίσης τους συναδέλφους να παραμείνουν όσο γίνεται πιο ήσυχοι.
Το λόγο έχει ο κ. Gorostiago για μια πρόταση επί της διαδικασίας.
Κύριε Πρόεδρε, αυτό σας τιμά ιδιαίτερα.
Είστε αληθινός δημοκράτης επειδή δέχεστε την ελευθερία του λόγου.
Το πραγματικό πρόβλημα όμως δεν είναι εκεί.
Οι άνθρωποι αυτοί δεν δέχονται ότι υπάρχει και άλλη δυνατότητα, δηλαδή ότι η χώρα των Βάσκων έχει το δικαίωμα της δικής της ταυτότητας στην Ευρώπη.
Αυτό είναι που δεν μπορούν να δεχτούν οι ισπανοί δημοκράτες.
Κύριε Πρόεδρε, τώρα είμαι ήδη σε θέση να αναφέρω περισσότερες λεπτομέρειες στη Συνέλευση.
Ο δημοτικός σύμβουλος του Λαϊκού Κόμματος Josι Luis Ruiz Casado πυροβολήθηκε αρχικά πίσω από το αυτί και αφού έπεσε κάτω, οι δράστες της απόπειρας του έδωσαν τη χαριστική βολή.
Όπως ήδη προανέφερα, κύριε Nogueira, μπορεί κάποιος να επιλέξει οποιοδήποτε σημείο των συνόρων, στη συνέχεια όμως δεν πρέπει να αναζητά ανούσιες δικαιολογίες προκειμένου να αιτιολογήσει την απόφασή του.
Κύριε Gorostiaga, εξ ονόματος της εν λόγω ελευθερίας της έκφρασης την οποία επικαλείσθε, κοιτάξτε με στα μάτια και πείτε μου εάν μπορείτε να με διαβεβαιώσετε ότι εγώ και η οικογένειά μου δεν κινδυνεύουμε από τον ETA για να χρησιμοποιήσω στο Σώμα την συγκεκριμένη ελευθερία της έκφρασης;
Μπορείτε εσείς να με διαβεβαιώσετε επ' αυτού, κύριε Gorostiaga?
(Χειροκροτήματα)
Η συζήτηση έληξε.
Ευχαριστώ το Συμβούλιο και την Επιτροπή για τη συμβολή τους.
Ρατσισμός
Η ημερήσια διάταξη προβλέπει τη διεξαγωγή συνδυασμένης συζήτησης για τις ακόλουθες προφορικές ερωτήσεις:(B5-0534/00) της κ. Ludford, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, προς την Επιτροπή σχετικά με τη θέση της Ευρωπαϊκής Ένωσης στην Παγκόσμια Διάσκεψη κατά του Ρατσισμού το 2001·
(B5-0536/00) της κ. Schroedter, εξ ονόματος της ομάδας των Πρασίνων /Ευρωπαϊκής Ελεύθερης Συμμαχίας, προς την Επιτροπή σχετικά με το ρατσισμό στην Ανατολική Γερμανία·(B5-0537/00) της κ. Kaufmann και του κ. Wurtz, εξ ονόματος της πολιτικής ομάδας ΕΕΑ/ΑρΠρΒΧ προς την Επιτροπή σχετικά με τη βία της άκρας δεξιάς στη Γερμανία.
Κύριε Πρόεδρε, θα πρέπει να υπάρξει μια κοινή και αποτελεσματική συμβολή της ΕΕ στην επιτυχία της Παγκόσμιας Διάσκεψης κατά του Ρατσισμού των ΗE τον επόμενο χρόνο και της αντίστοιχης ευρωπαϊκής προπαρασκευαστικής διάσκεψης τον επόμενο μήνα.
Η ΕΕ έχει το καθήκον και την αρμοδιότητα όσον αφορά τα ανθρώπινα δικαιώματα να κάνει πραγματικότητα το "όλοι διαφορετικοί, όλοι ίσοι" .
Μπορεί και πρέπει να αντιμετωπίσει δραστικά τις ρατσιστικές διακρίσεις και την ξενοφοβία και να γίνει πρωτοπόρος στην αποδοχή των πολυπολιτισμικών και εθνικών ιδιαιτεροτήτων.
Ας το κάνουμε με πραγματική πολιτική πεποίθηση και όχι απλώς σαν διπλωματική άσκηση.
Η πρόταση αυτή περιγράφει τους τρόπους με τους οποίους ο ρατσισμός πρέπει να καταγραφεί, να αποτραπεί και να επιβληθούν κυρώσεις.
Η επιβολή αποτελεσματικών κυρώσεων σημαίνει καταρχάς την εκμετάλλευση της αρμοδιότητας της ΕΕ για έκδοση νόμων κατά των διακρίσεων, καθώς και τη συμφωνία σε χρόνο ρεκόρ επί της οδηγίας για το ρατσισμό του Αρθρου 13 που στέλνει το σωστό μήνυμα αποφασιστικότητας.
Αποτελεσματικότητα επίσης σημαίνει επιτάχυνση μιας διακυβερνητικής αστυνομικής και δικαστικής συνεργασίας σύμφωνα με το Αρθρο 29 της Συνθήκης της ΕΕ και οι τρόποι να επιτευχθεί κάτι τέτοιο εξετάζονται εδώ.
Θέλουμε να ακούσουμε ότι τα κράτη μέλη θα υπογράψουν το πρωτόκολλο αριθ.
12 της Ευρωπαϊκής Σύμβασης Ανθρωπίνων Δικαιωμάτων που θεωρεί τις διακρίσεις άμεση παραβίαση της σύμβασης, με την ευκαιρία της 50ης επετείου της υπογραφής της το Νοέμβριο.
Υπάρχουν πολλές χρήσιμες τροπολογίες από άλλα Μέλη και ομάδες τις οποίες θα δεχθώ, όμως υπάρχουν κάποιες που δεν μπορώ να δεχθώ.
Καταρχήν, λυπούμαι που χρησιμοποιήθηκε η ευκαιρία για να χαρακτηριστούν ιδιαιτέρως αρνητικά συγκεκριμένα κόμματα και χώρες, π.χ. στις τροποποιήσεις αριθ.
1, 3, 5 και 6.
Το πρόβλημα που δημιουργείται με την αναφορά σε συγκεκριμένες χώρες και όχι σε άλλες, είναι ότι δεν μπορεί να γίνει σφαιρική αξιολόγηση.
Κάνω λοιπόν έκκληση στους εισηγητές αυτών των τροπολογιών να εξετάσουν το ενδεχόμενο της απόσυρσής τους.
Ιδιαίτερα, θα παρακαλούσα τον κ. Ford να αποσύρει την τροπολογία αριθ.
1, παρόλο που την κατανοώ, γιατί θα ήταν κρίμα μια πρόταση που αφορά αυτές τις πολύ σημαντικές ευρωπαϊκές και παγκόσμιες διασκέψεις να εκτροχιαστεί εξαιτίας του ζητήματος της Αυστρίας.
Κύριε Πρόεδρε, δεν περνάει σχεδόν ούτε μια μέρα χωρίς τα μέσα μαζικής ενημέρωσης να μην αναφέρουν πράξεις βίας εκ μέρους ακροδεξιών στοιχείων στη Γερμανία.
Πολίτες, στο πλαίσιο πρωτοβουλιών που αναλαμβάνουν, θρησκευτικές και εκκλησιαστικές κοινότητες και άλλες κοινωνικές ομάδες προειδοποιούν εδώ και χρόνια για το δεξιό ριζοσπαστισμό.
Το φαινόμενο αυτό υπάρχει στην Ανατολική και στη Δυτική Γερμανία, έστω κι αν προέρχεται μόνο από μια μειονότητα.
Στην Ανατολική Γερμανία, οι δεξιές ομάδες θεωρούν πλέον ότι δεν αποτελούν μειονότητα αλλά επίκεντρο της κοινωνίας και έχουν μετατραπεί σε νεανικό κίνημα.
Η αδράνεια και η σιωπηρή αποδοχή εκ μέρους μεγάλων στρωμάτων του πληθυσμού επιτρέπουν την ύπαρξη ζωνών στις πόλεις της ΕΕ όπου κυβερνά η Δεξιά και όχι πλέον το κράτος.
Ακόμη κι αν υπάρχουν εξηγήσεις του φαινομένου αυτού - διαπαιδαγώγηση σε ένα ολοκληρωτικό κράτος, έλλειψη αυτοπεποίθησης πολλών ατόμων στην Ανατολική Γερμανία, υψηλό ποσοστό ανεργίας, έλλειψη προοπτικών για τους νέους - ακόμη και τότε, δεν επιτρέπεται να αρκεστούμε στις αιτίες αλλά οφείλουμε επιτέλους να ενεργήσουμε!
Μια Ευρώπη που βασίζεται στο απαραβίαστο της ανθρώπινης αξιοπρέπειας και εξασφαλίζει την ελεύθερη κυκλοφορία των προσώπων πρέπει να αντιδρά χωρίς καμία ανοχή έναντι της βίας της Δεξιάς.
Γι' αυτό, πρέπει να πάψει η αποσιώπηση των καθημερινών πράξεων βίας σε μέρη της Ευρωπαϊκής Ένωσης εκ μέρους της Δεξιάς, έστω κι αν με τον τρόπο αυτό ενδέχεται να κατηγορηθούμε για προδοσία.
Χρειαζόμαστε μια ανεκτική διοίκηση και μια ενεργό χρηματοοικονομική υποστήριξη εκείνων των τοπικών ομάδων και παραγόντων που επιδεικνύουν πολιτικό θάρρος.
Η Ευρώπη πρέπει να δείξει τη σημαία της!
Αυτές οι τοπικές ομάδες χρειάζονται την υποστήριξη τρίτων, ώστε να ενθαρρυνθούν να επιδείξουν περαιτέρω τόλμη εναντίον της Δεξιάς!
Κύριε Πρόεδρε, στην απάντησή της στην ερώτηση της κοινοβουλευτικής ομάδας των κομμουνιστών, η ομοσπονδιακή κυβέρνηση παρουσίασε για το 1999 στοιχεία για 2031 αδικήματα εκ μέρους ακροδεξιών και αντισημιτικών στοιχείων σε ολόκληρη τη Γερμανία.
Η έγκυρη γερμανική εφημερίδα "Der Tagesspiegel" μνημονεύει 93 δολοφονίες από ακροδεξιούς εξτρεμιστές την τελευταία δεκαετία.
Για μένα βέβαια, που προέρχομαι από τη Λαϊκή Δημοκρατία της Γερμανίας, η εξέλιξη στην Ανατολική Γερμανία είναι ιδιαίτερα οδυνηρή.
Αναμφισβήτητα, υπάρχουν λόγοι για το φαινόμενο αυτό που συνδέονται με την κοινωνία της Ανατολικής Γερμανίας και οφείλονται ιδίως στις συνέπειες από τις αυταρχικές δομές και στην αδυναμία της κοινωνίας των πολιτών.
Υπάρχουν όμως και άλλοι τόσοι λόγοι που σχετίζονται με τις εξελίξεις της τελευταίας δεκαετίας: η απόκλιση της οικονομικής και κοινωνικής ανάπτυξης της Ανατολικής Γερμανίας από εκείνη των παλαιότερων ομοσπονδιακών κρατιδίων, η παραγνώριση του τρόπου διαβίωσης και των εμπειριών σε αυτό το τμήμα της Γερμανίας και η ασυνεπής αντιμετώπιση της ιστορίας και του παρόντος της ακροδεξιάς ιδεολογίας.
Κόμματα και οργανώσεις της ακροδεξιάς, που υπάρχουν από πολύ καιρό, μεταφέρουν μαζικά την υποδομή, την οργάνωση και τη χρηματική υποστήριξή τους από τα παλαιά στα νέα ομόσπονδα κρατίδια.
Η κοινωνική πόλωση, η όλο και πιο περιορισμένη υποστήριξη κοινωνικών και εκπαιδευτικών ιδρυμάτων από το κράτος και ο όλο και πιο έντονος ανταγωνισμός στην αγορά εργασίας προσφέρουν γόνιμο έδαφος στο ρατσισμό και την ξενοφοβία.
Το αίσθημα της αδυναμίας πολλών ατόμων έναντι μιας αυξανόμενης διεθνοποίησης, με καταστροφικές συνέπειες από κοινωνική και πολιτισμική άποψη, και της υποχώρησης της πολιτικής και της δημοκρατίας προς όφελος του οικονομικού κέρδους των επιχειρήσεων καθιστούν τα άτομα αυτά εύκολο στόχο για τους ακροδεξιούς εξτρεμιστές.
Μια πολιτική που βασίζεται στη ρητορική του εθνικισμού και έχει ως αντικείμενο των εκλογικών εκστρατειών της τη μετανάστευση προετοιμάζει το έδαφος για το ρατσισμό και την ξενοφοβία, όπως και η περιοριστική πολιτική ασύλου και μετανάστευσης της Ευρωπαϊκής Ένωσης, η έλλειψη διαφάνειας και η μη συμμετοχή των πολιτών στη διαδικασία λήψης αποφάσεων.
Αντίθετα, αυτό που χρειαζόμαστε είναι, πρώτον, ο συστηματικός στιγματισμός της ρατσιστικής και ακροδεξιάς ιδεολογίας, δεύτερον, η αλλαγή της πολιτικής μετανάστευσης και ασύλου της ΕΕ και των κρατών μελών της με σκοπό την αποδοχή και την ένταξη των μεταναστών και των αιτούντων άσυλο, τρίτον, δραστήρια πολιτική στον κοινωνικό τομέα και στον τομέα της απασχόλησης με αντικείμενο ιδίως τους νέους και, τέταρτον, ανθρωπιστική εκπαιδευτική πολιτική που θα διδάσκει την ανοχή και θα
προβάλλει την πολιτισμική και φυλετική ποικιλομορφία ως πηγή εμπλουτισμού.
.
Κύριε Πρόεδρε, κυρίες και κύριοι βουλευτές, θα ήθελα να απαντήσω στην ερώτηση της κυρίας Ludford σημείο προς σημείο.
Το Συμβούλιο και η Προεδρία αποδίδουν μεγάλη σημασία στο ρόλο της Ευρωπαϊκής Περιφερειακής Διάσκεψης με θέμα "Όλοι διαφορετικοί, όλοι ίσοι" που θα λάβει χώρα στο Στρασβούργο από τις 11 ως τις 13 Οκτωβρίου 2000, για την προετοιμασία της Παγκόσμιας Διάσκεψης κατά του ρατσισμού που θα πραγματοποιηθεί το 2001.
Στο πλαίσιο αυτό, η Προεδρία δεν φείδεται προσπαθειών για τη διασφάλιση της μέγιστης συνεργασίας και του μέγιστου συντονισμού μεταξύ των κρατών μελών εν όψει της Διάσκεψης του Στρασβούργου.
Ήδη υπάρχει εντατικός συντονισμός μεταξύ των κρατών μελών, στο πλαίσιο των προπαρασκευαστικών συνεδριάσεων.
Στο στάδιο αυτό, το Συμβούλιο δεν προτίθεται να παρουσιάσει κατά την περιφερειακή Διάσκεψη του Στρασβούργου, κοινή θέση στα δεκαπέντε κράτη μέλη, στο πλαίσιο του άρθρου 34, παράγραφος 2.
Εντούτοις, και πιστεύω ότι αυτό είναι το σημαντικό, θα εξακολουθήσει να υπάρχει συντονισμός μεταξύ των κρατών μελών - προκειμένου να αποφευχθεί η έκφραση αποκλινουσών απόψεων όσον αφορά τα διάφορα θέματα που θα συζητηθούν.
Αντίθετα, το Συμβούλιο προτίθεται - και επιμένω στο σημείο αυτό - να παρουσιάσει κοινή θέση στην παγκόσμια διάσκεψη που θα πραγματοποιηθεί το επόμενο έτος στη Νότιο Αφρική και οι εργασίες για την προετοιμασία αυτής της κοινής θέσης έχουν ήδη ξεκινήσει.
Για να συντονίσουν τις θέσεις τους εν όψει της περιφερειακής διάσκεψης, τα κράτη μέλη θα λάβουν φυσικά υπόψη τους τις πολύ χρήσιμες συστάσεις που υπάρχουν στο έγγραφο εργασίας των υπηρεσιών της Επιτροπής της 17ης Απριλίου.
Όσον αφορά τα μέσα που πρέπει να δημιουργηθούν, για τη διασφάλιση μεγαλύτερης συνεργίας, πραγματοποιήθηκαν εργασίες σε αυτόν τον τομέα αφενός από την Ύπατη Αρμοστεία των Ηνωμένων Εθνών για τα Ανθρώπινα Δικαιώματα, και αφετέρου από την ευρωπαϊκή επιτροπή κατά του ρατσισμού και της μισαλλοδοξίας του Συμβουλίου της Ευρώπης, αλλά και από το Ευρωπαϊκό Παρατηρητήριο των Φαινομένων Ρατσισμού και Ξενοφοβίας.
Θα ήθελα να υπενθυμίσω στην κυρία Ludford ότι το Συμβούλιο ενέκρινε, στις 21 Δεκεμβρίου 1998, απόφαση σχετικά με τη σύναψη συμφωνίας για τη στενότερη συνεργασία μεταξύ αυτού του Ευρωπαϊκού Παρατηρητήριου και του Συμβουλίου της Ευρώπης και ότι η συνεργασία μεταξύ αυτών των δύο οργάνων ήταν απόλυτα επιτυχημένη.
Εξάλλου, συνεχίζονται οι εργασίες για να εξετάσουμε πως μπορούμε να δημιουργήσουμε πιο στενούς δεσμούς μεταξύ της Ύπατης Αρμοστείας και του Ευρωπαϊκού Παρατηρητήριου των Φαινομένων Ρατσισμού και Ξενοφοβίας.
Θα ήθελα επίσης να υπενθυμίσω ότι στις 21 Ιουνίου 2000, εγκρίθηκε η οδηγία του Συμβουλίου σχετικά με την εφαρμογή της αρχής της ίσης μεταχείρισης των ανθρώπων, αδιακρίτως φυλετικής ή εθνικής καταγωγής.
Λόγω της αλληλοεπικάλυψης που δημιουργήθηκε μεταξύ αυτής της Οδηγίας και της πρότασης οδηγίας σχετικά με τη δημιουργία ενός γενικού πλαισίου για την ίση μεταχείριση όσον αφορά την απασχόληση και την εργασία - οδηγία για τις διακρίσεις -οι φυλετικές διακρίσεις αφαιρέθηκαν από το πεδίο εφαρμογής της τελευταίας, αλλά υπενθυμίζω ότι το πεδίο εφαρμογής αυτής της πρότασης οδηγίας είναι σαφώς πιο περιορισμένο από αυτό της οδηγίας που εγκρίθηκε ενωρίτερα και το οποίο αφορά όχι μόνο τους τομείς της απασχόλησης και της εργασίας, αλλά επίσης και την κοινωνική προστασία, τα κοινωνικά πλεονεκτήματα, την εκπαίδευση, καθώς και την πρόσβαση στα αγαθά και στις υπηρεσίες και την παροχή αγαθών και υπηρεσιών.
Όσον αφορά το κοινοτικό πρόγραμμα δράσης για την καταπολέμηση των διακρίσεων, οι εργασίες στο Συμβούλιο προχωρούν - και το δηλώνω σήμερα - αν το Κοινοβούλιο προχωρήσει σε γνωμοδότηση την πρώτη περίοδο της συνόδου του Οκτωβρίου, το Συμβούλιο θα είναι σε θέση να εγκρίνει στις 17 Οκτωβρίου πολιτική συμφωνία για αυτό το κείμενο, το οποίο μπορεί να εγκριθεί πριν το τέλος της γαλλικής προεδρίας, έτσι ώστε το πρόγραμμα αυτό να ξεκινήσει, όπως έχει προβλεφθεί, την 1η Ιανουαρίου 2001.
Τέλος, όσον αφορά την κοινή δράση του 1996, σχετικά με τη δράση ενάντια στο ρατσισμό και την ξενοφοβία, το Συμβούλιο εξέτασε το Μάιο του 1998, μια έκθεση σχετικά με την τήρηση από τα κράτη μέλη των υποχρεώσεων που προκύπτουν από την κοινή δράση και αποφάσισε ότι η εφαρμογή αυτής της κοινής δράσης πρέπει να εξετασθεί εκ νέου το 2000.
Τονίζω ότι η Προεδρία θεσπίζει επί του παρόντος τις διατάξεις, ούτως ώστε να πραγματοποιηθεί η επανεξέταση αυτή, η οποία θα βοηθήσει το Συμβούλιο να αξιολογήσει τη συνολική αποτελεσματικότητα της κοινής δράσης και να διαπιστώσει αν πρέπει να ενισχύσει κάποιο στοιχείο.
Ελπίζω, κυρία βουλευτή, να απάντησα όσο το δυνατόν πληρέστερα στην ερώτησή σας.
.
Κύριε Πρόεδρε, στην μυθολογία της Αρχαίας Ελλάδας υπήρχαν δύο τέρατα, η Σκύλλα και Χάρυβδη, που σκότωναν και κατάπιναν ανθρώπους.
Τα δύο τέρατα στην σημερινή Ευρώπη είναι η τρομοκρατία και ο ρατσισμός.
Και δυστυχώς είναι τα θέματα που συζητούμε σήμερα.
Ο Οδυσσέας ήταν αυτός που νίκησε τα δύο τέρατα και χρειάστηκε ευφυία, επιμονή και θάρρος.
Αυτόν τον ρόλο καλείται να παίξει σήμερα η πολιτική δημοκρατική ηγεσία της Ευρώπης.
Πριν από 60 χρόνια ζήσαμε έναν από τους σκληρότερους πολέμους στην ιστορία της ανθρωπότητας.
Η ιδέα της Ευρωπαϊκής Ένωσης βασίστηκε στο να δημιουργηθούν θεσμοί που θα εξασφάλιζαν την ειρήνη.
Τα χρόνια που πέρασαν έγιναν σημαντικά βήματα.
Δυστυχώς, τα σύννεφα του ρατσισμού υπάρχουν ακόμη πάνω από την Ευρώπη.
Η αντιμετώπιση του ρατσισμού σε ευρωπαϊκό επίπεδο έχει πολλές διαστάσεις.
Η μια διάσταση είναι οι βασικές πολιτικές της Ευρωπαϊκής Ένωσης που αφορούν την εμβάθυνση των πολιτικών της, δηλαδή την ενίσχυση της κοινωνικής Ευρώπης και την άμβλυνση των διαφορών, και η πολιτική της για την διεύρυνση, δηλαδή την ενίσχυση των χωρών όπου υπάρχουν προβλήματα.
Όσον αφορά ιδιαίτερα τις πολιτικές κατά του ρατσισμού, θα ήθελα να αναφερθώ σε πολύ συγκεκριμένες πολιτικές και μέτρα.
Από το 1996, το Συμβούλιο ενέκρινε μια κοινή δράση, η οποία αφορούσε την δικαστική συνεργασία μεταξύ των χωρών για θέματα ρατσισμού.
Σύντομα προχωράμε σε μια δεύτερη φάση αυτής της κοινής δράσης.
Η Συνθήκη του Αμστερνταμ αποτελεί πραγματικά ένα σημαντικό όπλο στο θεσμικό οπλοστάσιο της Ευρώπης.
Τα άρθρα 29 και 13 δίνουν την δυνατότητα για πολύ συγκεκριμένες πολιτικές.
Το άρθρο 29 δίνει την δυνατότητα της καταπολέμησης του ρατσισμού και της ξενοφοβίας μέσα από την συνεργασία στον χώρο της δικαιοσύνης και της ασφάλειας, ώστε να δημιουργήσουμε αυτόν τον ενιαίο χώρο ελευθερίας και δικαιοσύνης.
Στο Τάμπερε αξιολογήθηκε και αποφασίστηκε η πολιτική που καλύπτει μέτρα στον τομέα αυτό, ενώ προχωρούμε περισσότερο σε μέτρα που αφορούν εγκλήματα τέτοιου είδους και μέσω του Ίντερνετ.
Δεύτερον, με βάση το άρθρο 13 προτάθηκαν δύο οδηγίες, η οδηγία που αφορά τις φυλετικές διακρίσεις ψηφίσθηκε σε χρόνο ρεκόρ από το Ευρωπαϊκό Κοινοβούλιο και το Συμβούλιο, μέσα σε έξι μήνες, και αποτελεί σήμερα μέρος της ευρωπαϊκής νομοθεσίας.
Η δεύτερη οδηγία αφορά την δυνατότητα αντιμετώπισης κάθε είδους διάκρισης στον χώρο της εργασίας και είναι αντικείμενο που συζητείται κατά τη διάρκεια της γαλλικής Προεδρίας.
Βεβαίως οι νόμοι δεν είναι ποτέ αρκετοί από μόνοι τους.
Για αυτό η Επιτροπή έχει προτείνει ένα πρόγραμμα κατά των διακρίσεων που δίνει την δυνατότητα στις κυβερνήσεις, στις μη κυβερνητικές οργανώσεις, στις τοπικές εξουσίες, να συνεργαστούν ώστε και να προχωρήσουν σε καινοτόμες πολιτικές και να ανταλλάξουν εμπειρίες αποτελεσματικές στην καταπολέμηση του ρατσισμού.
Το Ευρωπαϊκό Παρατηρητήριο στην Βιέννη είναι ένας σημαντικός θεσμός, που έχει σαν στόχο να παρουσιάζει αντικειμενικά, αξιόπιστα και συγκριτικά στοιχεία για τα φαινόμενα του ρατσισμού, της ξενοφοβίας και του αντισημιτισμού και να αποτελεί ένα βασικό εργαλείο σχεδιασμού όχι μόνο σε ευρωπαϊκό επίπεδο, αλλά και σε εθνικό.
Το Παρατηρητήριο έχει ήδη εκπονήσει μελέτες για την έκταση του φαινομένου του ρατσισμού, για τις εκδηλώσεις ρατσισμού, ξενοφοβίας και αντισημιτισμού σε διάφορα κράτη μέλη, για την ανάλυση των αιτιών τους, για τις συνέπειες και τα αποτελέσματα και έχει εξετάσει δείγματα ορθής πρακτικής, που έχουν αποτέλεσμα σε ορισμένες χώρες μέλη.
Το Παρατηρητήριο, επίσης, προχωρά στη δημιουργία ενός συντονισμένου δικτύου μη κυβερνητικών οργανώσεων και οργανισμών οι οποίοι μπορούν να συνεργαστούν σε ευρωπαϊκό επίπεδο και να αντιμετωπίσουν τα θέματα της ξενοφοβίας.
Επίσης, μπορεί να προχωρήσει σε συστάσεις προς την Κοινότητα και τα κράτη μέλη σε σχέση με πολιτικές που ενδείκνυται να ακολουθηθούν και υπήρξε ήδη μια συνεργασία με την γερμανική κυβέρνηση.
Τέλος, η Διάσκεψη του Στρασβούργου είναι ένα πολύ σημαντικό γεγονός.
Η Επιτροπή συμμετέχει και από πλευράς θεωρητικών και πολιτικών προτάσεων.
Ήδη έχουμε καταθέσει δύο έγγραφα όπου ενσωματώνουμε όλη την εμπειρία και τις προτάσεις της καταπολέμησης του ρατσισμού σε κοινοτικό επίπεδο, καθώς και την εμπειρία μας σε θέματα εκπαίδευσης, κατάρτισης, έρευνας, πολιτικής για τους νέους για την αντιμετώπιση αυτών των θεμάτων.
Υπάρχει μια οικονομική ενίσχυση της Διάσκεψης όσον αφορά τις μη κυβερνητικές οργανώσεις, γιατί πιστεύουμε ότι μπορεί να παίξουν πολύ σημαντικό ρόλο, πέρα από τον ρόλο των κυβερνήσεων και, βεβαίως, διαπραγματευόμαστε για την υποστήριξη της συμμετοχής των μη κυβερνητικών οργανώσεων και στις περιφερειακές διασκέψεις που προγραμματίζονται για την Χιλή, τη Σενεγάλη και το Ιράν.
Κυρίες και κύριοι βουλευτές, δεν πρέπει να ξεχνάμε ποτέ ότι η Ευρωπαϊκή Ένωση οικοδομήθηκε για να εμποδίσει την επανάληψη των ρατσιστικών φρικαλεοτήτων που ζήσαμε πριν 60 χρόνια.
Η πολιτική βασίζεται, σε ευρωπαϊκό επίπεδο, σε ένα θεσμικό οπλοστάσιο το οποίο ενισχύθηκε με την Συνθήκη του Αμστερνταμ, αλλά όπου υπάρχει ακόμη χώρος για περαιτέρω προσπάθειες, στη δημιουργία δομών που μελετούν, αναλύουν το φαινόμενο και υποστηρίζουν τις κυβερνήσεις, στην υποστήριξη δικτύου, σε ευρωπαϊκό επίπεδο, διαφόρων οργανισμών ώστε να μπορέσουν να αφυπνίσουν την κοινή γνώμη και, βεβαίως, στην ανταλλαγή και υποστήριξη εθνικών πολιτικών που αφορούν την εκπαίδευση, τα μέσα μαζικής ενημέρωσης, τις πολιτικές για νέους, τις ενημερώσεις σε εθνικό επίπεδο.
Όμως, είναι σημαντικό να πούμε ότι όλες οι πολιτικές, όλη η λογική βασίζεται σε μια αρχή: καμία ανοχή στην Ευρώπη σε θέματα ρατσισμού και καμία αποδοχή δικαιολόγησης οποιασδήποτε λειτουργίας βασίζεται στον ρατσισμό.
Κύριε Πρόεδρε, ο ρατσισμός είναι όντως μια πληγή για την κοινωνία μας.
Είναι ακόμη μια από τις πιο φρικτές ανθρώπινες διαστροφές για τις οποίες κανείς δεν έχει το μονοπώλιο.
Είναι συχνά καρπός του φόβου, της άγνοιας, της ανοησίας, του εγωισμού, αλλά και της αδυναμίας των θεσμών.
Μια πολιτισμένη κοινωνία, εάν θέλει να αξίζει τον τίτλο αυτό, οφείλει να τον καταδιώξει, να τον εξοστρακίσει, να τον τιμωρήσει και να τον εξαλείψει με την εκπαίδευση και την καταστολή.
Η Ευρώπη θέλει να είναι μια πολιτισμένη κοινωνία, έχει λοιπόν τώρα την ευκαιρία να το αποδείξει.
Το Κοινοβούλιό μας θα εκφέρει γνώμη σχετικά με τη θέση της Ευρωπαϊκής Ένωσης στην Παγκόσμια Διάσκεψη κατά του Ρατσισμού.
Η θέση μας πρέπει να είναι σαφής, κατανοητή και συγκεκριμένη.
Πρέπει να είναι σαφής χωρίς να πλατειάζει.
Προσωπικά είμαι οπαδός των σύντομων κειμένων.
Πρέπει να είναι σύγχρονη, δηλαδή, να λαμβάνει υπόψη της τα νέα μέσα επικοινωνίας που χρησιμοποιούνται επίσης ως μέσα έκφρασης ρατσιστικών απόψεων.
Πρέπει να είναι κατανοητή, δηλαδή αρθρωμένη γύρω από τις μεγάλες ιδέες που δημιουργούν μια μέθοδο: την αναγνώριση, με τη βοήθεια κυρίως των εταίρων μας των ΜΚΟ ή των δικών μας παρατηρητηρίων, την κύρωση με βάση τη μηδενική ανοχή και βέβαια την πρόληψη.
Πρέπει να είναι συγκεκριμένη, δηλαδή, πέρα από την παγκόσμια αξία του αγώνα κατά του ρατσισμού, πρέπει να μεταφέρει ένα σαφώς ευρωπαϊκό μήνυμα καθόσον, ας είμαστε ειλικρινείς, συχνά η Ευρώπη ήταν χωνευτήρι του ρατσισμού.
Εξάλλου, παρατηρούνται φαινόμενα αναζωπύρωσης του ρατσισμού σε χώρες της Ευρωπαϊκής Ένωσης.
Έχουμε καθήκον να θυμόμαστε και να είμαστε προσεκτικοί.
Πρέπει το μήνυμα μας να είναι φιλόδοξο.
Πρέπει να αποτελούμε παράδειγμα.
Δεν μας λείπουν τα όπλα, η κυρία Επίτροπος μας το θύμισε, είτε πρόκειται για τον αγώνα κατά των διακρίσεων είτε για ολόκληρο το "οπλοστάσιο" κατά του ρατσισμού.
Υπάρχει, στο στάδιο της επεξεργασίας ένας χάρτης θεμελιωδών δικαιωμάτων του οποίου το άρθρο 1 τονίζει την έννοια της ανθρώπινης αξιοπρέπειας.
Για αυτόν το λόγο πιστεύω το ΕΛΚ συμμετέχει στη σύνταξη του κειμένου αυτού.
Θέλουμε το κείμενο αυτό να είναι απαλλαγμένο από όλες τις άχρηστες αναφορές σε συγκυρίες, άσκοπα πολεμικές και από προσθήκες που δεν προσθέτουν τίποτα στην ουσία του κειμένου.
Η Επιτροπή, το Συμβούλιο Υπουργών και το Κοινοβούλιο έχουμε κοινή ευθύνη και είμαστε πολύ προσεκτικοί όσον αφορά αυτήν την κοινή προσέγγιση, μια και η αξιοπιστία της Ευρώπης, σε αυτήν την Παγκόσμια Διάσκεψη κατά του ρατσισμού, θα εξαρτηθεί προπαντός από το έργο μας και από τον τρόπο μας να είμαστε αξιόπιστοι στο δικό μας έδαφος.
Κύριε Πρόεδρε, κυρίες και κύριοι συνάδελφοι, θεωρώ ότι η παρούσα συζήτηση αποτελεί άρτια συνέχιση της συζήτησης που διεξάγουμε στο Σώμα από τις πρώτες πρωινές ώρες σχετικά με την τρομοκρατία στην Ισπανία.
Σήμερα πληροφορηθήκαμε ότι σε κοντινή απόσταση από το σπίτι μου πέθανε ένα ακόμη άτομο το οποίο εργαζόταν εθελοντικά στο χώρο της πολιτικής.
Ένας δημοτικός σύμβουλος.
Θεωρώ ότι η εν λόγω συζήτηση είναι κατάλληλη για να συνεχίσουμε την πρωινή συζήτηση, διότι, όπως υπενθύμισε αρκετές φορές στο Σώμα ο κ. John Hume, όλες οι διαφωνίες πρέπει να έχουν σχέση με τη διαφορά, όλες οι διαφωνίες επικεντρώνονται στο ότι δεν αποδεχόμαστε τον άλλο.
Επίσης, ο κ. John Hume υπενθύμισε πολλές φορές στο Σώμα ότι η Ευρωπαϊκή Ένωση, αποτελεί και πρέπει να εξακολουθήσει να αποτελεί παράδειγμα επίλυσης διαφορών.
Μπορούμε να πούμε ότι η Ευρωπαϊκή Ένωση αποτελεί σήμερα την πρακτική έκφραση του αντιθέτου της σημασίας της τρομοκρατίας ή της σημασίας του ρατσισμού.
Γι' αυτό θεωρώ ότι η θέση της Ευρώπης πρέπει να είναι κοινή και σταθερή στην Παγκόσμια Διάσκεψη κατά του Ρατσισμού και πρέπει να επικυρώνεται από ορισμένες πρακτικές, η πρώτη εκ των οποίων είναι η εφαρμογή στην Ένωση της Διάσκεψης των Ηνωμένων Εθνών του 1965.
Ωστόσο, Κύριε Πρόεδρε, θεωρώ ότι υπάρχει κάτι πιο σημαντικό στο οποίο πρέπει να προβούμε άμεσα.
Δεν δυνάμεθα να αφήσουμε τους ριζοσπαστικούς, στην Ισπανία -στο El Ejido-, στην Ιταλία, στη Γερμανία, στην Αυστρία, να έχουν την πρωτοβουλία στον εν λόγω τομέα.
Πρέπει να συζητήσουμε με τον λαό της Ευρώπης και πρέπει - όπως έγινε με την οδηγία κατά των διακρίσεων - να προχωρήσουμε σε όλες τις υπόλοιπες εντολές του Συμβουλίου του Τάμπερε.
Θέλω, εν κατακλείδι, να συγχαρώ την βαρόνη Ludford για την εν λόγω έκθεση και να της αναφέρω ότι σκοπεύουμε να λάβουμε σοβαρά υπόψη τις προτάσεις που εισηγήθηκε.
Πρέπει να αποδεχτούμε ότι σήμερα η Ευρώπη χαρακτηρίζεται από μεγαλύτερη πολυμορφία σε σχέση με το παρελθόν και πρέπει να εξηγήσουμε στον κόσμο ότι είμαστε ευχαριστημένοι που ισχύει αυτό.
Κύριε Πρόεδρε, "Πέθαναν διότι διέφεραν όσον αφορά την εμφάνισή τους, τις αντιλήψεις τους και τον τρόπο ζωής τους" .
Πρόκειται για τον τίτλο μιας σειράς άρθρων για τις πράξεις βίας ακροδεξιών στοιχείων στη Γερμανία, που δημοσιεύθηκε σε μια ημερήσια εφημερίδα.
Δεν επιθυμώ να αναφερθώ στον αριθμό εμπρησμών και βεβηλώσεων εβραϊκών νεκροταφείων, ούτε και στις διάφορες ρατσιστικές επιθέσεις.
Ο ρατσισμός στη Γερμανία και στην Ευρώπη αποτελεί μια από τις σημαντικότερες προκλήσεις στην οποία πρέπει να αντεπεξέλθουν οι κοινωνίες μας.
Ο ρατσισμός δεν θέτει μόνο σε κίνδυνο τις μειονότητες που διαβιώνουν μαζί μας, αλλά απειλεί και τις αξίες στις οποίες βασίζονται οι κοινωνίες μας ύστερα από τις οδυνηρές εμπειρίες τους.
Η Ευρωπαϊκή Ένωση είναι ένα αποτέλεσμα αυτής της εξέλιξης.
Δεν μπορούμε παρά να χαιρετίσουμε την πρωτοβουλία που ανέλαβαν τα Ηνωμένα Έθνη για τη διοργάνωση μιας Παγκόσμιας Διάσκεψης κατά του Ρατσισμού του χρόνου.
Οφείλουμε να εκμεταλλευθούμε την ευκαιρία αυτή.
Πρέπει να παράσχουμε μια σαφή ευρωπαϊκή συμβολή στην εν λόγω διάσκεψη.
Λυπούμαι πολύ διότι οι συνάδελφοί μου από τη Γερμανία δεν βρίσκονται στην αίθουσα αυτή τη στιγμή για να σας καταδείξουμε από κοινού ότι ο ρατσισμός δεν πρόκειται να επιβιώσει ούτε στη Γερμανία ούτε στην Ευρώπη!
Κύριε Πρόεδρε, από την εκδίωξη των αλλοδαπών στο El Ejido, στην Ισπανία, μέχρι τις δολοφονίες Μοζαμβικανών στην ανατολική Γερμανία, παντού η ρατσιστική βία καίει την καρδιά της Ευρώπης.
Συχνά καταγγέλλουμε τους δράστες της βίας αυτής.
Πιστεύω ότι είναι πια καιρός να ονομάσουμε αυτούς που τους οπλίζουν ιδεολογικά χρησιμοποιώντας "αθώες" φράσεις.
Τα κόμματα της άκρας δεξιάς δομούνται χρησιμοποιώντας τα κοινωνικά προβλήματα, αυτό είναι γνωστό, χρησιμοποιώντας τη φτώχεια, την ανεργία και εκεί πρέπει να εστιάσουμε το δικό μας αγώνα, καθώς επίσης και στη μαλθακή συναίνεση μεταξύ των παραδοσιακών πολιτικών κομμάτων της αριστεράς και της δεξιάς που τα βοηθά να αυξήσουν τους οπαδούς τους.
Πρέπει να γνωρίζουμε ότι η άκρα δεξιά φθάνει στην εξουσία χρησιμοποιώντας τις αδυναμίες μας, τις παραχωρήσεις μας.
Επομένως, όσοι αναπαράγουν το λόγο της και τα θέματά της την κάνουν αξιόπιστη, και όσοι πιστεύουν ότι μπορούν να την "εξημερώσουν" ενσωματώνοντας την στο δημόσιο γίγνεσθαι την κάνουν κάτι το καθημερινό.
Για να καταλάβουμε τη στρατηγική των κομμάτων της άκρας δεξιάς πρέπει να λάβουμε υπόψη μας όχι μόνον το μίσος τους για τους ξένους, αλλά το γενικό τους πρόγραμμα για την κοινωνία, τη φοβία τους για την ομοφυλοφιλία, τη στάση τους ενάντια στον πολιτισμό.
Θα διαπιστώσουμε ότι αισθάνονται φόβο έναντι της ομοφυλοφιλίας, ότι επιτίθενται στον πολιτισμό, στα δικαιώματα των εργαζομένων, στο δικαίωμα της απεργίας, στην ελεύθερη βούληση των εργαζομένων.
Πρέπει επίσης να αντισταθούμε στην προσπάθεια που γίνεται να ξαναγυρίσει η γυναίκα στο σπίτι με τη θεσμοθέτηση οικιακού μισθού, προσπάθεια που είδαμε πρόσφατα.
Η αμετακίνητη θέση είναι η μόνη απάντηση.
Στη Γαλλία, καταφέραμε να αγωνιστούμε αποτελεσματικά ενάντια στο Εθνικό Μέτωπο, επειδή δεν υπήρξε ποτέ κυβερνητική συμμαχία.
Στην Ευρώπη, πρέπει να επενδύσουμε μαζικά στην εκπαίδευση, την πρόληψη, την καταπολέμηση της φτώχειας, και να επιβεβαιώσουμε ότι οι αλλοδαποί κάτοικοι της Ευρωπαϊκής Ένωσης έχουν ίσα δικαιώματα με τους Ευρωπαίους.
Κλείνοντας, θα ήθελα να ευχαριστήσω την Επίτροπο κυρία Διαμαντοπούλου για τον παραλληλισμό που έκανε μεταξύ της τρομοκρατίας και του ρατσισμού, διότι πιστεύω ότι ο ρατσισμός αποτελεί επίθεση προς τη σωματική ακεραιότητα του ανθρώπου και αυτό δεν μπορεί να είναι ανεκτό.
Η Ευρώπη της ανοχής ενάντια στο μίσος, ενάντια στην Ευρώπη της βίας και της αδιαφορίας: αυτό είναι το στοίχημα της Διάσκεψης.
Κύριε Πρόεδρε, η έκθεση είναι αξιέπαινη, θα πρέπει ωστόσο να δούμε εάν πραγματικά στη συνέχεια θα εφαρμοστεί· είναι αξιέπαινη, έστω και αν παρουσιάζει ορισμένα κενά: για παράδειγμα, αποσιωπάται μια θεσμική μορφή ρατσισμού, δηλαδή η άρνηση του δικαιώματος αυτοδιάθεσης των λαών.
Δυστυχώς, η Ευρωπαϊκή Ένωση δεν είναι άμεμπτη, καθώς έχει δώσει για παράδειγμα, το καθεστώς υποψήφιας χώρας στην Τουρκία, η οποία αρνείται αυτό το δικαίωμα, όπως εξάλλου κάνει και η Κίνα απέναντι στο Θιβέτ, ενώ βλέπουμε ότι όλος ο κόσμος για οικονομικούς λόγους είναι υπέρ της βελτίωσης των σχέσεων με την Κίνα.
Σχετικά με την προκειμένη έκθεση, θα ήθελα να αναφερθώ ιδιαίτερα στην τροπολογία αριθ.
6 - η οποία ελπίζω να απορριφθεί - όπου αναφέρεται μεταξύ των ρατσιστικών κομμάτων το πολιτικό κίνημα στο οποίο συμμετέχω.
Βέβαια στην Ιταλία υπάρχει αυστηρότατη νομοθεσία κατά του ρατσισμού.
Η Δικαιοσύνη δεν ήταν ιδιαίτερα αβρή με το πολιτικό μου κίνημα: ο γραμματέας του δικάστηκε και καταδικάστηκε επανειλημμένως, σίγουρα όμως όχι λόγω ρατσισμού· η ηγεσία του κινήματος και εγώ προσωπικά κατηγορηθήκαμε για αποσχιστικές ενέργειες, κατηγορία για την οποία επιβάλλεται ισόβια κάθειρξη, ωστόσο κανένα στέλεχος του κινήματός μου δεν καταδικάστηκε, ούτε καν δικάστηκε, ούτε για ρατσισμό ούτε για βίαιες εκδηλώσεις, γι' αυτό δεν μπορώ να καταλάβω γιατί κατηγορούμαστε τώρα για ρατσισμό!
Εγώ ανήκω στη Lega Nord, όχι στο κίνημα του Haider, και δεν καταλαβαίνω επομένως γιατί υπάρχει αυτή η σύγχυση.
Επαναλαμβάνω: στην Ιταλία, το κίνημα στο οποίο ανήκω ούτε δικάζεται, ούτε έχει ποτέ δικαστεί για ρατσισμό , γι' αυτό και απορρίπτω κατηγορηματικά αυτή την κατηγορία.
Είναι απολύτως κακόπιστες οι κατηγορίες που μας απευθύνουν εδώ και χρόνια κάποιοι γελοίοι και ανεύθυνοι!
Κύριε Πρόεδρε, την προηγούμενη Παρασκευή το γερμανικό κοινοβούλιο συζήτησε για την καλύτερη καταπολέμηση των δεξιών εξτρεμιστών στη χώρα αυτή.
Πρόκειται για μια επίκαιρη συζήτηση που διεξήχθη στο κατάλληλο επίπεδο.
Ο εκπρόσωπος των Πρασίνων, που ανήκει συνεπώς στο ίδιο κόμμα με την κ. Schroedter η οποία υπέβαλε την ερώτηση, υποστήριξε με την ευκαιρία αυτή ότι δεν υπάρχουν εύκολες λύσεις για την καταπολέμηση του εξτρεμισμού της δεξιάς.
Αισιοδοξία δημιουργούσαν οι πολλές πρωτοβουλίες που ανέλαβαν πολίτες στα νέα κράτη μέλη κατά της άκρας δεξιάς.
Ο εν λόγω εκπρόσωπος των Πρασίνων είναι λιγότερο απαισιόδοξος και λιγότερο θορυβημένος απ' ό,τι η συνάδελφός του στους κόλπους του Ευρωπαϊκού Κοινοβουλίου.
Λέγοντάς το αυτό δεν θέλω σε καμία περίπτωση να παραμερίσω τις ορθές ανησυχίες της συναδέλφου Schroedter για την κοινωνική αποπομπή των αλλοδαπών ή την απροκάλυπτη μισαλλοδοξία που παρατηρείται στην Ανατολική Γερμανία.
Υπάρχουν πολλοί περισσότεροι Ανατολικογερμανοί παρά Δυτικογερμανοί που έχουν τη γνώμη ότι υπάρχουν πάρα πολλοί ξένοι στη χώρα τους οι οποίοι επιπλέον τους εκμεταλλεύονται.
Το γεγονός αυτό είναι αξιοσημείωτο, δεδομένου ότι στην Ανατολική Γερμανία δεν υπάρχουν σχεδόν καθόλου ξένοι.
Σύμφωνα με πρόσφατο δημοσίευμα του γερμανικού Τύπου, το ποσοστό συμμετοχής στους στον πληθυσμό κυμαίνεται μεταξύ 1% και 2,5%.
Είναι συνεπώς λογικό που το παράδοξο αυτό απασχολεί όλως ιδιαιτέρως τους Γερμανούς.
Αυτό ακριβώς το αποφασιστικής σημασίας εσωτερικό στοιχείο λείπει κατά τη γνώμη μου από τη γραπτή εισαγωγή που έδωσε η κ. Schroedters για τις ερωτήσεις της.
Για να αιτιολογήσει τη ρατσιστική βία στα νέα ομόσπονδα κρατίδια αναφέρεται στο "δραματικά υψηλό ποσοστό"; όσον αφορά τις ρατσιστικές ιδέες στους κόλπους του πληθυσμού, συμπεριλαμβανομένης της εξέλιξης του ρατσισμού "σε ένα είδος κουλτούρας των νέων";.
Η συλλογιστική αυτή εγείρει αμέσως ένα προφανές ερώτημα που είναι: για ποιο λόγο αναπτύσσεται ο ρατσισμός ή ο δεξιός εξτρεμισμός στην περιοχή του πρώην σοσιαλιστικού γερμανικού κράτους των εργατών και των αγροτών, της ΛΔΓ;
Μια σαφή και εύλογη απάντηση στο ερώτημα αυτό μας δίδει ο αξιότιμος συνάδελφός μας Andrι Brie.
Ο σχολιαστής της Frankfurter Allgemeine παράθεσε χθες τα λόγια του σημειώνοντας ότι: "Μία από τις πολλές αιτίες της βίας της δεξιάς απορρέει αποκλειστικά από την ΛΔΓ";.
Ο Γερμανός συγγραφέας Lutz Rathenov προβάλλει με ακόμη πιο αιχμηρό τρόπο αυτή την άποψη λέγοντας ότι: "Το κράτος της ΛΔΓ μεταχειριζόταν τους ξένους με τον τρόπο που θα ονειρεύονταν σήμερα οι εξτρεμιστές της δεξιάς";.
Η στάση αυτή σηματοδοτεί μέχρι σήμερα την κατάσταση στην ανατολική πλευρά της ενωμένης Γερμανίας.
Σύμφωνα με τον Rathenov, εδώ δεν χρειάζεται να αποξηρανθεί κανένας βάλτος από τον οποίο αναδύονται ακροδεξιές αναθυμιάσεις, αλλά υπάρχει μια κοινωνικά "φυσιολογική κατάσταση";, την οποία η Ομοσπονδιακή Δημοκρατία της Γερμανίας δεν είναι έτοιμη να αντιμετωπίσει και για την οποία είναι, εν μέρει, συνυπεύθυνη.
Ποιος Δυτικογερμανός διαπραγματευτής που συζήτησε με τους εκπροσώπους της ΛΔΓ ασχολήθηκε τότε με τη μοίρα των Βιετναμέζων εργαζόμενων στην Ανατολική Γερμανία;
Ενοχλήθηκε αυτός ο χριστιανοκοινωνικός διαπραγματευτής - τα λόγια είναι του Rathenov - από το ότι οι βιετναμέζες γυναίκες, σε περίπτωση που ήταν έγκυοι, υποχρεώνονταν να κάνουν άμβλωση;
Κύριε Πρόεδρε, η υπέρβαση του συμπλέγματος της ΛΔΓ στους κόλπους της Ομοσπονδιακής Δημοκρατίας, ιδιαιτέρως η ιδέα που έχουν πολλοί Ανατολικογερμανοί ότι είναι πολίτες δεύτερης κατηγορίας θα απαιτήσει ακόμη αρκετό καιρό.
Ως αντίδοτο για τη συμπεριφορά των Ανατολικογερμανών εξτρεμιστών της δεξιάς, νεοναζί και skinhead, ο Lutz Rathenov κάνει μια ενδιαφέρουσα πρόταση: "Υπάρχουν μέρη στο εξωτερικό όπου θα έπρεπε να σταλεί για μερικά χρόνια ολόκληρη η νεολαία";.
Εάν αυτό συμβεί σε εθελούσια βάση, πιστεύω ότι θα μπορούσαμε να προσφέρουμε και οικονομική ενίσχυση από την Ευρωπαϊκή Ένωση.
Κύριε Πρόεδρε, δυστυχώς, ορισμένοι συνάδελφοι χρησιμοποιούν την τόσο σημαντική συζήτηση για το ρατσισμό για να συμπεριλάβουν τους εαυτούς τους σε έναν φανταστικό κατάλογο καλών και κακών.
Ενώ οι εκπρόσωποι της Αριστεράς κρατούν με μεγάλη φυσικότητα μια άνετη απόσταση από το σταλινισμό, τον κομμουνισμό και τον αριστερό εξτρεμισμό, υποτίθεται ότι δεν αισθάνονται ικανοί να κάνουν διάκριση μεταξύ της Δεξιάς, της άκρας Δεξιάς και των φασιστών.
Αυτός όμως που καθιστά πάντα αυτομάτως υπεύθυνο για τα εγκλήματα κατά της ανθρωπότητας μόνο τον πολιτικό αντίπαλο διαπράττει το σοβαρό σφάλμα να χρησιμοποιεί το συγκεκριμένο έγκλημα απλώς για να απαλλάσσεται από οποιαδήποτε ενοχή.
Ουδείς στο Κοινοβούλιο καθίσταται αντιφασίστας καταγγέλλοντας απλώς τους πολιτικούς αντιπάλους του ως φασίστες.
Δεν μπορεί κανείς τόσο απλά να αποδεσμευτεί από την ιστορία και τις ευθύνες του.
Τέλος, θα ήθελα να δώσω μια συμβουλή στο συνάδελφο κ. Ford, ο οποίος εκφράζει στην τροπολογία του τα συνηθισμένα αισθήματα έχθρας που τρέφει απέναντι στην Αυστρία.
Θα μπορούσε ίσως την επόμενη φορά να λάβει μια καλύτερη συμβουλή στο πολιτικό επίπεδο.
Η αντίδραση δεν ήταν αυτή του Ευρωπαϊκού Συμβουλίου!
Η Αυστρία συμμετέχει πάντοτε στο Ευρωπαϊκό Συμβούλιο.
Και μ' εμάς τότε δεν είχε συνομιλήσει κανείς!
Κύριε Πρόεδρε, κυρία Επίτροπε, αγαπητοί συνάδελφοι, ποιο είναι το πραγματικό αντικείμενο της συζήτησης αυτής;
Είναι απλώς το δύσκολο έργο της αναζήτησης μιας όσο το δυνατό πιο ενιαίας θέσης της Ευρωπαϊκής Ένωσης, του Ευρωπαϊκού Κοινοβουλίου όσον αφορά μια στρατηγική κατά του ρατσισμού, και της παρουσίασης της θέσης αυτής στην Παγκόσμια Διάσκεψη.
Τόσο η κ. Επίτροπος, όσο και η συντάκτης της πρότασης ψηφίσματος, κ. Ludford, υπέβαλαν εποικοδομητικές προτάσεις σε έναν ευαίσθητο τομέα, τις οποίες και θα υποστηρίξουμε.
Ωστόσο, η συζήτηση αυτή δεν θα έπρεπε ποτέ να χρησιμοποιείται καταχρηστικά για άλλους σκοπούς.
Δυστυχώς όμως ορισμένοι συνάδελφοι το κάνουν πάντα αυτό, όπως π.χ. η συνάδελφος που συμπεριλαμβάνει μόνο μια περιοχή στην πάλη για την καταπολέμηση του ρατσισμού, μεγαλοποιώντας κατ' αυτό τον τρόπο τα προβλήματα της περιοχής εκείνης, τα οποία όμως υφίστανται και σε ευρωπαϊκή και σε παγκόσμια κλίμακα.
Στην τροπολογία του, ο κ. Ford δυσφημεί τη χώρα μου, την Αυστρία.
Μου είπε ότι δεν έχει διαβάσει την έκθεση της επιτροπής σοφών.
Αναφέρεται όμως στη σχετική έκθεση όταν γράφει ότι τα προβλήματα του ρατσισμού και της ξενοφοβίας εξακολουθούν να υπάρχουν.
Αν είχε διαβάσει την έκθεση, θα είχε διαπιστώσει ότι τούτο δεν αληθεύει σε καμιά περίπτωση!
Στην Αυστρία, τα εν λόγω προβλήματα δεν εμφανίζονται με τη μορφή υπό την οποία τα παρουσιάζει.
Αντιθέτως, η κυβέρνηση περιγράφεται με πολύ θετικό τρόπο διότι έχει χαράξει αποτελεσματικές στρατηγικές κατά του ρατσισμού οι οποίες είναι καλύτερες από εκείνες ορισμένων κρατών της Ευρωπαϊκής Ένωσης.
Έχω μπροστά μου προτάσεις ψηφίσματος βάσει των οποίων απαιτείται μια γενική αύξηση των κονδυλίων του προϋπολογισμού, χωρίς να αναφέρονται οι στόχοι και οι δραστηριότητες που θα ενισχυθούν με τα ποσά αυτά.
Περιλαμβάνονται ακόμη υπερβολικά αιτήματα όπως π.χ. η επέκταση της μετανάστευσης ή η νομική ισότητα "παράνομων πολιτών της Ένωσης" .
Πρόκειται για θέματα τα οποία, σε έναν ευαίσθητο τομέα, μπορεί να προκαλέσουν και φόβους.
Αυτό που χρειαζόμαστε πολύ περισσότερο είναι ένας μηχανισμός για την καταπολέμηση των αιτιών, στρατηγικές για την πολιτική μετανάστευσης - που θα λαμβάνουν υπόψη την ικανότητα ένταξης των μεταναστών και τις ικανότητες υποδοχής των διαφόρων κρατών μελών, θα καθιερώνουν μια κοινή πολιτική ασύλου, θα παρέχουν βοήθεια στους πρόσφυγες αλλά θα καταπολεμούν τις βιαιοπραγίες - καθώς και ενταξιακά μέτρα.
Το θέμα αυτό δεν πρέπει να το αντιμετωπίζουμε με τόσο επιφανειακό και επιπόλαιο τρόπο διότι είναι πάρα πολύ σοβαρό.
Κατά τη γνώμη μου, πολλά πρέπει να γίνουν και όποιος επιθυμεί να συμμετάσχει εποικοδομητικά στο έργο αυτό καλείται να υποστηρίξει τις προτάσεις της Επιτρόπου κυρίας Διαμαντοπούλου και της κυρίας Ludford και να αναβάλει ή να εγκαταλείψει τις καταχρηστικές συζητήσεις στην ολομέλεια, για να υπάρξει μια θετική εξέλιξη!
Κύριε Πρόεδρε, αξιότιμοι συνάδελφοι, ο κ. Sichrovsky προέβη σε ορισμένα αξιοπρόσεκτα σχόλια.
Πράγματι, είναι σωστό ότι οι αριστερές αντιλήψεις δεν προστατεύουν από τις φασιστικές ιδέες.
Η ιστορία το έχει αποδείξει.
Για το λόγο αυτό, η παρατήρηση σύμφωνα με την οποία οι αριστεροί οφείλουν να εξετάσουν το παρελθόν τους, όπως και οι δεξιοί, είναι απολύτως ορθή.
Αυτό που έχει όμως σημασία τώρα είναι να αναλογισθούν οι δημοκρατικοί τα καθήκοντά τους σήμερα.
Το καθήκον το οποίο καλούνται να εκπληρώσουν τα δημοκρατικά κόμματα σήμερα είτε στην Ανατολική Γερμανία, είτε σε μια άλλη χώρα, όπως η Ιταλία ή η Ισπανία - και αναφέρω το El Ejido ως παράδειγμα είναι η κινητοποίηση της σιωπηρής πλειοψηφίας των ανθρώπων που ανέχονται και παρακολουθούν χωρίς να αντιδρούν τον κατατρεγμό ανυπεράσπιστων και αβοήθητων ανθρώπων σε ολόκληρο χωριό και το ξυλοκόπημά τους μέχρι θανάτου.
Πώς θα κινητοποιήσουμε την πλειοψηφία αυτή;
Το ερώτημα που τίθεται είναι το ακόλουθο: γιατί στην πατρίδα μου, τη Βόρεια Ρηνανία Βεστφαλία, στη Γερμανία, πέντε χιλιάδες άτομα διαδηλώνουν κατά του κανονισμού για τους μαχητικούς σκύλους και μόνο 300 διαμαρτύρονται κατά του ακροδεξιού εξτρεμισμού;
Αυτό είναι το ερώτημα που πρέπει να μας απασχολήσει κυρίες και κύριοι!
Και τώρα απευθύνομαι σε σας προσωπικά κύριε Sichrovsky, ως εκπρόσωπο του Αυστριακού Κόμματος της Ελευθερίας (FPΦ).
Η άσκηση κριτικής στο κόμμα σας δεν αποτελεί δυσφήμηση της Αυστρίας!
Σέβομαι τον αυστριακό λαό, αλλά περιφρονώ τους ρατσιστές στο κόμμα σας - και σας το λέω καθαρά, είστε κι εσείς ένας απ' αυτούς!
(Χειροκροτήματα)
Το ίδιο ισχύει και για σας, κύριε συνάδελφε Pirker.
Γι' αυτό επαναλαμβάνω: στόχος των προφορικών ερωτήσεων, των παρατηρήσεων της κ. Ludford και των προτάσεων των κυριών Schroedter και Kaufmann δεν είναι να δακτυλοδειχθεί μια συγκεκριμένη περιοχή στην Ευρώπη με το επιχείρημα ότι εκεί υπάρχουν τα σοβαρότερα προβλήματα.
Εμείς οι Γερμανοί, ως βουλευτές από μια χώρα των εγκληματιών του φασισμού, νιώθουμε πάντα πικρία ειδικά όταν παρόμοια γεγονότα συντελούνται στη χώρα μας.
Αλλά η άποψη ότι ο φασισμός είναι ένα γερμανικό φαινόμενο έχει ως αποτέλεσμα να υποβαθμίζεται το πρόβλημα σε ολόκληρη την Ευρώπη.
Γι' αυτό, επαναλαμβάνω, ο αγώνας είναι ευρωπαϊκός!
(Χειροκροτήματα από την αριστερή πτέρυγα)
Κύριε Πρόεδρε, ως ριζοσπάστης και ως ευρωπαίος φεντεραλιστής, ως αντιφασίστας και αντικομουνιστής που είμαι, σας ερωτώ: τι είναι χειρότερο από τον ρατσισμό: τα προγράμματα των ακροδεξιών κομμάτων ή συγκεκριμένες πολιτικές των ευρωπαϊκών κυβερνήσεων, πολιτικές απαγορευτικές και κατασταλτικές για τη μετανάστευση, τα ναρκωτικά, τις νέες μορφές εργασίες, για τα πάντα;
Ερωτώ: τι είναι χειρότερο;
Για το ζήτημα αυτό το Κοινοβούλιο προκειμένου να έχει τη συνείδησή του ήσυχη προβαίνει σε φτηνές επίσημες δηλώσεις, χρηματοδοτώντας πρωτοβουλίες και παρατηρητήρια που εγώ θεωρώ απολύτως άχρηστα.
Όμως ο ρατσισμός καταπολεμείται εφόσον θέσουμε το Δίκαιο και την Ελευθερία ως θεμέλια των κοινωνιών μας, ενώ η Ευρώπη εξελίσσεται σε ένα αντιδημοκρατικό θεσμό, απαγορευτικό και κατασταλτικό, έτσι ώστε να φοβάται και να θέλει να απαγορεύσει ακόμα και τις διαφορετικές γνώμες και τα κόμματα.
Αυτή η πορεία είναι καταδικασμένη να αποτύχει.
Στις Ηνωμένες Πολιτείες της Αμερικής, όπου το 2050 οι λευκοί θα αποτελούν μειονότητα, υπάρχει ένα ναζιστικό αμερικανικό κόμμα, υπάρχει υποψήφιος στις προεδρικές εκλογές από το κόμμα αυτό, ωστόσο κανείς δεν σκέπτεται να το απαγορεύσει, κανείς δεν το φοβάται, αλλά το καταπολεμούν με τα όπλα της δημοκρατίας και της ελευθερίας.
Έτσι καταπολεμάται ο ρατσισμός· έτσι θα πρέπει και εμείς να τον καταπολεμήσουμε στην Ευρώπη.
Κύριε Πρόεδρε, ο συνάδελφος κ. Schulz με αποκάλεσε ρατσιστή.
Σας ευχαριστώ κύριε Πρόεδρε που μου προσφέρετε την ευκαιρία να αντιδράσω.
Ο ίδιος περιέγραψε τον εαυτό του ως εκπρόσωπο της χώρας των εγκληματιών.
Δεν θα έλεγα ποτέ κάτι τέτοιο, παρότι ένα μεγάλο μέρος των μελών της οικογενείας μου έπεσαν θύματα του ολοκαυτώματος.
Καλώ τον κ. Schulz ως εκπρόσωπο της χώρας των εγκληματιών, σύμφωνα με τα δικά του λόγια, να μου αποδείξει αν έκανα μία ρατσιστική παρατήρηση στη διάρκεια της πολιτικής σταδιοδρομίας μου.
Αν δεν ανακαλύψει κάτι τέτοιο, τότε τον παρακαλώ να ζητήσει συγνώμη, όχι για την κριτική του αλλά για τη δυσφήμηση του προσώπου μου!
Κύριε Πρόεδρε, αξιότιμοι κυρίες και κύριοι, πιστεύω ότι η σημερινή πρωινή συνεδρίαση κατέδειξε άλλη μια φορά ότι ο εξτρεμισμός και ο ρατσισμός ανήκουν ασφαλώς στα σημαντικότερα προβλήματα με τα οποία χρειάζεται να ασχοληθούμε.
Ιδιαίτερα τους τελευταίους μήνες, διαπράχθηκαν επανειλημμένα αδικήματα ξενόφοβου χαρακτήρα στη Γερμανία.
Στο Ντεσάου, στο Μόναχο, στο Λούντβιχσχαφεν, στο Ντύσελντορφ και σε πολλές άλλες περιοχές ασκήθηκε με μεγάλη αδιαφορία και στυγνότητα βία κατά ανυπεράσπιστων ατόμων και για το λόγο αυτό ανησυχούμε ιδιαίτερα.
Αυτοί οι τόποι εγκλημάτων καταδεικνύουν όμως ότι ο ρατσισμός και ο ακροδεξιός εξτρεμισμός είναι φαινόμενα που αφορούν όχι μόνο την Ανατολική, αλλά ολόκληρη τη Γερμανία καθώς και την Ευρώπη.
Κυρία Schroedter και κύριε Schulz, η επίρριψη και η επίλυση του προβλήματος αυτού, ως επί το πλείστον, στα νέα ομόσπονδα κρατίδια δεν αποφέρει κανένα όφελος.
Είναι πράγματι σωστό ότι η προπαγάνδα αυτών των ομάδων που δραστηριοποιούνται εδώ και καιρό στα παλαιά κρατίδια επωφελείται από το ευνοϊκό κλίμα που επικρατεί στα νέα κρατίδια υπέρ της ακροδεξιάς και ότι, αναμφισβήτητα, οφείλουμε να ενεργήσουμε αναλόγως.
Αλλά η υστερία είναι κακός σύμβουλος.
Πρέπει να επιδείξουμε έντονη αποφασιστικότητα για την καταπολέμηση της βίας αλλά και να είμαστε πεπεισμένοι και αισιόδοξοι ότι το κράτος και η κοινωνία θα είναι σε θέση να τερματίσουν τον εφιάλτη!
Ουδείς ωφελείται όταν στα νέα ομόσπονδα κρατίδια οι άνθρωποι χαρακτηρίζονται ως ρατσιστές σε ποσοστό μεγαλύτερο του 10% και υποβιβάζονται στο επίπεδο αυτό.
16 εκατομμύρια πολίτες δεν μπορούν και δεν θα αποδεχθούν το στιγματισμό τους λόγω μιας εξτρεμιστικής μειοψηφίας.
Οι πολίτες μας δεν αξίζουν παρόμοια μεταχείριση, ιδιαίτερα η νεολαία μας η οποία είναι κατά μεγάλο μέρος ανεκτική και χωρίς προκαταλήψεις.
Θα ήθελα επίσης να υπογραμμίσω ιδιαιτέρως τις ποικίλες δράσεις που ανέλαβαν τους τελευταίους εβδομάδες και μήνες κάτοικοι των νέων κρατιδίων, οι οποίες καταδεικνύουν επανειλημμένα την αλληλεγγύη τους έναντι των θυμάτων παρόμοιων αδικημάτων καθώς και το γεγονός ότι δεν ανεχόμαστε εκδηλώσεις και πράξεις βίας ξενόφοβου χαρακτήρα στη χώρα μας!
Κύριε Πρόεδρε, το ενδιαφέρον μου για την Αυστρία έχει προκαλέσει αρκετή συζήτηση.
Έχω να πω στον κ. Pirker ότι ενδιαφέρομαι για ό,τι συμβαίνει στην Αυστρία εδώ και αρκετό καιρό.
Ήμουν εκεί το 1986, διαμαρτυρόμενος για τις διακρίσεις του κ. Haider εναντίον της σλοβένικης μειονότητας στην Καρινθία.
Παρότι δέχομαι, φυσικά, ότι ορισμένα μέλη του Κόμματος της Ελευθερίας είναι άμεμπτοι και έντιμοι πολίτες, υπάρχει μια παροιμία που λέει ότι "μαζί με τα ξερά καίγονται και τα χλωρά" .
Έτσι, ίσως είναι λάθος να στιγματίζονται κάποια άτομα λόγω της συμμετοχής τους σε συγκεκριμένα πολιτικά κόμματα, όμως σε τελική ανάλυση είναι δική τους ευθύνη.
Θα ήθελα να συγχαρώ τη βαρόνη Ludford για την έκθεσή της.
Έχει εργαστεί πολύ πάνω σε αυτήν.
Πιστεύω, ωστόσο, παρότι δεν ευθύνεται η ίδια για αυτό, ότι υπάρχουν παραλείψεις.
Η Επίτροπος Διαμαντοπούλου πολύ σωστά παρατήρησε ότι υπάρχουν δύο τέρατα στην Ευρώπη, η τρομοκρατία και ο ρατσισμός.
Πρέπει να αναγνωρίσουμε την ύπαρξη τους και δεν είμαι βέβαιος ότι το κάνουμε με τo συγκεκριμένο ψήφισμα.
Υπάρχει και η άποψη ότι δεν υπάρχει καθόλου ρατσισμός στην Ευρώπη.
Ή στην περίπτωση που υπάρχει είναι σχετικά μικρός, και αν όντως υπάρχει, είναι λάθος των θυμάτων.
Δεν το δέχομαι αυτό.
Είχαμε τη δολοφονία ενός άντρα από τη Μοζαμβίκη στην Ανατολική Γερμανία, επιθέσεις σε μετανάστες εργάτες στην Ισπανία, μια επίθεση σε εβραίο καθηγητή στην Ιταλία και την αύξηση του ρατσισμού στο χώρο του ποδοσφαίρου, όπως μας παρουσίασαν χθες εκείνοι που στρατεύονται με το σύνθημα "Δείξτε κόκκινη κάρτα στο ρατσισμό" .
Είχαμε την πρόσφατη καταδίκη του τρομοκράτη βομβιστή David Copeland στο Ηνωμένο Βασίλειο, ο οποίος σκότωσε ομοφυλόφιλους και μη σε ένα μπαρ ομοφυλοφίλων, και βέβαια είχαμε την απόλυση του καθηγητή Pelinka από το Παρατηρητήριο στην οποία προέβη η αυστριακή κυβέρνηση.
Αν η Ευρώπη επιθυμεί να παίξει σημαντικό ρόλο στην Παγκόσμια Διάσκεψη κατά του Ρατσισμού, πρέπει να αρχίσει να βλέπει τον εαυτό της όπως τη βλέπουν οι άλλοι και όχι όπως θα θέλαμε να είναι.
Κύριε Πρόεδρε, αγαπητοί συνάδελφοι, προέρχομαι από τη Λειψία δηλαδή από την Ανατολική Γερμανία.
Αρκετά συχνά, βίωσα τις παρενοχλήσεις που προκάλεσαν ή προσπάθησαν να προκαλέσουν ακροδεξιά στοιχεία σε αλλοδαπούς ή ακόμη και άτομα που είχαν απλώς διαφορετικές αντιλήψεις.
Αλλά βιώνω και την άλλη πλευρά, δηλαδή τον τρόπο με τον οποίο γενναίοι άνδρες και γυναίκες αμύνονται.
Δεν είναι σωστό να θεωρείται η Ανατολική Γερμανία ως χώρα της άκρας Δεξιάς.
Η μεγάλη πλειοψηφία του πληθυσμού είναι χωρίς προκαταλήψεις και ανεκτική και όλο και περισσότεροι άνθρωποι εκφράζονται ανοικτά κατά της άκρας Δεξιάς.
Κατά τη γνώμη μου είναι επίσης εσφαλμένη η άποψη ότι η νεολαία είναι ακροδεξιά.
Η θέση αυτή είναι υπεραπλουστευτική, διότι οι νέοι μπορεί να προσελκύουν πιο εύκολα το ενδιαφέρον, κυρία Schroedter, αλλά κατοικούν μαζί με τους γονείς τους και έχουν ένα κοινωνικό περιβάλλον.
Τούτο σημαίνει ότι αν θέλουμε να επιλύσουμε το πρόβλημα, οφείλουμε να ενισχύσουμε περισσότερο την πολιτική διαπαιδαγώγηση, τη μεταβίβαση αξιών και ακόμη πιο πολύ το θάρρος των πολιτών.
Τις τελευταίες εβδομάδες, η ομοσπονδιακή κυβέρνηση διέθεσε 70 ακόμη εκατομμύρια γερμανικά μάρκα για την υλοποίηση παρόμοιων σχεδίων.
Κατά τη γνώμη μου, τούτο είναι ένα εξαιρετικά σημαντικό σημάδι.
Προσωπικά, θεωρώ το γεγονός ότι το κράτος εξετάζει το ενδεχόμενο της απαγόρευσης του ναζιστικού κόμματος εξίσου σημαντικό κοινωνικό μήνυμα.
Ούτε εμείς στη Γερμανία επιτρέπουμε να μας τρομοκρατεί μια μειονότητα.
Η δημοκρατία μας βρίσκεται υπό δοκιμασία.
Ως Ευρωπαία, σας παρακαλώ, μην στιγματίζετε την Ανατολική Γερμανία ως περιφέρεια!
Εγώ η ίδια και πολλά άλλα άτομα σε όλη τη Γερμανία καταγγέλλουμε και πολεμούμε το δεξιό ριζοσπαστισμό και την ξενοφοβία και έχουμε ανάγκη από την υποστήριξη της Ευρώπης!
Κύριε Πρόεδρε, σ' αυτή την τόσο επίκαιρη συζήτηση θα ήθελα κατα αρχήν να υποστηρίξω αυτό που προ ημερησίας διατάξεως χθες ανέφερε ο κ. Sylla, ότι δηλαδή θα πρέπει κατα αρχήν να ασχοληθούμε με την καταπολέμηση των φαινομένων ρατσισμού που παρατηρούνται σα αυτήν την αίθουσα και να εξαλείψουμε την ρατσιστική γλώσσα που συχνά πυκνά χρησιμοποιείται από την άκρα δεξιά πτέρυγα αυτού του Κοινοβουλίου.
Ωστόσο, είτε αρέσει είτε δεν αρέσει σε ορισμένους, η Ευρώπη είναι ήδη μια πολυφυλετική και πολύχρωμη ήπειρος και κανένας ρατσιστής δεν μπορεί πια να εμποδίσει την μεγάλη επιμιξία και την διασταύρωση των λαών.
Δυστυχώς, σήμερα επανέρχονται στο προσκήνιο ιδεολογίες στον βωμό των οποίων θυσιάστηκαν εκατομμύρια ανθρώπινες ζωές.
Μάλιστα σήμερα εμφανίζονται και εμπλουτισμένες, γιατί εκτός από την βασική ιδεολογία του ρατσισμού, συμπεριλαμβάνουν την θρησκεία και την κουλτούρα και προπαγανδίζουν την φυλετική, γλωσσική και θρησκευτική καθαρότητα, καθώς και την αυθεντική πολιτισμική ταυτότητα.
Είναι λυπηρό ότι φορείς της ρατσιστικής βίας είναι κυρίως οι νέοι έως 20 ετών, οι οποίοι συνήθως δεν έχουν τελειώσει ένα σχολείο ή δεν έχουν ένα επάγγελμα.
Το πακέτο μέτρων που έχει ήδη παρουσιάσει η Επίτροπος κ. Διαμαντοπούλου θεωρώ ότι αποτελεί μια ολοκληρωμένη πρόταση και μπορεί να δώσει πειστική απάντηση στα φαινόμενα ρατσισμού και ξενοφοβίας που παρατηρούνται σήμερα στην Ευρωπαϊκή Ένωση.
Η ευθύνη της πολιτείας και των πολιτικών ηγεσιών είναι δεδομένη.
Σημαντικός όμως παραμένει ο ρόλος των μέσων ενημέρωσης που θα μπορούσαν να αναδείξουν την ποικιλομορφία και τον πλούτο της πολυχρωμίας και της πολιτισμικότητας των σύγχρονων κοινωνιών και, αντί να δραματοποιούν και να διαχωρίζουν την εγκληματικότητα των μεταναστών από την αντίστοιχη γενική, θα μπορούσαν να παρουσιάσουν τα θετικά της μετανάστευσης.
Ακόμη, επείγει να ληφθούν μέτρα ώστε να συμπεριληφθούν στα σχολικά προγράμματα, καθώς και στα προγράμματα εκπαίδευσης και επιμόρφωσης των εκπαιδευτικών οι συνέπειες και η καταπολέμηση του ρατσισμού.
Χρειάζεται ακόμη κινητοποίηση της κοινωνίας των πολιτικών έτσι όπως τα παρουσίασε η κ. Επίτροπος και οι άλλοι συνάδελφοι.
.
Κύριε Πρόεδρε, ζήτησα κατα εξαίρεση τον λόγο γιατί θεωρώ απαραίτητη μια διόρθωση.
Η Ευρώπη βασίζεται στις αρχές της ελευθερίας, της δικαιοσύνης και του σεβασμού των ανθρωπίνων δικαιωμάτων και δεν έχει το δικαίωμα των εκπτώσεων ούτε στο εσωτερικό της, ούτε με τους συνομιλητές της, πολύ περισσότερο μάλιστα για λόγους εμπορίου ή οικονομίας.
Έτσι, θα ήθελα να κάνω σαφές ότι όσον αφορά την υποψηφιότητα της Τουρκίας είναι με μεγάλη σαφήνεια διατυπωμένες οι προϋποθέσεις.
Θα ξεκινήσουν οι διαπραγματεύσεις για την υποψηφιότητα της Τουρκίας μόνο εφόσον θεωρηθεί ότι πληροί τα κριτήρια της Κοπεγχάγης.
Ευχαριστώ πολύ, Επίτροπε κυρία Διαμαντοπούλου.
Ανακοινώνω ότι έλαβα μία πρόταση ψηφίσματος η οποία υποβλήθηκε σύμφωνα με το άρθρο 42, παράγραφος 5 του Κανονισμού.
Η συζήτηση έληξε.
Η ψηφοφορία θα διεξαχθεί σήμερα στις 11.00.
Οργανωμένο έγκλημα
Η ημερήσια διάταξη προβλέπει την προφορική ερώτηση (B5­0476/2000) του βουλευτή Pirker, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, προς το Συμβούλιο, για το σχέδιο δράσης του Συμβουλίου για την πρόληψη και καταπολέμηση του οργανωμένου εγκλήματος.
Κύριε Πρόεδρε, Κύριε Επίτροπε, αξιότιμοι κυρίες και κύριοι, το θέμα μας είναι η καταπολέμηση του εγκλήματος και συγκεκριμένα η καταπολέμηση του οργανωμένου εγκλήματος, το οποίο αντιπροσωπεύει εν τω μεταξύ τουλάχιστον το ένα τέταρτο όλων των εγκλημάτων.
Η εγκληματικότητα που συνδέεται με τα ναρκωτικά, τη σωματεμπορία , τις απάτες στον ασφαλιστικό τομέα, την παράνομη χρήση πιστωτικών καρτών και άλλους τομείς του οργανωμένου εγκλήματος αποφέρει τεράστια κέρδη.
Αυτά τα παράνομα κέρδη νομιμοποιούνται και εισάγονται στο οικονομικό κύκλωμα.
Έτσι η διαφθορά υπονομεύει το οικονομικό μας σύστημα στο σύνολό του, το κοινωνικό μας σύστημα και το κράτος.
Πρέπει να αναζητηθεί κάθε πιθανή δυνατότητα και να επιστρατευθούν όλες οι στρατηγικές που θα επιτρέψουν τη χρησιμοποίηση κατάλληλων μέσων κατά του οργανωμένου εγκλήματος.
Χρειαζόμαστε λοιπόν τα μέτρα αυτά και ο κατάλογος δράσεων που υποβάλλεται είναι ιδιαίτερα σημαντικός διότι έτσι μεταδίδεται ένα μήνυμα στους πολίτες της Ευρώπης: η Ευρώπη είναι μεν μια Οικονομική και Νομισματική Ένωση, αλλά πρέπει να οικοδομηθεί και ως ένωση της ασφάλειας προς το συμφέρον των πολιτών και των κρατών μελών.
Αναμφισβήτητα, ένα παρόμοιο σχέδιο δράσης μπορεί να συμβάλει στην επίτευξη του στόχου αυτού.
Όμως κατά την υλοποίηση παρόμοιων σχεδίων επιβάλλεται να λαμβάνονται υπόψη οι απαραίτητοι ευρωπαϊκοί κανόνες του παιχνιδιού.
Τούτο δεν συνέβη στη συγκεκριμένη περίπτωση και σ' αυτό οφείλεται η κοινοβουλευτική ερώτηση που είχα ήδη υποβάλει την άνοιξη, επειδή η Πορτογαλική Προεδρία, η οποία ασχολήθηκε ενεργά με το θέμα αυτό, δεν είχε τηρήσει τους σχετικούς κανόνες.
Διαβεβαίωσε βέβαια το Κοινοβούλιο ότι το τελευταίο θα είχε τη δυνατότητα να εξετάσει το σχέδιο δράσης, ότι θα ανέμενε τη γνωμοδότησή του, θα την συμπεριλάμβανε στο σχέδιο δράσης και ότι μόνο τότε θα υλοποιείτο το συγκεκριμένο σχέδιο.
Η πορτογαλική Προεδρία δεν τήρησε την υπόσχεσή της και αυτός είναι ο λόγος για την ερώτηση που υποβάλλεται σήμερα.
Η κριτική που ασκείται βάσει της εν λόγω ερώτησης είναι δικαιολογημένη για πολλούς λόγους.
Αφενός, διότι η μη διαβούλευση με το Ευρωπαϊκό Κοινοβούλιο συνεπάγεται οπισθοδρόμηση όχι μόνον έναντι της Συνθήκης του Αμστερνταμ, αλλά και της Συνθήκης του Μάαστριχτ, δεδομένου ότι, δυνάμει του άρθρου Κ.6, η γνώμη του Κοινοβουλίου έπρεπε οπωσδήποτε να είχε ζητηθεί.
Αλλά και στη Συνθήκη του Αμστερνταμ περιλαμβάνεται η απαίτηση για δημοσιότητα και διαφάνεια και, επομένως, το Κοινοβούλιο που εκπροσωπεί τα συμφέροντα των πολιτών έπρεπε να έχει μετάσχει πλήρως στη διαδικασία, όπως είχε υποσχεθεί άλλωστε και η Προεδρία αρχικά.
Αλλά ούτε η υπόσχεση αυτή τηρήθηκε.
Ερωτώ τη γαλλική Προεδρία πώς σκοπεύει να χειριστεί το θέμα και αν θα συμπεριλάβει το Κοινοβούλιο στη χάραξη μακροπρόθεσμων στρατηγικών, δυνάμει της Συνθήκης, αν θα αναμείνει τις γνωμοδοτήσεις του και αν θα καταστρώσει στρατηγικές σε συμφωνία με τις απόψεις του.
Εκφράζεται όμως και μια κριτική επί του περιεχομένου του σχεδίου δράσης στο οποίο διατυπώνονται συστάσεις που αξιολογούνται με προτεραιότητες από 1-5.
Δυστυχώς, οι εν λόγω κατάλογοι προτεραιοτήτων δεν καταρτίζονται αποκλειστικά βάσει του κατεπείγοντος χαρακτήρα και της αναγκαιότητας ενός μέτρου, αλλά πολύ συχνά σε συνάρτηση με τη δυνατότητα υλοποίησής του.
Και θα αναφέρω ένα σχετικό παράδειγμα.
Το πάγωμα και η κατάσχεση κερδών που προέρχονται από παράνομες δραστηριότητες του οργανωμένου εγκλήματος καταλαμβάνουν τη θέση 3 στον κατάλογο των προτεραιοτήτων.
Όλοι γνωρίζουμε όμως ότι τα χρήματα είναι το κίνητρο του οργανωμένου εγκλήματος και, επομένως, το πάγωμα και η κατάσχεση κερδών έπρεπε να έχουν λάβει την προτεραιότητα 1.
Και θα μπορούσα να αναφέρω και άλλα παραδείγματα.
Παρακαλώ λοιπόν τη γαλλική προεδρία του Συμβουλίου να επανεξετάσει τους σχετικούς καταλόγους προτεραιοτήτων σε συνάρτηση με τη σπουδαιότητα και όχι τη δυσκολία της υλοποίησής τους.
Ένα θέμα που πρέπει επίσης να μας απασχολήσει είναι η ενίσχυση της πρόληψης.
Έχουμε υποβάλει συγκεκριμένες προτάσεις, που κυμαίνονται από την εξέταση του αντίκτυπου του περιεχομένου των νόμων έως την αποτροπή του οργανωμένου εγκλήματος και τη λήψη προληπτικών μέτρων για τη χρησιμοποίηση και τεχνικών μέσων, με σκοπό να καταπολεμηθεί το οργανωμένο έγκλημα στην πηγή.
Τα μέσα αυτά περιλαμβάνουν την καθιέρωση αυστηρότερων προδιαγραφών ασφαλείας για τις πιστωτικές κάρτες ή ηλεκτρονικά συστήματα εμπλοκής του συστήματος εκκίνησης για τα αυτοκίνητα.
Πρόκειται λοιπόν για ένα ευρύ φάσμα συγκεκριμένων προτάσεων.
Εμείς ως Κοινοβούλιο ζητούμε, πρώτον, να συμπεριληφθούμε στην όλη διαδικασία και, δεύτερον, οι απόψεις μας να ληφθούν υπόψη στα σχέδια δράσης και στις μακροπρόθεσμες στρατηγικές.
.
Κύριε Πρόεδρε, κυρίες και κύριοι βουλευτές, το Συμβούλιο προφανώς συμμερίζεται την άποψη σύμφωνα με την οποία είναι σημαντικό να διασφαλισθεί η ευρεία ανταλλαγή απόψεων και πληροφοριών και η συνέχιση των διαβουλεύσεων μεταξύ των θεσμικών οργάνων της Ευρωπαϊκής Ένωσης.
Η προεδρία δεσμεύθηκε επίσης για μεγαλύτερη συμμετοχή του Κοινοβουλίου στις εργασίες στον τομέα της δικαιοσύνης και των εσωτερικών υποθέσεων, κυρίως μέσω της τακτικής συμμετοχής στις συνεδριάσεις της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων.
Παρόλα αυτά, το Συμβούλιο οφείλει να σέβεται τη Συνθήκη.
Πράγματι, το νομικό πλαίσιο δεν του δίνει τη δυνατότητα να καλεί το Κοινοβούλιο σε διαβούλευση σχετικά με τα έγγραφα κατευθυντηρίων γραμμών που εξετάζονται από το Συμβούλιο.
Ωστόσο, όπως γνωρίζετε, αλλά θα το υπενθυμίσω, το Συμβούλιο κοινοποίησε στο Κοινοβούλιο στις 21 Δεκεμβρίου1999, το έγγραφο στρατηγικής για το οργανωμένο έγκλημα, που συντάχθηκε κατά τη φινλανδική προεδρία, διευκρινίζοντας ακριβώς ότι επιθυμούσε να κρατά ενήμερο το Κοινοβούλιο ήδη από την αρχή των συζητήσεων για το έγγραφο αυτό.
Εξάλλου, κατά τις συνεδριάσεις της Επιτροπής Ελευθεριών και Δικαιωμάτων των Πολιτών, η πορτογαλική προεδρία ενημέρωσε το Κοινοβούλιο σχετικά με τις εργασίες και τους λόγους για τους οποίους το Συμβούλιο έκρινε ότι ήταν επείγον να συνεχισθεί η διαδικασία έγκρισης αυτού του στρατηγικού εγγράφου.
Η Πορτογαλική Προεδρία εξήγησε στο Κοινοβούλιο ότι το προηγούμενο πρόγραμμα δράσης του 1997 είχε ήδη λήξει και ότι το Συμβούλιο είχε ζητήσει να υπάρξει συνέχεια..
Κυρίες και κύριοι βουλευτές, το Συμβούλιο γνωρίζει ότι το Κοινοβούλιο συντάσσει επί του παρόντος, σε απάντηση στο έγγραφο στρατηγικής, νέο έγγραφο σχετικά με το οργανωμένο έγκλημα.
Συγχαίρει το Κοινοβούλιο για τις εργασίες που διεξάγει.
Προτίθεται, όπως άλλωστε στην περίπτωση της αντίδρασης του Κοινοβουλίου στο πρόγραμμα δράσης του 1997 σχετικά με το οργανωμένο έγκλημα, να τις μελετήσει προσεκτικά κατά τη χάραξη της δικής του στρατηγικής και να λάβει υπόψη τις απόψεις που θα διατυπώσει το Κοινοβούλιο.
Όσον αφορά το θέμα αυτό, το Συμβούλιο καλεί το Κοινοβούλιο να γνωμοδοτήσει σχετικά με το βαθμό προτεραιότητας που πρέπει να δοθεί στις επιμέρους συστάσεις του εγγράφου.
Σύμφωνα με τις δεσμεύσεις που ανελήφθησαν κατά την πορτογαλική προεδρία, το Συμβούλιο θα ενημερώνει το Κοινοβούλιο τακτικά σχετικά με τις συζητήσεις στον τομέα της δικαιοσύνης και των εσωτερικών υποθέσεων.
Εξάλλου, επί πορτογαλικής προεδρίας, έδειξε με τις πρωτοβουλίες του την πρόθεση να εκφράσει ένα ιδιαίτερο ενδιαφέρον στους κόλπους της Ευρωπαϊκής Ένωσης για τις πτυχές της πρόληψης του οργανωμένου εγκλήματος.
Όσον αφορά αυτό το θέμα, το Συμβούλιο διαβεβαιώνει ότι θα εφαρμόσει σχολαστικά τη Συνθήκη κατά τη διάρκεια διαβούλευσης με το Κοινοβούλιο για κάθε δράση που θα προέρχεται από πρωτοβουλία των κρατών μελών ή της Επιτροπής.
Κύριε Πρόεδρε, εκφράζω την ευγνωμοσύνη μου για τη σαφή και εντυπωσιακή παρέμβαση της γαλλικής προεδρίας και εκφράζω την ικανοποίησή μου - θεωρώ ότι μπορώ να το αναφέρω εξ ονόματος όλης της Συνέλευσης - για το ενδιαφέρον που επέδειξε η γαλλική προεδρία σε ό,τι αφορά το εν λόγω θέμα.
Σήμερα ήδη, η παρούσα προεδρία το απέδειξε εκ νέου στη συζήτηση επί της τρομοκρατίας.
Πράγματι, κύριε Πρόεδρε, υπάρχει κάτι που δεν έχουν σκεφτεί οι Ευρωπαίοι πολίτες.
Πώς στην Ευρώπη οι εγκληματίες διαθέτουν όλα τα οφέλη της ελεύθερης κυκλοφορίας και, παρόλα αυτά, οι καταστολείς του εγκλήματος, οι νόμιμοι καταστολείς του εγκλήματος αντιμετωπίζουν δυσκολίες στα σύνορα;
Το συγκεκριμένο θέμα απασχολεί επίσης και το Σώμα, το οποίο εκπροσωπεί τους πολίτες και γι' αυτό είχε ανέκαθεν επίγνωση της ανάγκης για επίτευξη προόδου στο εν λόγω πεδίο.
Κύριε Πρόεδρε, από τη Συνθήκη του Αμστερνταμ πολλές πολιτικές κοινοτικοποιήθηκαν, όχι όμως και εκείνες οι οποίες αφορούν ποινικά θέματα, τόσο στο διαδικαστικό, όσο και στο ουσιαστικό πεδίο.
Αυτό έχει μια λογική την οποία ορισμένες φορές, δεν δύνανται να κατανοήσουν οι πολίτες.
Διαθέτει μια λογική που είναι ριζωμένη στη νομική μας κουλτούρα και στις διαφορές της νομικής μας κουλτούρας.
Ωστόσο, κύριε Πρόεδρε, πέρα από τις εν λόγω καθιερωμένες διαφορές βρίσκονται οι πλέον καθιερωμένες κοινές αρχές οι οποίες, εν κατακλείδι, περιορίζονται σε κάτι τόσο απλό, όπως το ότι πρέπει να υπάρχει εμπιστοσύνη μεταξύ των κρατών μελών.
Το εν λόγω οικοδόμημα που έχουμε κατασκευάσει στην Ευρώπη βασίζεται στην αμοιβαία εμπιστοσύνη των κρατών μελών που αναγνωρίζουν ορισμένα ισοδύναμα επίπεδα προστασίας των θεμελιωδών δικαιωμάτων και της νομοθεσίας και των βασικών αρχών.
Γι' αυτό κι εγώ θυμάμαι τα λόγια του Επιτρόπου κ. Vitorino - όπως πάντα έξοχα και διαφωτιστικά - ζητώντας να θεσπισθούν κάποιοι κοινοί ορισμοί σε ό,τι αφορά το οργανωμένο έγκλημα, να θεσπισθούν ορισμένες πανομοιότυπες αρχές σε ό,τι αφορά τις επιβαλλόμενες ποινές και την έκτισή τους.
Αυτό πρέπει να εξετασθεί μακροπρόθεσμα, διότι δεν είναι δυνατό να ισχύει το "αλήθεια στην από εδώ πλευρά των Πυρηναίων, λάθος στην από εκεί";.
Σε αυτό το πλαίσιο, θεωρείται πολυτέλεια που δεν δυνάμεθα να επιτρέψουμε.
Εν τω μεταξύ, κύριε Πρόεδρε, προχωρούμε με βάση την εμπιστοσύνη και την αμοιβαία αναγνώριση και σε αυτή την περίπτωση το Συμβούλιο θέτει προς συζήτηση μια πρόταση την οποία υποστηρίζουν διάφορα κράτη μέλη.
Καθώς φθάνουμε στην τελευταία φάση ανάπτυξης, πρέπει να εμπιστευτούμε σταθερά οποιαδήποτε τάξη, οποιαδήποτε δικαστική απόφαση που έχει εκδοθεί έγκυρα σε ένα κράτος μέλος, έτσι ώστε να αναγνωρίζεται και να εκτελείται αυτόματα από το άλλο κράτος μέλος.
Με άλλα λόγια, ένα ένταλμα έρευνας και σύλληψης κατά κάποιου τρομοκράτη πρέπει να έχει άμεση ισχύ, χωρίς να υπόκειται στην ιδιαίτερα πολύπλοκη διαδικασία της έκδοσης - αφού είναι ακόμη πολύπλοκη μεταξύ των ευρωπαϊκών κρατών - για να είναι δυνατό να μεταφερθεί ο εν λόγω τρομοκράτης, ο εν λόγω εγκληματίας άμεσα στο κράτος που τον ζητά και όπου διέπραξε τις εγκληματικές του πράξεις.
Αυτό, κύριε Πρόεδρε, είναι αυτό που ζητάμε και αυτό που ελπίζουμε να υλοποιηθεί σύντομα.
Κύριε Πρόεδρε, ευχαριστώ τη γαλλική προεδρία για τη δήλωσή της που ήταν πολύ σαφής.
Όσον αφορά τα ποινικά θέματα, η καταπολέμηση του εγκλήματος αποτελεί προτεραιότητα και ειδικά η καταπολέμηση του ξεπλύματος βρώμικου χρήματος.
Για αυτόν το λόγο το αίτημα της Γαλλίας για τη σύγκλιση κοινού Συμβουλίου Υπουργών Δικαιοσύνης, Εσωτερικών, Εθνικής Οικονομίας και Οικονομικών, για την καταπολέμηση του ξεπλύματος βρώμικου χρήματος είναι εξαιρετικά ενδιαφέρουσα.
Ας σημειώσουμε στο σημείο αυτό τη Σύμβαση ποινικής συνδρομής για την καταπολέμηση του οργανωμένου εγκλήματος που παρουσίασε η γαλλική προεδρία προκειμένου να εξαλειφθούν τα εμπόδια που παρακωλύουν τους δικαστές.
Πράγματι, οι μελέτες δείχνουν ότι τα κέρδη από το οργανωμένο έγκλημα και η επένδυσή τους στην παγκόσμια οικονομία είναι εντυπωσιακά.
Οι εγκληματικές οργανώσεις διεισδύουν κατ' αυτόν τον τρόπο στον οικονομικό ιστό των κρατών και μπορούν, εάν το επιθυμούν, να αποσταθεροποιήσουν τις οικονομίες μας έχοντας τον έλεγχο των εμπορικών επιχειρήσεων.
Η δικαστική και αστυνομική συνεργασία είναι απολύτως απαραίτητη όσον αφορά την καταπολέμηση του οργανωμένου εγκλήματος, ειδικά όσον αφορά το εμπόριο ανθρώπων, τη σεξουαλική εκμετάλλευση των παιδιών και το ξέπλυμα του βρώμικου χρήματος.
Τα κράτη μέλη πρέπει να ορίσουν κοινές κυρώσεις και να έχουν μια συνεκτική συνολική πολιτική.
Δεν μπορούμε όμως να μιλάμε για κυρώσεις χωρίς να μιλάμε για πρόληψη και είναι προφανές ότι πρέπει να δημιουργήσουμε προγράμματα με εκπαιδευτικούς και πληροφοριακούς στόχους, που να απευθύνονται κυρίως στους πολίτες των κρατών μας, αλλά και σε πολίτες τρίτων χωρών.
Οι εγκληματικές οργανώσεις μπορούν να βρεθούν σε θέση ισχύος χάρη στις χρηματοοικονομικές πράξεις που πραγματοποιούνται για την ανακύκλωση του χρήματος που προέρχεται από το έγκλημα Η καταπολέμηση του οργανωμένου εγκλήματος αποτελεί μια σημαντική μάχη και δεν πρέπει να τη χάσουμε.
Τα θύματα περιμένουν πολλά από εμάς και πρέπει να ανταποκριθούμε στην πρόκληση αυτή.
Η Ευρώπη που θέλουμε να οικοδομήσουμε είναι η Ευρώπη των δικαιωμάτων.
Το δικαίωμα όλων στην ασφάλεια είναι ένα από τα δικαιώματα αυτά.
Πρόεδρε, η πολιτική ομάδα των Φιλελευθέρων είναι της άποψης ότι το Συμβούλιο των Υπουργών - και να με συγχωρείτε κύριε Υπουργέ - εκτίθεται για άλλη μια φορά.
Ίσως όχι σύμφωνα με το γράμμα της Συνθήκης, αλλά οπωσδήποτε σύμφωνα με το πνεύμα της, το Κοινοβούλιο πρέπει να συμμετάσχει στις αποφάσεις για κάθε πολιτικό μέτρο που προβλέπεται.
Αυτό είναι απλά το πνεύμα της συνθήκης του Αμστερνταμ και σ' αυτό είχε απόλυτο δίκιο ο εισηγητής μας, κ. Pirker.
Ίσως να μπορώ να ερμηνεύσω την απάντηση του Υπουργού ως υπόσχεση ότι αυτού του είδους οι διαδικασίες, και συγκεκριμένα η έγκριση ενός πολιτικού εγγράφου από το Συμβούλιο Υπουργών χωρίς προηγούμενες διαβουλεύσεις με το Κοινοβούλιο, αυτού του είδους οι διαδικασίες λέω δεν θα επαναληφθούν.
Καταλαβαίνω γιατί συνέβη αυτό.
Η προεδρία διαρκεί μόνο έξι μήνες και η κάθε προεδρία επιθυμεί διακαώς να καταδείξει την πολιτική της ευρωστία.
Έτσι έχουν τα πράγματα.
Όμως, το Κοινοβούλιο δεν μπορεί να το αποδεχθεί αυτό ως δικαιολογία για την μη συμμετοχή του στην εν λόγω διαδικασία.
Έρχομαι τώρα στην καταπολέμηση της εγκληματικότητας στην Ευρώπη.
Η πολιτική ομάδα των Φιλελευθέρων είναι της άποψης ότι, παράλληλα με διάφορα πρακτικά μέτρα τα οποία αναφέρονται στο έγγραφο, είναι πλέον καιρός να βελτιωθεί η δίωξη μέσω συνεργασίας σε ευρωπαϊκή κλίμακα.
Αυτό όμως δεν φαίνεται να συμβαίνει.
Δράττομαι της ευκαιρίας αυτής για να ζητήσω άλλη μία φορά τη σύσταση ευρωπαϊκής εισαγγελικής αρχής.
Αυτό είναι απολύτως απαραίτητο και δεν αναφέρεται στο σχέδιο.
Δεν αναφέρθηκε ούτε στο Τάμπερε.
Δεν αναφέρεται ούτε και στον κατάλογο προτεραιοτήτων και πρόκειται για μια χαμένη ευκαιρία.
Παρεμπιπτόντως, στον κατάλογο προτεραιοτήτων για την καταπολέμηση του εγκλήματος γίνονται πάρα πολύ συχνές παραπομπές στα έγγραφα που θα δημοσιεύσει ο Επίτροπος Vitorino, μελέτες που εκπονούνται, έγγραφα προσανατολισμού και άλλα παρόμοια.
Αυτό που χρειαζόμαστε δεν είναι η διακυβέρνηση μέσω εγγράφων.
Πρέπει επιτέλους να ασχοληθούμε πραγματικά με την καταπολέμηση του εγκλήματος.
Κύριε Πρόεδρε, η εναρμόνιση των ποινικών συστημάτων θα απαιτήσει πολύ χρόνο.
Γι' αυτό και τα κράτη μέλη θα πρέπει να εναρμονίσουν αμέσως την έννοια του διεθνούς οργανωμένου εγκλήματος και να επιβάλλουν τις ίδιες ποινές σε αυτό.
Το διεθνές οργανωμένο έγκλημα δεν αφορά αποκλειστικά την τρομοκρατία, το λαθρεμπόριο επικίνδυνων ναρκωτικών, τις απαγωγές ατόμων, το λαθρεμπόριο όπλων, τη νομιμοποίηση παρανόμων εσόδων και ούτω καθεξής· σήμερα περισσότερο από ποτέ, αφορά και τη διακίνηση ανθρώπινων όντων, τα οποία πωλούνται και αποτελούν αντικείμενο εκμετάλλευσης σαν να ήταν σκλάβοι, καθώς και την παιδεραστία.
Στα πλαίσια της αναζήτησης κανόνων για τον κολασμό της διεθνούς οργανωμένης εγκληματικότητας στο σύνολο των κρατών μελών της Ένωσης, αναφέρεται η ανάγκη εξεύρεσης κανόνων για το Διαδίκτυο, προκειμένου να μην καθίσταται όλο και περισσότερο όπλο στα χέρια του οργανωμένου εγκλήματος, το οποίο χρησιμοποιεί αυτό το όργανο πληροφόρησης, που γεννήθηκε με στόχο την προσέγγιση ανθρώπων και πολιτισμών, με στόχο το συντονισμό και την εξάπλωσή του.
Οι χιλιάδες των ιστοσελίδων στο Διαδίκτυο οι οποίες εισπράττουν εκατομμύρια ευρώ πωλώντας και εκμεταλλευόμενες σεξουαλικά μικρά παιδιά θα πρέπει να προβληματίσουν το Κοινοβούλιο, την Επιτροπή και το Συμβούλιο.
Η ελευθερία, για να είναι ελευθερία, οφείλει να διαθέτει κανόνες, ειδάλλως επικρατεί η αυθαιρεσία ορισμένων απέναντι σε άλλους και στον τομέα αυτόν το οργανωμένο έγκλημα είναι πολύ ισχυρότερο από τις κυβερνήσεις και από τα λόγια μας, τα οποία εκστομίζονται σωρηδόν υπέρ των πλέον αδυνάτων, αλλά αποδεικνύονται ανίσχυρα μέχρι σήμερα να περιορίσουν το κακό.
Γι' αυτό υπογραμμίζουμε την ανάγκη να ορίσουν τα κράτη μέλη την έννοια του διεθνούς οργανωμένου εγκλήματος και να εναρμονίσουν σε αυτό το συγκεκριμένο τομέα αμέσως τα ποινικά τους συστήματα.
Το ζήτημα αυτό θα πρέπει να τεθεί εκ νέου στο πρόγραμμα της Νικαίας, διότι πρόκειται για ζήτημα επείγον, το οποίο αφορά άμεσα τον πολίτη, είτε εξαιτίας της δραματικής κατάστασης που επικρατεί στα κράτη μέλη - είδαμε τι συνέβη ακόμα και σήμερα το πρωί και πόσοι θάνατοι έβαψαν με αίμα το έδαφος της Ευρώπης κατά τις τελευταίες εβδομάδες - είτε εξαιτίας της επερχόμενης διεύρυνσης, η οποία καθιστά για άλλη μια φορά επείγουσα την επίλυση του προβλήματος της οργανωμένης εγκληματικότητας.
Κύριε Πρόεδρε, κύριε Πρόεδρε του Συμβουλίου, κύριε Επίτροπε, αγαπητοί συνάδελφοι, καταρχήν θα ήθελα να ευχαριστήσω το συνάδελφό μου Hubert Pirker για αυτή την εξαίρετη πρωτοβουλία και να εκφράσω την υποστήριξή μου προς τις θέσεις που υιοθέτησε.
Επίσης, επιθυμώ να ευχαριστήσω τη γαλλική προεδρία για τη δήλωση που μας παρουσίασε.
Πιστεύω ότι η πλειοψηφία μεταξύ μας αναγνωρίζει την ανάγκη για καλύτερο συντονισμό και πιο στενή συνεργασία μεταξύ των κρατών μελών όσον αφορά το πρόβλημα της καταπολέμησης του κόσμου του εγκλήματος.
Η δράση αυτή είναι μία κοινή ευθύνη δεδομένης της διεθνούς διάστασης του θέματος, διότι αυτού του είδους οι εγκληματικές οργανώσεις έχουν γενικά υπερεθνική δράση λόγω του υψηλού βαθμού κινητικότητας που διαθέτουν, και επωφελούνται τελικά από τους περιορισμούς των αρμοδιοτήτων, τα υφιστάμενα νομικά κενά και τις διαφορές μεταξύ των εθνικών διοικητικών και ποινικών συστημάτων, εκμεταλλευόμενες τις ανωμαλίες των διαφόρων συστημάτων.
Η οργανωμένη εγκληματικότητα στην Ευρωπαϊκή Ένωση αυξήθηκε σημαντικά κατά την τελευταία δεκαετία, αναπτύσσοντας δράση κυρίως στους τομείς του ηλεκτρονικού εγκλήματος, του εμπορίου ανθρώπινων υπάρξεων, ναρκωτικών και όπλων, της τρομοκρατίας, της παιδικής πορνογραφίας, του " ξεπλύματος " κεφαλαίων, καθώς επίσης και στον τομέα της διαφθοράς και της απάτης.
Είναι θεμελιώδες ζήτημα να υιοθετήσει η Ευρωπαϊκή Ένωση έναν εναρμονισμένο ορισμό της έννοιας του οργανωμένου εγκλήματος που να περιλαμβάνει τους τομείς αυτούς.
Η καταπολέμησή του μας υποχρεώνει σε επείγουσες δράσεις.
Πρόκειται για έναν αγώνα στον οποίο πρέπει να στρατευτούμε όλοι.
Και στον οποίο πρέπει κυρίως να συμμετέχει το Ευρωπαϊκό Κοινοβούλιο, όσον αφορά τον ορισμό των στρατηγικών που πρέπει να υιοθετηθούν και των προτεραιοτήτων που πρέπει να καθοριστούν.
Παρακαλώ τους κυρίους βουλευτές να καθίσουν διότι η συζήτηση δεν έληξε ακόμη.
Αν θέλουν να συζητήσουν, τότε πρέπει να βγουν έξω.
Διότι, πράγματι, είναι δύσκολο να ακούσουμε τους ομιλητές.
Και ο σεβασμός που τους οφείλουμε επιβάλλει να υπάρχουν οι ελάχιστες προϋποθέσεις ώστε να μπορούν να μιλούν και να ακούγονται.
Κύριε Πρόεδρε, θεωρώ εξαιρετικά ανησυχητικό το γεγονός ότι για πολλοστή φορά δεν υπήρξε διαβούλευση με το Ευρωπαϊκό Κοινοβούλιο για τα προγράμματα δράσης που σκοπεύει να εφαρμόσει το Συμβούλιο με στόχο την πρόληψη και την καταπολέμηση του οργανωμένου εγκλήματος.
Οι ευρωπαίοι πολίτες, οι οποίοι καθημερινά βιώνουν το δράμα της μακροεγκληματικότητας και της μικροεγκληματικότητας με όλες τις εκφάνσεις - από τα διεθνή κυκλώματα διακίνησης ναρκωτικών μέχρι την παιδεραστία, από τη σωματεμπορία και τη διακίνηση ανθρωπίνων όντων μέχρι τη λαθρομετανάστευση - οι οποίοι ζουν σε ανασφαλείς ή ακόμα και επικίνδυνες πόλεις, θα ήθελαν να τους δοθεί το δικαίωμα να εκφράσουν την άποψή τους, το δικαίωμά τους να απαιτήσουν με τρόπο δημοκρατικό, μέσω των αιρετών τους αντιπροσώπων στο Ευρωπαϊκό Κοινοβούλιο, τα δικαιώματά τους, την ασφάλεια και την καταπολέμηση της εγκληματικότητας.
Το Κοινοβούλιο θα έπρεπε να εκφράσει κυρίως τους ανυπεράσπιστους: αναφέρομαι στα μικρά παιδιά, τα οποία αποτελούν αντικείμενο βίας και σεξουαλικής κακοποίησης, καθώς και σε όλους αυτούς τους νέους που ζουν το δράμα των ναρκωτικών.
Βέβαια, η καταπολέμηση της παιδεραστίας και των ναρκωτικών, για να αναφέρω μόνο λίγα παραδείγματα, αποτελεί εξαιρετικά δύσκολο στόχο, θα πρέπει ωστόσο να δοθεί κάθε προτεραιότητα στον αγώνα αυτό και όχι, όπως θα ήθελε το Συμβούλιο, να καθορίζονται οι προτεραιότητες ανάλογα με το αν είναι ή όχι εφικτός ένας στόχος.
Ανακοινώνω ότι έλαβα μία πρόταση ψηφίσματος η οποία υποβλήθηκε σύμφωνα με την παράγραφο 5 του άρθρο 42 του Κανονισμού.
Η συζήτηση έληξε.
Η ψηφοφορία θα διεξαχθεί σήμερα, στις 11.00.
Κύριε Πρόεδρε, θα ήθελα να σας παρακαλέσω να ασχοληθείτε για λίγο με μία επιστολή την οποία λάβαμε από τον κ. Balfe εξ ονόματος του Σώματος των κοσμητόρων, όπου με θέμα την αυριανή ημέρα χωρίς αυτοκίνητο στις Βρυξέλλες, κάλεσε τις αρχές της πόλης των Βρυξελλών να κάνουν μια εξαίρεση για την περιοχή γύρω από το Ευρωπαϊκό Κοινοβούλιο όπου θέλει να μπορέσουν να κυκλοφορήσουν ελεύθερα ορισμένα αυτοκίνητα, για παράδειγμα από εδώ μέχρι το Zaventem και μέχρι το σιδηροδρομικό σταθμό.
Είναι πάρα πολύ εύκολο να πάει κανείς από εδώ με το τραίνο στο Zaventem, αυτό το κάναμε με τη σουηδική αντιπροσωπεία πρόσφατα, καθώς και στον σιδηροδρομικό σταθμό.
Δεν υπάρχει κανένα απολύτως πρόβλημα.
Θα ήθελα να σας παρακαλέσω να θέσετε το θέμα αυτό και να ερευνήσετε εάν υπάρχουν άλλοι που συμφωνούν με την πρόταση.
Εμείς πάντως διαφωνούμε.
Είμαι σίγουρος ότι οι Κοσμήτορες έχουν λάβει υπόψη τις παρατηρήσεις σας.
ΨΗΦΟΦΟΡIΕΣ
Κύριε Πρόεδρε, θα ήθελα καταρχήν να πω ότι με εκπλήσσει η ψηφοφορία για την τροπολογία 16, διότι, από ό,τι γνωρίζω, είχε ανακληθεί, αλλά κυρίως θα ήθελα κατ' εφαρμογή του άρθρου 69, παρ.
2 να ζητήσω την εκ νέου παραπομπή της έκθεσής μου σε επιτροπή.
Πράγματι, στο τέλος της συζήτησης χθες το βράδυ, η θέση της εκτελεστικής επιτροπής ήταν μάλλον ασαφής σε πολλά σημεία, πολύ περιοριστικά, των τροπολογιών μας.
Πρόκειται όμως για σημαντικές τροπολογίες.
Καλούμε την Επιτροπή να βελτιώσει την πρότασή της, να λάβει υπόψη της περισσότερες τροπολογίες, χωρίς ωστόσο να θέλουμε να παρεμποδίσουμε τη διαδικασία, εφόσον επιθυμούμε να γίνει ψηφοφορία στην επόμενη σύνοδο ολομελείας στο Στρασβούργο.
Ζητώ λοιπόν, κύριε Πρόεδρε, ψηφοφορία σχετικά με το αίτημά μου για εκ νέου παραπομπή της έκθεσής μου σε επιτροπή.
Κύριε Πρόεδρε, θα επιθυμούσα να υποστηρίξω την αίτηση του εισηγητή.
Εξετάσαμε την έκθεση αυτή με μεγάλη προσοχή στην κοινοβουλευτική επιτροπή και πιστεύουμε ότι οι τροπολογίες που υποβάλαμε βελτιώνουν αισθητά το σχετικό κανονισμό.
Μέχρι τώρα, δεν κατέστη δυνατό η Επιτροπή να αποδεχθεί τις βελτιώσεις αυτές.
Εκφράζω την ελπίδα ότι κατά τη διάρκεια των διαπραγματεύσεων θα βρεθεί μια κοινή γραμμή, την οποία θα ψηφίσουμε στη συνέχεια τον Οκτώβριο, διότι οι πολιτικές ομάδες δεν επιθυμούν να καθηλώσουν τη διαδικασία.
Θέλουμε τον κανονισμό αυτό, αλλά με τις βελτιώσεις που προτείνουμε.
Πρόκειται για τη γνωστή κατάσταση: η νομική βάση είναι το άρθρο 37, δεν έχουμε δικαίωμα κοινής απόφασης, και για το λόγο αυτό προσπαθούμε να ασκήσουμε την επιρροή μας μέσω αυτής της διαδικασίας.
Ελπίζω ότι οι συνάδελφοι θα κατανοήσουν και θα συμφωνήσουν με τη θέση αυτή.
Κύριε Πρόεδρε, επί διαδικαστικού.
Κατά τη διάρκεια της συζήτησης αργά χθες το βράδυ, υπήρξαν τουλάχιστον δέκα ομιλητές που διετύπωσαν πολύ αρνητικές κρίσεις για την Επιτροπή.
Λυπήθηκα ιδιαίτερα τον Επίτροπο Nielson, ο οποίος έπρεπε να απαντήσει ως υπηρεσιακός Επίτροπος και ο οποίος διάβασε την περίπου μισή σελίδα που είχε ετοιμάσει ο Επίτροπος Liikanen.
Πρόκειται σαφώς για ένα πολύπλοκο ζήτημα και ο κ. Nielson δε φάνηκε να γνωρίζει ακριβώς τη θέση της Επιτροπής.
Αυτός είναι ο λόγος που αναγκαζόμαστε τώρα να το παραπέμψουμε πάλι στην επιτροπή.
Πρόκειται για έναν πολύ αναποτελεσματικό τρόπο εργασίας.
Χθες το βράδυ, ήταν σαν ένας διάλογος κουφών.
Δεν είναι ικανοποιητικό το να μένουν οι βουλευτές εδώ αργά τη νύχτα κάνοντας πολύ σημαντικές παρατηρήσεις και να αντιμετωπίζουν τέτοια έλλειψη ανταπόκρισης.
(Χειροκροτήματα)
(Το Σώμα εγκρίνει την πρόταση)
Έκθεση (A5-0253/2000) της κ. Wallis, εξ ονόματος της Επιτροπής Νομικών Θεμάτων και Εσωτερικής Αγοράς σχετικά με την πρόταση κανονισμού του Συμβουλίου (ΕΚ) που αφορά τη διεθνή δικαιοδοσία, την αναγνώριση και την εκτέλεση αποφάσεων σε αστικές και εμπορικές υποθέσεις (COM(1999) 348 - C5-0169/1999 - 1999/0154(CNS))
(Το Σώμα εγκρίνει το ψήφισμα νομοθετικού περιεχομένου)
Έκθεση (Α5-0220/2000) του κ. Glase, εξ ονόματος της Επιτροπής Απασχόλησης και Κοινωνικών Υποθέσεων σχετικά με την ανακοίνωση της Επιτροπής για τη λαθραία εργασία (COM(1998) 219 - C4-0566/1998 - 1998/2082(COS))
(Το Σώμα εγκρίνει το ψήφισμα)
Έκθεση (Α5-0217/2000) του κ. J.
Evans, εξ ονόματος της Επιτροπής Οικονομικής και Νομισματικής Πολιτικής σχετικά με κανόνες ανταγωνισμού που εφαρμόζονται στις οριζόντιες συμφωνίες συνεργασίας (C5-0304/2000 - 2000/2154(COS))
(Το Σώμα εγκρίνει το ψήφισμα)
Έκθεση (Α5-0227/2000) της κ. Ferrer, εξ ονόματος της Επιτροπής Ανάπτυξης και Συνεργασίας σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο για τη συμπληρωματικότητα των πολιτικών της Κοινότητας και των κρατών μελών στον τομέα της συνεργασίας για την ανάπτυξη (COM(1999) 218 - C5-0179/1999 - 1999/2156(COS))
(Το Σώμα εγκρίνει το ψήφισμα)
Πρόταση ψηφίσματος (Β5-0766/2000) της βαρόνης Ludford, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων σχετικά με τη θέση της Ευρωπαϊκής Ένωσης στην Παγκόσμια Διάσκεψη του 2001 κατά του ρατσισμού
Επί της τροπολογίας αρ.12
Κύριε Πρόεδρε, προτείνω να προσθέσουμε μετά από το "τα κράτη μέλη"; τη φράση "τα οποία δεν το έχουν ήδη πράξει";, καθώς στην Ιταλία, για παράδειγμα, διαθέτουμε ήδη αυστηρή νομοθεσία κατά του ρατσισμού και πιστεύω ότι κανένας πολίτης δεν θα ήθελε να αλλάξει η νομοθεσία αυτή.
Δεν θεωρώ πως είναι σωστό να απευθυνόμαστε έτσι γενικόλογα προς όλα τα κράτη μέλη· θα πρέπει να απευθυνθούμε σε αυτά που δεν διαθέτουν την κατάλληλη νομοθεσία.
(Το Σώμα εγκρίνει την προφορική τροποποίηση) Επί της τροπολογίας αρ.
15
Κύριε Πρόεδρε, προκειμένου να ακολουθήσουμε τη λογική που διέπει μέχρι τώρα τις συζητήσεις γι' αυτή την πρόταση ψηφίσματος εντός της επιτροπής, θα πρότεινα προφορικά μια τροπολογία, και ας διαλέξει το Σώμα: είτε να προσθέσουμε στην έκφραση "στον εξτρεμισμό της δεξιάς"; τη φράση "και της αριστεράς";, είτε να διαγράψουμε την έκφραση "της δεξιάς" και αναφερθούμε απλώς στον "εξτρεμισμό";.
(Περισσότερα από 12 Μέλη απορρίπτουν την προφορική τροποποίηση.
Ο Πρόεδρος την κηρύσσει μη εγκριθείσα)
Κύριε Πρόεδρε, ζήτησα νωρίτερα το λόγο για να αναφέρω απλά ότι η κ. Ludford, εισηγήτρια της εν λόγω έκθεσης, παρουσίασε μια άρτια δουλειά, η οποία συζητήθηκε στην Επιτροπή Ελευθεριών σε περισσότερες από μια συνεδριάσεις.
Θα σας παρακαλούσα να εμμείνουμε σε ό,τι συζητήσαμε και στον κατάλογο ψηφοφορίας.
Κύριε Πρόεδρε, μου φαίνεται απαράδεκτη αυτή η πρόταση της αριστεράς.
Μόλις διαπιστώσαμε ότι η αριστερά είναι υπέρ του εξτρεμισμού της αριστεράς και ψήφισε κατά μίας προφορικής τροπολογίας η οποία εκφράζεται κατά της τρομοκρατίας της αριστεράς, κατά του αριστερού εξτρεμισμού.
(Χειροκροτήματα)
Στην Ιταλία υπάρχουν οι Ερυθρές Ταξιαρχίες και στην Ισπανία ο ΕΤΑ.
Διαπιστώσαμε ότι η αριστερά στην Ευρώπη υποστηρίζει τον αριστερό ρατσισμό και τον αντισημιτισμό της αριστεράς!
(Θόρυβος)
Αυτά είναι πολύ ενδιαφέροντα πολιτικά παιχνίδια αλλά η διαδικασία είναι να διεξάγουμε τη συζήτηση και να ψηφίζουμε στη συνέχεια.
Δεν κάνουμε συζήτηση κατά τη διάρκεια της ψηφοφορίας.
(ΕΝ) Έχετε δίκιο να μιλάτε για πολιτικά παιχνίδια.
Αν εκείνοι που έχουν αντιρρήσεις τώρα ενδιαφέρονταν πράγματι για το ρατσισμό, θα είχαν έρθει στις συνεδριάσεις της επιτροπής και θα είχαν καταθέσει τροπολογίες.
(Χειροκροτήματα) Επί της τροπολογίας αρ.
16
Κύριε Πρόεδρε, προτείνω εκ νέου για την τροπολογία αριθ.
16 αυτό ακριβώς που προτάθηκε για την τροπολογία αριθ.
15, δηλαδή να αναφερθούν και τα δύο άκρα του εξτρεμισμού ή να διαγραφεί η αναφορά σε αυτόν.
Εξάλλου, καθώς νομίζω ότι δεν είμαι από αυτούς που δεν συμμετέχουν στις εργασίες της επιτροπής, θα ήθελα να θυμίσω στους συναδέλφους ότι εμείς υποβάλαμε τις τροπολογίες και ακολουθήσαμε μια πολύ εξισορροπημένη γραμμή εντός της επιτροπής.
Θα μπορούσατε να έχετε υποβάλει αυτή την προφορική τροπολογία, αλλά έχουμε ήδη ψηφίσει σχετικά με τη συγκεκριμένη τροπολογία.
Ζήτησα το λόγο επικαλούμενος τον Κανονισμό, Πρόεδρε, διότι εδώ και μισή ώρα ζητώ το λόγο και, όπως συμβαίνει συχνά, εσείς κοιτάτε μόνο μία πτέρυγα του Κοινοβουλίου και όχι την άλλη, περιφρονώντας απολύτως τη δημοκρατία.
Επικαλέστηκα τον κανονισμό για τον εξής λόγο: λέτε ότι είχαμε ψηφίσει, ωστόσο γράφτηκε ότι υπήρχε μια προφορική τροπολογία του κ. Fiori.
Εάν δεν διαβάζετε, εσείς ή οι υπάλληλοί σας, είστε εξτρεμιστής, της αριστεράς ή της δεξιάς, είστε πάντως ένας αξιολύπητος εξτρεμιστής!
Εδώ δεν υπάρχει δημοκρατία!
Είστε όλοι καραγκιόζηδες!
Αυτή είναι μια πολύ ενδιαφέρουσα άποψη.
(Γέλια)
Κύριε Πρόεδρε, θα ήθελα απλώς να ηρεμήσουμε κάπως σε αυτήν τη συζήτηση γα το ρατσισμό.
Ξέρω ότι το θέμα αυτό αναζωπυρώνει τα πάθη, εδώ όμως δεν μιλάμε για τα εξτρεμιστικά κινήματα, αλλά για το ρατσισμό.
Σήμερα, αυτοί που διαπράττουν ρατσιστικά εγκλήματα και πράξεις είναι οι άνθρωποι της άκρας δεξιάς.
Εάν η συζήτηση αφορούσε τα εξτρεμιστικά κινήματα, θα αναφερόμασταν σε άλλα πράγματα.
Ας προσπαθήσουμε να ηρεμήσουμε λοιπόν.
Γνωρίζουμε για τι μιλάμε.
Ας μην εκνευριζόμαστε και ας προχωρήσουμε.
(Ζωηρά χειροκροτήματα)
Σας ευχαριστώ, είναι πάντα ωραίο να ακούει κανείς τη φωνή της λογικής.
(Το Σώμα εγκρίνει το ψήφισμα)
Πρόταση ψηφίσματος (B5-0506/2000) της Επιτροπής Ελευθεριών και Δικαιωμάτων των Πολιτών και Εσωτερικών Υποθέσεων σχετικά με το οργανωμένο έγκλημα
(Το Σώμα εγκρίνει το ψήφισμα)
Επί της εκθέσεως Wijkman (A5-0215/2000)
Κύριε Πρόεδρε, ως αντιπρόσωπος του κόμματος των συνταξιούχων εντός της ομάδας του Ευρωπαϊκού Λαϊκού Κόμματος - Ευρωπαίων Δημοκρατών, ψήφισα υπέρ της έκθεσης.
Πρόκειται για μία έκθεση η οποία έχει στόχο να βοηθήσει τις αναπτυσσόμενες χώρες σε ζητήματα περιβάλλοντος.
Έχει επομένως έναν ευγενή στόχο, ο οποίος καλύπτει και λιγότερο εύπορα άτομα, τους ηλικιωμένους που ζουν στις αναπτυσσόμενες χώρες.
Η φροντίδα προς τους ηλικιωμένους αποτέλεσε πριν από λίγες μέρες το επίκεντρο της προσοχής ολόκληρου του κόσμου εξαιτίας της ημέρας του ιωβηλαίου των ηλικιωμένων, που εορτάστηκε από τον πάπα Ιωάννη Παύλο Βα προς μεγάλη ικανοποίηση και του μικρού κόμματος των συνταξιούχων, το οποίο θεώρησε την εκδήλωση αυτή ως ένδειξη πραγματικού ενδιαφέροντος και μέριμνας για τα προβλήματα των ηλικιωμένων σε όλο τον κόσμο, περιλαμβανομένων ιδιαίτερα των ηλικιωμένων στις αναπτυσσόμενες χώρες.
.
(FR) Αν και υποστηρίζω πλήρως την έκθεση του κ. Wijkman, και κυρίως την δαπάνη του προϋπολογισμού που συμφωνήθηκε κατά τη διαδικασία συνδιαλλαγής, ανησυχώ διότι διαπιστώνω ότι δεν έχει γίνει κατανοητό τι σημαίνει αειφόρος ανάπτυξη, αλλά και διότι η περιβαλλοντική διάσταση δεν θα ενσωματώνεται υποχρεωτικά σε όλα τα προγράμματα ανάπτυξης των αναπτυσσόμενων χωρών.
Πράγματι, πώς μπορούμε να σκεφτούμε τον όρο ή τη στρατηγική της ανάπτυξης χωρίς να τα αντιλαμβανόμαστε σε ένα πλαίσιο προστασίας του περιβάλλοντος;
Πώς μπορούμε να αποσυνδέσουμε την ανάπτυξη από το περιβάλλον;
Αυτό που ισχύει για τις στρατηγικές ανάπτυξης των χωρών του τρίτου κόσμου πρέπει επίσης να ισχύει και για τις στρατηγικές ανάπτυξης των ανεπτυγμένων χωρών.
Οι υποστηρικτές του ανεξέλεγκτου φιλελευθερισμού θα δουν χωρίς άλλο, σε αυτές τις περιβαλλοντικές επιφυλάξεις, περιορισμούς ή επιπλέον εμπόδια για τη ήδη δύσκολη οικονομική σύγκλιση αυτών των χωρών.
Τι θα άξιζε όμως μια απογείωση της οικονομίας που θα κατέστρεφε το περιβαλλοντικό πλαίσιο της χώρας, θα θυσίαζε το περιβαλλοντικό δυναμικό της;
Η θεραπεία θα ήταν χειρότερη από την αρρώστια.
Τα απατηλά γιατρικά μια καθαρά οικονομικής ανόρθωσης γρήγορα θα αποδεικνύονταν ανίσχυρα μπροστά στη γάγγραινα των περιβαλλοντικών κρίσεων, και επομένως κρίσεων στην υγεία και τέλος στην κοινωνία.
Έχοντας θυσιάσει, στις προσπάθειές τους για οικονομική απογείωση, το οικολογικό δυναμικό τους, μετά από τα πρώτα πυροτεχνήματα των αριθμών, αυτές οι χώρες θα είναι ακόμη πιο φτωχές και ο ορίζοντας ανάπτυξής τους ακόμη πιο στενός.
Η αντινομία είναι παρόλα αυτά φανερή, και τα μαθήματα και παραδείγματά της μας επιβάλλονται καθημερινά: μια αποκλειστικά οικονομική ανάπτυξη δεν μπορεί να είναι αειφόρος.
Θα κατέστρεφε τις ίδιες της τις ρίζες.
Η ίδια η έννοια της ανάπτυξης παραπέμπει στην έννοια της διάρκειας, του μακροπρόθεσμου.
Η δε έννοια αυτή του χρόνου εμπεριέχει την έννοια του φυσικού πλαισίου, του πλαισίου της ζωής που προστατεύουμε.
Εάν σήμερα σεβαστούμε το πλαίσιο αυτό μέσω ενός τέτοιου τρόπου σκέψης και πολιτισμού θα το διασφαλίσουμε και αύριο για τις μελλοντικές γενιές.
Επί της εκθέσεως Fernαndez Martνn (A5-0216/2000)
Κύριε Πρόεδρε, ψήφισα υπέρ της έκθεσης του συναδέλφου Fernαndez Martνn διότι είναι πάντοτε θετικό να παρεμβαίνει η Ευρωπαϊκή Ένωση υπέρ των λιγότερο εύπορων ατόμων στις αναπτυσσόμενες χώρες, παρόλο που θα προτιμούσα να αρχίσει να αλλάζει η πολιτική της Ευρωπαϊκής Ένωσης σε ορισμένους τομείς της ενίσχυσης προς τις υπανάπτυκτες χώρες.
Για να σας δώσω ένα παράδειγμα, ένας συνταξιούχος φίλος μου επιπλοποιός μου έλεγε: "Μα γιατί, αντί να δίνουμε τόσα χρήματα σε αυτές τις χώρες για να διατηρήσουν τα τροπικά δάση τους, δεν αγοράζουμε λιγότερες κρεβατοκάμαρες, λιγότερα έπιπλα, τα οποία κατασκευάζονται με ξυλεία από τα δάση αυτά, έτσι ώστε να μην χρειάζεται η καταστροφή τους;";.
Να μια μέθοδος για να επιτύχουμε καλύτερα αποτελέσματα με λιγότερες δαπάνες.
.
(FR) Η ομάδα των Πρασίνων /Ευρωπαϊκής Ελεύθερης Συμμαχίας, εξ ονόματος της οποίας ομιλώ, υποστήριξε πλήρως την έκθεση του κ. Fernαndez Martνn σχετικά με τη διατήρηση και την αειφόρο διαχείριση τροπικών δασών και άλλων δασών στις αναπτυσσόμενες χώρες.
Η ομάδα των Πρασίνων /Ευρωπαϊκής Ελεύθερης Συμμαχίας χαιρετίζει την αύξηση του προϋπολογισμού που δόθηκε για την προστασία των τροπικών δασών.
Δεδομένης της συνεχόμενης και επικίνδυνης υποβάθμισής τους, αυτή η προσπάθεια της ΕΕ αποτελεί μεν μια καλή αρχή αλλά παρόλα αυτά ανεπαρκή σε σχέση με τις απαιτήσεις της αποκατάστασης.
Πράγματι, η μόνη φροντίδα για τα τροπικά δάση περιορίζονταν μέχρι πρότινος σε ένα εγωιστικό αντανακλαστικό των Δυτικών να διατηρήσουν αυτούς τους πράσινους πνεύμονες, τελευταίο φάρμακο των βιομηχανικών κοινωνιών μας, χωρίς να ενδιαφέρονται για τους αυτόχθονες λαούς που ζουν σε αυτές, και χάρη σε αυτές, τις δασικές εκτάσεις, καταδικασμένοι να εξαφανισθούν για το κέρδος των βιομηχανικών ομίλων που εκμεταλλεύονται τους πόρους τους.
Έχουμε το επαχθές παράδειγμα, και παρόλα αυτά καθημερινό και συνεχιζόμενο, της εκμετάλλευσης χρυσοφόρων κοιτασμάτων στη Γαλλική Γουιάνα, που καταστρέφει ολόκληρα τμήματα δασικών περιοχών, και είναι θανατηφόρος για τη χλωρίδα, την πανίδα και τους αυτόχθονες λαούς: ο υδράργυρος κυλά στο έδαφός τους, στη ζωή τους και το αίμα τους.
Η χρησιμοποίηση αμιγώς οικονομικών κριτηρίων ως τελευταίος και απελπισμένος βατήρας ανάπτυξης των χωρών του τρίτου κόσμου που δεν διαθέτουν την πολυτέλεια των περιβαλλοντικής προστασίας, δεν είναι παρά σοφιστεία.
Μόνον η αειφόρος ανάπτυξη μπορεί να είναι βιώσιμη σε ένα πλαίσιο υπεύθυνης αξιοποίησης του περιβάλλοντος.
Με τον ίδιο τρόπο, πρέπει να καταγγείλουμε ως δόλια την υλοτομία στο όνομα της καταπολέμησης του φαινομένου του θερμοκηπίου.
Χρησιμοποιώντας την ίδια ευγενή δικαιολογία της προστασίας του περιβάλλοντος, οι θεωρίες αυτές δεν στοχεύουν παρά στη διατήρηση των συμφερόντων ορισμένων μεγάλων βιομηχανικών ομίλων.
Στη Χάγη, η Ευρωπαϊκή Ένωση πρέπει να αρνηθεί να πέσει σε αυτήν την παγίδα που θα επέτρεπε την επονείδιστη εκμετάλλευση των τροπικών δασών που αντιμετωπίζονται ως αποθέματα κάρβουνου, και θα επέτρεπε στα κράτη να απαλλαγούν από το καθήκον τους όσον αφορά την καταπολέμηση του φαινομένου του θερμοκηπίου.
Έκθεση Skinner (A5-0222/2000)
Κύριε Πρόεδρε, ως αντιπρόσωπος του κόμματος των συνταξιούχων ψήφισα με μεγάλη χαρά υπέρ της έκθεσης Skinner, η οποία προβλέπει μέτρα για να αποφεύγονται τα ατυχήματα στο χώρο εργασίας.
Ο φίλος και ομοϊδεάτης μου, ο συνάδελφος Bushill-Matthews, ζήτησε την καταψήφιση της έκθεσης αυτής.
Θα ήθελα να του απαντήσω, παρόλο που δεν βρίσκεται στην αίθουσα τη στιγμή αυτή, ότι εάν τα εθνικά κράτη είχαν μπορέσει να αντιμετωπίσουν τους θανάτους και τις σοβαρές αναπηρίες εξαιτίας των ατυχημάτων στο χώρο εργασίας, θα είχα συμφωνήσει μαζί του.
Δυστυχώς όμως, κατά τα τελευταία χρόνια, τα θανάσιμα ατυχήματα στο χώρο εργασίας έχουν αυξηθεί και έχουμε δυστυχώς όλο και περισσότερες χήρες και ορφανά των θυμάτων αυτών των ατυχημάτων, ιδιαίτερα στις οικοδομές, όπου θα μπορούσαν πραγματικά να μειωθούν τα ατυχήματα με αυτή την οδηγία.
Θεωρώ σωστό και δίκαιο, επομένως, να αναλάβει δράση η Ευρωπαϊκή Ένωση εφόσον τα κράτη μέλη δεν επιτυγχάνουν και τόσο σημαντικά αποτελέσματα στις προσπάθειες για μείωση των εργατικών ατυχημάτων.
(ΕΝ) Οι Συντηρητικοί του ΗΒ ψήφισαν σήμερα κατά της έκθεσης Skinner για τους λόγους που ανέφερα στην ομιλία μου προς το Κοινοβούλιο χθες.
Ωστόσο, παρά τα όσα είπα στην ομιλία μου, τα σχόλια μου διαστρεβλώθηκαν σκόπιμα από τους επόμενους ομιλητές από το Εργατικό κόμμα του ΗΒ, πιθανότατα για τους ίδιους εσωτερικούς κομματικούς λόγους οι οποίοι υπαγορεύουν τα περισσότερα σχόλιά τους στο Κοινοβούλιο.
Ο Stephen Hughes με κατηγόρησε ότι θεωρώ τα ζητήματα ασφαλείας επουσιώδη, ποτέ όμως δεν είπα ή σκέφτηκα κάτι τέτοιο.
Ο Peter Skinner είπε ότι είχα δήθεν παραπονεθεί στον βρετανικό τύπο πως λέγαμε στους ανθρώπους ότι έπρεπε να εκπαιδευτούν για να μάθουν να ανεβαίνουν στις σκάλες, αλλά η μόνη αναφορά στην εκπαίδευση ήταν μια δήθεν τροπολογία μου.
Αυτό ήταν επίσης αναληθές.
Η τροπολογία που πρότεινα ακολούθησε την υπάρχουσα διατύπωση σχετικά με την κατάρτιση, και απλώς πρόσθεσε ότι οι εργαζόμενοι θα έπρεπε να είναι ενήμεροι και των δικών τους ευθυνών για την ασφάλεια μαζί με εκείνες των συναδέλφων τους.
Οι Σοσιαλιστές ζήτησαν χωριστή ψηφοφορία, η οποία διατήρησε την αναφορά στην κατάρτιση αλλά αφαίρεσε τη δική μου υποβοηθητική τροπολογία.
Είναι σημαντικό οι αναλήθειες να αντικρουστούν άμεσα.
Η αιτιολόγηση της ψηφοφορίας είναι απαραίτητη ώστε να διορθωθούν τα πρακτικά.
.
(SV) Απήσχαμε της ψηφοφορίας για την έκθεση Skinner σχετικά με τις ελάχιστες απαιτήσεις υγείας και ασφαλείας για τη χρησιμοποίηση από τους εργαζομένους προσωρινών εξοπλισμών εργασίας.
Στο ζήτημα αυτό, η ΕΕ δεν πρέπει να αναμιχθεί ιδιαίτερα.
Εμείς διατηρούμε θετική στάση απέναντι στην Ευρωπαϊκή Ένωση.
Ως σουηδοί Φιλελεύθεροι αντιμετωπίζουμε την ευρωπαϊκή ολοκλήρωση ως ευκαιρία εξεύρεσης λύσεων σε διασυνοριακά προβλήματα, όπως το περιβάλλον, το εμπόριο, η ελεύθερη κυκλοφορία, τα ανθρώπινα δικαιώματα και τη διαχείριση κρίσεων.
Οι ευρωπαϊκές δημοκρατίες έχουν την ευκαιρία να αποδείξουν ότι στα ζητήματα αυτά η συνεργασία οδηγεί στην ειρήνη και την ευημερία.
Πιστεύουμε συγχρόνως στην αρχή της επικουρiκότητας, δηλαδή στην ανάγκη να λαμβάνονται οι αποφάσεις όσο το δυνατόν εγγύτερα στους ενδιαφερόμενους.
Γι' αυτόν ακριβώς το λόγο, ενδιαφερόμαστε ιδιαίτερα για τη δημιουργία ενός συντάγματος στην Ευρωπαϊκή Ένωση, έτσι ώστε να καταστεί σαφέστερη η κατανομή των αρμοδιοτήτων.
Θα πρέπει να καταστεί απολύτως σαφές σε όλους τους πολίτες ότι η ΕΕ ασχολείται αποκλειστικά με τα ζητήματα που μπορεί να αντιμετωπίσει καλύτερα - δηλαδή τα διασυνοριακά.
Όλα τα άλλα ζητήματα θα πρέπει να αντιμετωπίζονται σε τοπικό, περιφερειακό ή εθνικό επίπεδο.
Είμαστε πεπεισμένοι ότι η ΕΕ δεν θα πρέπει να νομοθετεί για το πώς θα πρέπει π.χ. να χρησιμοποιούνται οι φορητές κλίμακες στο χώρο εργασίας.
Για το πώς θα κατασκευάζονται οι σκαλωσιές στις οικοδομές και πώς θα πραγματοποιείται η εργασία θα πρέπει να αποφασίζουν τα κράτη μέλη λαμβάνοντας υπόψη τη συγκεκριμένη κατάσταση σε αυτά.
Είναι σημαντικό, πιστεύουμε, αντί για τις λεπτομέρειες, να επικεντρωθεί η ΕΕ σε λίγους τομείς όπου πραγματικά μπορεί να βοηθήσει.
Το συγκεκριμένο ζήτημα δεν αποτελεί έναν από αυτούς τους τομείς.
Σε μία κοινή αγορά και στα πλαίσια της ευρωπαϊκής συνεργασίας η οποία στηρίζεται σε κοινές αξίες με κέντρο τον άνθρωπο, είναι αναμενόμενο και απολύτως δίκαιο να απαιτούμε κάποια ελάχιστα επίπεδα ασφάλειας και υγείας των εργαζομένων.
Εμείς οι χριστιανοδημοκράτες υποστηρίζουμε για το λόγο αυτό τις αρχές στις οποίες στηρίζεται η έκθεση Skinner αν και δεν μπορούμε να δεχθούμε τη λεπτομερή ρύθμιση σε επίπεδο ΕΕ στην οποία καταλήγει η έκθεση αυτή.
Η οδηγία θα πρέπει να αποσκοπεί κυρίως στον καθορισμό στόχων και όχι στη λεπτομερή ρύθμιση και περιγραφή των μεθόδων προς επίτευξη τέτοιων στόχων.
Είναι λογικό να ζητούμε σε ευρωπαϊκό επίπεδο να υιοθετούν οι εργοδότες τα αναγκαία μέτρα υπέρ της ασφάλειας των εργαζομένων.
Αντίθετα, δεν είναι λογική η ρύθμιση σε επίπεδο ΕΕ των λεπτομερειών για το πώς θα επιτευχθεί η ασφάλεια αυτή.
Καιρός είναι να πάρουμε στα σοβαρά την αρχή της επικουρικότητας και να αφήσουμε να υιοθετηθούν οι λεπτομερείς προδιαγραφές στο χαμηλότερο αποτελεσματικό επίπεδο.
Ας αποφασίσουν μόνα τους τα κράτη μέλη πώς θα διαμορφωθούν οι συγκεκριμένοι κανόνες προκειμένου να επιτευχθούν με τον καλύτερο τρόπο οι στόχοι που θέτει η οδηγία.
Σε ορισμένες χώρες αυτό μπορεί να γίνει μέσω της εθνικής νομοθεσίας, ενώ σε άλλες μέσω μίας συμφωνίας μεταξύ των κοινωνικών εταίρων.
Για τους λόγους αυτούς οι σουηδοί χριστιανοδημοκράτες αποφάσισαν να καταψηφίσουν την έκθεση.
Η πρόταση αυτή απεικονίζει την πεποίθηση του Σώματος πως για κάθε κακό που υπάρχει στην κοινωνία, η λύση είναι ένας νέος νόμος και αν αυτός αποτύχει, η δημιουργία ενός άλλου.
Η επιτυχία ή όχι ενός νόμου εξαρτάται από τη φύση της εφαρμογής του και την ικανότητα/εμπειρία των αρμοδίων για την εφαρμογή του, πράγμα που δεν αντιμετωπίζεται με αυτή την οδηγία.
Αυτό έγινε σαφές το 1972, όταν η έρευνα της επιτροπής Robens σχετικά με την υγεία και την ασφάλεια στο ΗΒ, παρατήρησε όσον αφορά την υπερβολική θέσπιση νόμων και την επίδραση στην εφαρμογή τους ότι: "·ο όγκος της νομοθεσίας αυτής, αντί να προωθεί το θέμα της υγείας και της ασφάλειας, έφτασε στο σημείο να γίνει αντιπαραγωγικός" .
Η απάντηση της τότε κυβέρνησης ήταν ο Νόμος του 1974 για την Υγεία και την Ασφάλεια στην Εργασία, ένα πολύ αποτελεσματικό νομοθετικό μοντέλο που συρρίκνωσε τη νομοθεσία σε μερικές απλές αρχές και υποχρεώσεις, υπό τον έλεγχο μιας νέας υπηρεσίας για την εφαρμογή του.
Παρόλο που αυτές οι εξελίξεις χαιρετίστηκαν ως σημαντική συμβολή στον τομέα της υγείας και της ασφάλειας στην εργασία, η Επιτροπή υπονόμευσε κατ' εξακολούθηση αυτό το Νόμο.
Έκτοτε, άρχισε να νομοθετεί σε αυτόν τον τομέα, περιέπλεξε το ζήτημα, κάνοντας προοδευτικά όλο και δυσκολότερη την εφαρμογή του.
Οφείλει τώρα να υποχωρήσει και το Σώμα πρέπει να απορρίψει τη συγκεκριμένη οδηγία.
Επί της εκθέσεως Hernαndez Mollar (A5-0225/2000)
Κύριε Πρόεδρε, ψήφισα υπέρ της έκθεσης Hernαndez Mollar διότι οι συνταξιούχοι και οι ηλικιωμένοι ανησυχούν ιδιαίτερα για τις συνέπειες του εκσυγχρονισμού, την ανάπτυξη της τεχνολογίας και της πληροφορικής.
Οι ηλικιωμένοι έχουν συνηθίσει να γράφουν καλλιγραφικά - με ωραία καλλιγραφία - όταν μπορούν, έχουν συνηθίσει στα παλιά συστήματα συλλογής δεδομένων και φοβούνται ότι καθώς τα στοιχεία που τους αφορούν βρίσκονται αποθηκευμένα στα δημόσια συνταξιοδοτικά ιδρύματα, θα αναληφθεί μια ωραία πρωία κάποια ηλεκτρονική πρωτοβουλία που δεν θα είναι προς το συμφέρον τους και θα μπορούσε να καταλήξει σε μείωση της προστασίας των αστικών τους δικαιωμάτων.
Γι' αυτό οι συνταξιούχοι ζητούν την παρέμβαση της Ευρωπαϊκής Ένωσης, κυρίως με στόχο να προστατευθούν τα προσωπικά δεδομένα των πολιτών που με κάποιο τρόπο έχει συγκεντρώσει το δημόσιο.
- (DE) Η προστασία των δεδομένων είναι ένα τυπικό παράδειγμα τομέα όπου η σύσταση κεντρικών ελεγκτικών αρχών έχει πραγματικά νόημα.
Η συνύπαρξη αναρίθμητων κοινοτικών διατάξεων για την προστασία των δεδομένων, οι οποίες φέρουν επιπλέον εντελώς διαφορετικές ονομασίες, δεν επιτρέπει αποτελεσματική νομική προστασία, ούτε και καθιστά τη νομική κατάσταση διαφανή.
Η διατήρηση των εθνικών ελεγκτικών αρχών δεν αμφισβητείται.
Τα δικαιώματα του πολίτη πρέπει να προστατεύονται στο επίπεδο που είναι εγγύτερο σε αυτόν.
Η συγχώνευση των κοινών ελεγκτικών αρχών δεν θα έχει θετικές συνέπειες μόνο από την άποψη της διοικητικής και νομικής διαφάνειας αλλά και όσον αφορά την εξοικονόμηση χρημάτων.
Επιτέλους, προτείνεται ένα χρήσιμο και πραγματικά σκόπιμο μέτρο σε κοινοτική κλίμακα.
Επί της εκθέσεως Pirker (A5-0219/2000)
Κύριε Πρόεδρε, για άλλη μία φορά, ως αντιπρόσωπος του κόμματος των συνταξιούχων εντός της ομάδας του ΕΛΚ-ΕΔ, ψήφισα υπέρ της έκθεσης Pirker, ιδίως διότι ο εισηγητής υπέβαλε την τροπολογία αριθ.
13, η οποία έγινε δεκτή, και ζητά να σβηστούν οριστικά από τα αρχεία τα ονόματα και τα δακτυλικά αποτυπώματα αυτών οι οποίοι έρχονται στα κράτη μέλη χωρίς να διαθέτουν ακόμα το καθεστώς πρόσφυγα, αλλά τους δίνεται στη συνέχεια αυτό το καθεστώς.
Πρόκειται για ένα χαρακτηριστικό παράδειγμα μέριμνας για το άτομο και τα δικαιώματά του.
Οι συνταξιούχοι, οι οποίοι υφίστανται τόσες αδικίες γνωρίζουν πόσο σημαντικό είναι αυτό.
.
(FR) Θα ξεκινήσω την παρέμβασή μου υπενθυμίζοντάς σας ότι σκοπός της δημιουργίας του συστήματος "Eurodac" , για την αντιπαραβολή των δακτυλικών αποτυπωμάτων των αιτούντων άσυλο και ορισμένων άλλων αλλοδαπών, ήταν η διευκόλυνση της εφαρμογής της Σύμβασης του Δουβλίνου, κείμενο που επιτρέπει τον προσδιορισμό του κράτους το οποίο είναι αρμόδιο για την εξέταση των αιτήσεων παροχής ασύλου που έχουν υποβληθεί σε κάποιο κράτος μέλος.
Η σύμβαση αυτή υπογράφηκε στις 15 Ιουνίου 1990.
Η έκθεση που συζητείται αφορά το σύστημα "Eurodac" και τον τρόπο λειτουργίας του που το Συμβούλιο προτείνει να τροποποιηθούν κατά τρόπο με τον οποίο το Κοινοβούλιο αυτό διαφωνεί πλήρως.
Έτσι, το Συμβούλιο πρότεινε να αφαιρεθεί από την Επιτροπή η εφαρμογή του συστήματος "Eurodac" συλλογής και αντιπαραβολής δακτυλικών αποτυπωμάτων των αιτούντων άσυλο (η βάση δεδομένων "Eurodac" χρησιμεύει στον προσδιορισμό της χώρας εισόδου του αιτούντος άσυλο και η οποία πρέπει να εξετάσει την αίτηση παροχής ασύλου) και να ανατεθεί στο Συμβούλιο ούτως ώστε να ανακτήσει την αρμοδιότητα αυτή.
Η Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων απέρριψε, εννοείται, την πρόταση αυτή του Συμβουλίου.
Ο εισηγητής υπογράμμισε δικαίως ότι βάσει της Συνθήκης ΕΚ, το Συμβούλιο μεταβιβάζει, βασικά, τις εκτελεστικές αρμοδιότητες στην Ευρωπαϊκή Επιτροπή.
Μόνο σε "ειδικές περιπτώσεις" το Συμβούλιο επιφυλάσσει στον εαυτό του την άσκηση των αρμοδιοτήτων αυτών και προφανώς εδώ δεν πρόκειται για τέτοια περίπτωση.
Εξάλλου, το Κοινοβούλιο θα έχανε το δικαίωμα ενημέρωσης και θα έπρεπε να επαφίεται αποκλειστικά στην καλή θέληση του Συμβουλίου.
Κάτι τέτοιο, ασφαλώς, είναι απαράδεκτο!
Η νέα διατύπωση, που προτείνεται να δοθεί στα άρθρα 22 και 23 του κανονισμού Eurodac και σχετικά με την οποία ζητείται η γνώμη του Κοινοβουλίου, απορρίφθηκε από την επιτροπή, η οποία προτείνει μια τροπολογία που αναθέτει χωρίς επιφύλαξη την άσκηση των εκτελεστικών αρμοδιοτήτων στην Επιτροπή.
Υποστηρίζω χωρίς καμία επιφύλαξη τη θέση αυτή.
γραπτώς.
(DE) Για άλλη μια φορά, το Ευρωπαϊκό Κοινοβούλιο καλείται να ασχοληθεί με το "EURODAC" , δηλαδή το σύστημα που αποτρέπει την υποβολή αιτήσεων ασύλου σε περισσότερα από ένα κράτη μέλη.
Οπωσδήποτε, αυτό που έχει σημασία σε ένα παρόμοιο σύστημα είναι ο δημοκρατικός έλεγχος.
Ως εκ τούτου, δεν είναι κατανοητό για ποιο λόγο το Συμβούλιο θα επιθυμούσε να τροποποιήσει τη διαδικασία με τέτοιο τρόπο, ώστε να αφαιρεθεί κάθε δικαίωμα πληροφόρησης του Ευρωπαϊκού Κοινοβουλίου.
Ενόψει της κατάστασης αυτής, υποστηρίζουμε την έκθεση του συναδέλφου μας κ. Pirker.
Θα ήθελα όμως να τονίσω ότι το Αυστριακό Κόμμα της Ελευθερίας (FPΦ) δεν υποστηρίζει την πρόταση της κοινοβουλευτικής επιτροπής για αύξηση του ορίου ηλικίας.
Οι Δανοί σοσιαλδημοκράτες εκφράζουν την πλήρη υποστήριξή τους προς τη θέσπιση του συστήματος "Eurodac" για την αντιπαραβολή των δακτυλικών αποτυπωμάτων των αιτούντων άσυλο και ορισμένων άλλων αλλοδαπών.
Το "Eurodac" θα αποτελέσει ουσιαστικό εργαλείο για την εξασφάλιση της αποτελεσματικής εφαρμογής της σύμβασης του Δουβλίνου.
Δεδομένης της επιλεγείσας νομικής βάσης για τον κανονισμό και από σεβασμό για τις δανικές επιφυλάξεις στον νομικό τομέα, απείχαμε από την τελική ψηφοφορία.
Με μεγάλη ικανοποίηση παρατηρήσαμε ότι η δανική κυβέρνηση στη συνεδρίαση του Συμβουλίου (νομικές και εσωτερικές υποθέσεις) της 29ης Οκτωβρίου 1999 ανακοίνωσε ότι θα συμμετάσχει πλήρως στη συνεργασία του "Eurodac" σε διακρατική βάση.
Το Ευρωπαϊκό Κοινοβούλιο γνωμοδότησε, στις 19 Νοεμβρίου 1999, επί της πρότασης κανονισμού Eurodac.
Στο έγγραφο που εγκρίθηκε από τη Βουλή, ζητήσαμε μια σειρά τροποποιήσεων, μεταξύ των οποίων ο καθορισμός της ηλικίας των ατόμων από τα οποία έχουν ληφθεί δακτυλικά αποτυπώματα στα δεκαοκτώ τους και εκφράσαμε την ανησυχία μας για την επέκταση του συστήματος Eurodac στους λαθρομετανάστες πολίτες τρίτων χωρών, η κατάσταση των οποίων δεν θεωρούμε ότι έχει οποιαδήποτε σχέση με την εφαρμογή της Σύμβασης του Δουβλίνου.
Με αυτόν τον τρόπο, η Σοσιαλιστική Ομάδα εξέφρασε την άποψή της στην εν λόγω ψηφοφορία της Βουλής και ελπίζει ότι η Επιτροπή και το Συμβούλιο θα εγκρίνουν τις εισηγήσεις μας που διατυπώθηκαν σε αυτή.
Ο λόγος για τον οποίο το Σώμα ξεκίνησε τη διαδικασία γνωμοδότησης σήμερα είναι ότι το Συμβούλιο τροποποίησε την αρχική πρόταση σε ό,τι αφορά την απόδοση αρμοδιοτήτων για την υλοποίηση του Eurodac, με την επιδίωξη να μην εμπίπτουν σε αρμοδιότητες της Επιτροπής, όπως προβλέπεται από τις Συνθήκες, αλλά να ψηφίζονται από το Συμβούλιο.
Ο εισηγητής κ. Pirker, υιοθέτησε τη μέθοδο γνωμοδότησης μόνο επί του μέρους της έκθεσης που τροποποιήθηκε.
Η Σοσιαλιστική Ομάδα ενέκρινε την εν λόγω πρόταση.
Γι' αυτό, δηλώσαμε αποχή από τη σημερινή ψηφοφορία, από κοινού με την Ομάδα των Φιλελευθέρων, επί όλων εκείνων των τροπολογιών που δεν κάνουν καμία αναφορά στην εν λόγω νέα διαβούλευση.
Σας συγχαίρουμε για το αποτέλεσμα της ψηφοφορίας επί της απόδοσης αρμοδιοτήτων που κατά την άποψή μας και κατά την άποψη της πλειοψηφίας της Συνέλευσης, πρέπει να καθορισθούν από την Επιτροπή.
Επαναλαμβάνουμε ότι αναμένουμε από το Συμβούλιο και από την Επιτροπή να λάβουν υπόψη τις δυο θέσεις που εξέφρασε το Ευρωπαϊκό Κοινοβούλιο κατά τη λήψη της τελικής απόφασης επί του κανονισμού Eurodac.
Επί της εκθέσεως Wallis (A5-0253/2000)
Είναι αξιέπαινος ο στόχος να εκσυγχρονισθεί η Σύμβαση των Βρυξελλών.
Θεωρούμε, ωστόσο, ότι ως προς το νομικό της καθεστώς, πρέπει να παραμείνει και στο μέλλον ένα διεθνές όργανο.
Σχετικά με τα δικαιώματα των καταναλωτών, θεωρούμε ότι πρέπει να έχουν το δικαίωμα να προσφεύγουν στη χώρα όπου διαμένουν, εφόσον πρόκειται για διαφορά που αφορά το ηλεκτρονικό εμπόριο.
γραπτώς.
(DE) Η εξασφάλιση μιας λογικής ισορροπίας, μεταξύ των δικαιολογημένων αιτημάτων των καταναλωτών και των επιχειρήσεων εκείνων που επιθυμούν να χρησιμοποιούν το Διαδίκτυο για το ηλεκτρονικό εμπόριο, είναι ουσιώδης για την ανάπτυξη και τη λειτουργία του τελευταίου στους κόλπους της Ευρωπαϊκής Ένωσης.
Ο συμβιβασμός που επιτεύχθηκε στην Επιτροπή Νομικών Θεμάτων αντιπροσωπεύει κατά τη γνώμη μας αυτή ακριβώς τη λογική ισορροπία συμφερόντων.
Η ευρεία ενημέρωση του καταναλωτή σχετικά με τους όρους υπό τους οποίους η επιχείρηση επιθυμεί να συνάψει μια σύμβαση, ιδίως από την άποψη του τόπου δωσιδικίας, προστατεύει τόσο τον καταναλωτή από ενδεχόμενες απάτες, όσο και την επιχείρηση από υπερβολικούς κινδύνους.
Το ηλεκτρονικό εμπόριο προσφέρει στα κράτη μέλη της Ευρωπαϊκής Ένωσης πρωτοφανείς δυνατότητες για τη δημιουργία εξειδικευμένων θέσεων απασχόλησης.
Με τη μεταρρύθμιση αυτή, η συμβολή στην επίτευξη του εν λόγω στόχου είναι αναμφισβήτητα πολύτιμη.
- Οι Δανοί σοσιαλδημοκράτες του Ευρωπαϊκού Κοινοβουλίου σεβόμενοι τις δανικές επιφυλάξεις στον νομικό τομέα απέσχον από την ψηφοφορία κατά την τελική ψήφιση της πρότασης.
Επί της εκθέσεως Glase (A5-0220/2000)
Κύριε Πρόεδρε, η λαθραία εργασία στην Ιταλία αποκαλείται και "υποβρύχια εργασία";.
Οι συνταξιούχοι φίλοι μου όταν τους είπα ότι θα γινόταν συζήτηση για το ζήτημα αυτό, μου ζήτησαν να καταβάλω κάθε δυνατή προσπάθεια προκειμένου να μην παραμείνει η εργασία κάτω από το νερό (έχουν μάλιστα και αναπνευστικά προβλήματα) αλλά να την κάνουμε να αναδυθεί επιτέλους στην επιφάνεια.
"Γιατί κάτω από το νερό;"; θα με ρωτήσετε, κύριε Πρόεδρε.
Δυστυχώς έτσι είναι!
Υπάρχουν συνταξιούχοι οι οποίοι υποχρεούνται να κάνουν αυτή την "υποβρύχια εργασία";, δηλαδή τη λαθραία εργασία, διότι σε ορισμένα κράτη μέλη απαγορεύεται να συμπληρώνει κανείς τη σύνταξή του εργαζόμενος.
Εάν θέλουμε να καταπολεμήσουμε το φαινόμενο της λαθραίας εργασίας, οφείλουμε να επιτρέπουμε στους συνταξιούχους, οι οποίοι λαμβάνουν μια πενιχρή σύνταξη πείνας, να συμπληρώνουν τη σύνταξη αυτή με έναν κανονικό μισθό, ειδάλλως θα αναγκαστούν να κάνουν βουτιά στον ποταμό της λαθραίας εργασίας, όπου μπορούν και να πνιγούν.
Κύριε Πρόεδρε, αυτή η έκθεση διατείνεται ότι καταπολεμά την άδηλη εργασία.
Ωστόσο, η μοναδική φροντίδα του εισηγητή αφορά τις συνθήκες ανταγωνισμού μεταξύ των εργοδοτών και όχι την κατάσταση των εργαζομένων που είναι αναγκασμένοι να εργάζονται λαθραία.
Η οικονομία μας, η ανεργία, η φτώχεια αναγκάζουν τους εργαζόμενους να δέχονται οποιαδήποτε εργασία.
Οι εργαζόμενοι αυτοί είναι τα πρώτα και κυριότερα θύματα της άδηλης εργασίας, μια και γίνονται αντικείμενα υπερεκμετάλλευσης, υπόκεινται στις χειρότερες εργασιακές και μισθολογικές συνθήκες, και στερούνται κάθε νομικής προστασίας ενάντια στις ασθένειες και τα ατυχήματα.
Το γεγονός λοιπόν ότι τους θεωρούμε υπεύθυνους, έστω και μερικώς, για την ίδια τους τη δυστυχία είναι σκανδαλώδες.
Στην αιτιολογική έκθεση, ο συντάκτης έχει ακόμη και το θράσος να αναρωτιέται αν για την άδηλη εργασία ευθύνονται η πολύ μικρή ηλικία συνταξιοδότησης, η ελάττωση του χρόνου εργασίας, ή ο "ανελαστικός χαρακτήρας ορισμένων διατάξεων του εργατικού δικαίου".
Υπονοεί δηλαδή ότι αν οι νόμιμοι όροι της εργασίας γίνονταν τόσο ταπεινωτικοί όσο εκείνοι της λαθραίας εργασίας, οι εργοδότες θα ωθούνταν λιγότερο προς τη λαθραία εργασία.
Εάν το Κοινοβούλιο θέλει πραγματικά να καταπολεμήσει την άδηλη εργασία, πρέπει να ξεκινήσει προτείνοντας οι εργοδότες που ανακαλύπτεται ότι απασχολούν έναν μη δηλωμένο εργαζόμενο να είναι υποχρεωμένοι στη συνέχεια να τον προσλάβουν με σύμβαση αορίστου χρόνου.
Προφανώς δεν ψηφίσαμε την έκθεση αυτή η οποία προσποιούμενη ότι προστατεύει τα θύματα, στην πραγματικότητα απαλλάσσει από τις ευθύνες τους εργοδότες- δουλεμπόρους, στους οποίους περιλαμβάνονται μερικές μεγάλες επιχειρήσεις προς τις οποίες απευθύνονται μόνο αόριστες απειλές για οικονομικές κυρώσεις.
.
(FR) Όλοι καταδικάζουμε την άδηλη εργασία, τη λαθραία εργασία, όπως τη λέμε πιο απλά.
Συγχρόνως, πολλοί προσφεύγουν σε αυτά τα φτηνά εργατικά χέρια.
Οι αριθμοί μιλούν από μόνοι τους, μια και η λαθραία εργασία, για να χρησιμοποιήσουμε λοιπόν την κοινή έκφραση, αντιστοιχεί σε ένα ποσοστό μεταξύ του 7% και του 16% του ΑΕγχΠ της Ευρωπαϊκής Ένωσης.
Προφανώς, κάτι τέτοιο είναι απαράδεκτο για τα κράτη μέλη που αντιμετωπίζουν δείκτες ανεργίας οι οποίοι παραμένουν υψηλοί, παρά τη σαφή μείωση των τελευταίων ετών.
Και συμφωνώ με τον εισηγητή όταν επιμένει ότι η καταπολέμηση της λαθραίας εργασίας συμβάλλει αποφασιστικά και άμεσα στην καταπολέμηση της ανεργίας.
Έχω πλήρη συνείδηση του γεγονότος ότι δεν είναι εύκολο να βρεθούν λύσεις.
Είναι όμως προφανές ότι τα κράτη μέλη έχουν συμφέρον να συντονισθούν προκειμένου να δημιουργήσουν μια στρατηγική βολονταρισμού για την καταπολέμηση του ρεύματος αυτού.
Πρέπει κατ' αρχάς σε κάθε κράτος μέλος να δημιουργηθεί ένα μητρώο με τους κατ' εξοχήν πληγέντες τομείς και τις κυριότερες ομάδες προσώπων.
Η μελέτη αυτή θα πρέπει να έχει συγκεκριμένη συνέχεια με την εφαρμογή μέτρων που θα ανταποκρίνονται σε κάθε κατάσταση, μέτρων που θα ενσωματωθούν σε ένα πρόγραμμα δράσης.
Τα προγράμματα αυτά θα πρέπει να ενσωματωθούν στα εθνικά σχέδια δράσης που σχετίζονται με τις κατευθυντήριες γραμμές για την απασχόληση, προκειμένου να διασφαλισθεί αμοιβαία διαφάνεια και να καταστεί δυνατή η αξιολόγηση της αποτελεσματικότητάς τους.
Εξάλλου, υπάρχει ένας προφανής σύνδεσμος μεταξύ του επιπέδου φορολογίας και εισφορών και του εύρους καθώς και της εξάπλωσης της λαθραίας εργασίας.
Για το λόγο αυτό, τα κράτη μέλη πρέπει να συναινέσουν σε προσπάθειες για τη μείωση των φόρων και των εισφορών επί της εργασίας.
Η μείωση του συντελεστή ΦΠΑ σε ορισμένες υπηρεσίες υψηλής έντασης εργασίας, τομέας όπου η λαθραία εργασία είναι πολύ συχνή, στην οποία τα κράτη μέλη μπορούν να προχωρήσουν βάσει της απόφασης του Συμβουλίου της 28ης Φεβρουαρίου 2000, θα έχει αναμφίβολα θετικά αποτελέσματα για την καταπολέμηση της λαθραίας εργασίας.
Ακολουθώντας το παράδειγμα της Επιτροπής Απασχόλησης και Κοινωνικών Υποθέσεων, εύχομαι τα κράτη μέλη τα οποία δεν έχουν ακόμα εφαρμόσει την απόφαση αυτή, να αναθεωρήσουν την απόφασή τους.
Για το λόγο αυτό, ψήφισα υπέρ της έκθεσης αυτής που αποτελεί ένα ακόμη στάδιο για την υλοποίηση της κοινωνικής Ευρώπης.
.
(FR) Η εξάπλωση της άδηλης εργασίας δεν αποτελεί επιλογή των εργαζομένων που τους επιτρέπει να αυξήσουν τα εισοδήματά τους.
Εκφράζει τη βούληση των επιχειρήσεων που ασχολούνται άμεσα μόνο με τους πιο επικερδείς τομείς.
Οι άλλοι, στους οποίους το κέρδος θεωρείται ως λιγότερο σημαντικό και λιγότερο γρήγορο δίνονται σε υπεργολαβία.
Αυτή η υπεργολαβία αναπτύσσει στην πραγματικότητα την εργασία βάσει "εξωτερικών συνεργασιών" .
Η "αύξηση της ευελιξίας της αγοράς εργασίας"; (σημείο 11 της πρότασης ψηφίσματος), "η μείωση των φόρων και των εισφορών"; (σημείο 11), "η αύξηση της ελαστικότητας των ωραρίων εργασίας"; (σημείο 26), δεν μπορούν να μειώσουν την άδηλη εργασία.
Δεν πρέπει να ενοχοποιούμε τους εργαζόμενους, αλλά πρέπει να αγωνισθούμε ενάντια στην καπιταλιστική οικονομική λογική, μια και στοχεύει πάντα στη μείωση του κόστους εργασίας, κυρίως με την κατάργηση των χρηματικών εισφορών των εργοδοτών για την κοινωνική προστασία.
.
(FR) Η έκθεση της κ. Glase δεν βρίσκεται στο ύψος της αιτιολογικής της έκθεσης, η οποία χαρακτηρίζεται από σπάνια διαύγεια, πράγμα σπάνιο σε αυτό το Κοινοβούλιο.
Ναι, συμφωνούμε με τον εισηγητή ότι μια από τις αιτίες της λαθραίας εργασίας είναι το υπερβολικά υψηλό επίπεδο φορολόγησης επί της εργασίας, η γραφειοκρατία, το χαρτοβασίλειο τις οποίες αναγκαστικά υπομένουν οι επιχειρήσεις, η εξάλειψη των ελέγχων στα εσωτερικά σύνορα της Ευρωπαϊκής Ένωσης, και σταματώ εδώ.
Όμως, μας λυπεί το γεγονός ότι ούτε μια φορά στην έκθεσή της δεν αναφέρεται ο προφανής σύνδεσμος μεταξύ της μαζικής παράνομης εισόδου μεταναστών από την οποία υποφέρει η Ευρώπη και της έκρηξης της άδηλης εργασίας.
Ούτε αναφέρονται οι πολύ μεγάλες ευθύνες της Ευρώπης των Βρυξελλών στην πρόκληση και την επιδείνωση των αιτίων της άδηλης εργασίας.
Για το λόγο αυτό απείχαμε από την ψηφοφορία για την έκθεση αυτή.
γραπτώς.
(DE) Η περιγραφή "μη δηλωμένη βιοποριστική δραστηριότητα" είναι μια ωραία απόδοση του όρου "λαθραία εργασία" .
Η λαθραία εργασία είναι ένα πρόβλημα.
Υφίσταται σε όλα τα κράτη μέλη σε μικρότερο ή μεγαλύτερο βαθμό και οι αιτίες για την ύπαρξή της είναι ποικίλες.
Έχουν θεσπισθεί πάρα πολλοί κανόνες για την καταπολέμησή της, οι οποίοι είναι βέβαια αποτελεσματικοί μόνο αν παράλληλα διεξάγονται έλεγχοι και επιβάλλονται σχετικές κυρώσεις.
Η λαθραία εργασία δεν μπορεί όμως να καταπολεμηθεί με τη θέσπιση νέων διατάξεων σε ευρωπαϊκή κλίμακα.
Μια αναζωπύρωση του ρυθμιστικού παροξυσμού που καταλαμβάνει τις Βρυξέλλες δεν θα συμβάλει στην καταπολέμηση της λαθραίας εργασίας στα κράτη μέλη της Ευρωπαϊκής Ένωσης.
Η λαθραία εργασία πρέπει να καταπολεμηθεί στην πηγή.
Για ποιο λόγο εργάζονται οι άνθρωποι λαθραίως, παρά το γεγονός ότι δεν έχουν δικαίωμα στην κοινωνική προστασία;
Για ποιο λόγο απασχολούν οι εργοδότες λαθραίως εργαζόμενους, παρά το γεγονός ότι δεν μπορούν να ζητήσουν τη φορολογική έκπτωση του μισθολογικού κόστους;
Η εισηγήτριά μας, κ. Glase, ορθώς γράφει στην έκθεσή της ότι η καταπολέμηση της λαθραίας εργασίας αποτελεί ένα εγχείρημα το οποίο αφορά πολλούς πολιτικούς τομείς (τα δημόσια οικονομικά, την οικονομία, την κοινωνική πολιτική, την αγορά εργασίας, τη δικαιοσύνη).
Η παράνομη απασχόληση λαθρομεταναστών είναι αδύνατο να καταπολεμηθεί βάσει του εργατικού δικαίου.
Πρέπει να δοθεί ένα τέλος στη λαθρομετανάστευση και, στον τομέα αυτό, ορισμένα κράτη μέλη είναι υπερβολικά ελαστικά.
Στην έκθεση υπογραμμίζεται ότι πολλές γυναίκες ιδίως εργάζονται λαθραίως, κυρίως στον τομέα των υπηρεσιών.
Ειδικά όσον αφορά το οικιακό προσωπικό, τόσο οι εργαζόμενοι όσο και οι εργοδότες είναι ιδιαίτερα πρόθυμοι να επιλέξουν τη μορφή της άδηλης απασχόλησης: οι εργοδότες διότι αποθαρρύνονται από τη γραφειοκρατία και οι εργαζόμενοι λόγω του κόστους που συνεπάγονται οι φόροι και οι κοινωνικές εισφορές.
Η σωρευτική φορολογία των συζύγων είναι, στη χώρα μου τουλάχιστον, ένας σημαντικός λόγος για τη μη δήλωση της εργασίας των οικιακών βοηθών.
Αφετέρου, ο διοικητικός φόρτος αποτελεί εμπόδιο στη νόμιμη πρόσληψη οικιακών βοηθών, ιδιαίτερα για τους ηλικιωμένους.
Οπωσδήποτε, στο Λουξεμβούργο δεν έχουμε λύσει το πρόβλημα αλλά, στο πλαίσιο του σχεδίου απασχόλησης, απαλλάξαμε τους εργοδότες οικιακών βοηθών από τις διοικητικές διαδικασίες και πιστεύω ότι η καταβολή ενός καθαρού μισθού σε αυτούς τους εργαζόμενους διευκολύνει αισθητά τη ζωή όλων.
Υποστήριξα φυσικά την έκθεση, αλλά θα ήθελα να τονίσω, ιδίως όσον αφορά τις γυναίκες, ότι η λήψη θετικών φορολογικών και άλλων μέτρων είναι ένας πιο αποτελεσματικός τρόπος για την καταπολέμηση της λαθραίας εργασίας απ' ό,τι η θέσπιση νέων απαγορευτικών μέτρων σε ευρωπαϊκή κλίμακα.
.
(IT) Θα ήθελα να πω καταρχήν ότι εκτιμούμε το έργο που πραγματοποίησε η συνάδελφος Glase.
Καλούνται πραγματικά τα κράτη μέλη να καταπολεμήσουν μία πληγή, η οποία μάλιστα διαρκώς διευρύνεται χωρίς να γίνεται αντιληπτή, η οποία όχι μόνο είναι επιζήμια για την οικονομία και την κοινωνική πολιτική, αλλά αποτελεί συγχρόνως και ανασταλτικό τομέα στην πολιτική υπέρ της απασχόλησης.
Θα θέλαμε να κάνουμε τρία σχόλια.
Πρώτον: δεδομένων ακριβώς των διαφορών στην ερμηνεία της έννοιας της λαθραίας εργασίας μεταξύ των κρατών μελών, περισσότερο από το κείμενο της έκθεσης φαίνεται ότι οι εξηγήσεις που προσάπτονται σ' αυτήν περιγράφουν αποτελεσματικότερα το φαινόμενο.
Δεύτερον: απευθύνεται έκκληση στην ελαστικότητα και το αίσθημα ευθύνης των κοινωνικών εταίρων.
Πέρα από τις συμφωνίες νομιμοποίησης της λαθραίας εργασίας, από κοινού με τις πρωτοβουλίες που αναλαμβάνουν τα κράτη μέλη κατά της λαθραίας εργασίας στα πλαίσια των εθνικών σχεδίων για την απασχόληση, όπως ζήτησε η εισηγήτρια, θα ήταν ενδιαφέρον να γνωρίζουμε ποιες πρωτοβουλίες υπέρ της λεγόμενης ελαστικότητας μέσω διαβούλευσης είχε ως αποτέλεσμα η ευθύνη αυτών των κοινωνικών εταίρων και πόσες εφαρμόστηκαν μέχρι τώρα με τρόπο αποτελεσματικό.
Τρίτον: πρόκειται για μία σχέση την οποία δεν αναφέρει η εισηγήτρια ούτε στις εξηγήσεις που δίνει στην έκθεση και που ακόμα, τουλάχιστον στην Ιταλία, υπάρχει ο κίνδυνος να εξισωθεί, αν όχι και να υπερβεί, τη λαθραία εργασία: πρόκειται για μια μορφή εργασίας η οποία εμφανιζόμενη ως νόμιμη και μάλιστα δημοσιευόμενη, στην πραγματικότητα προσφέρει άθλιους όρους πληρωμής και προστασίας, καθώς πρόκειται για τις λεγόμενες "πειρατικές" συμβάσεις εργασίας, που υπογράφονται σε συμπαιγνία με κάποια συνδικάτα.
Στα πλαίσια αυτά πιστεύουμε ότι η έρευνα ανά κατηγορία, την οποία ζήτησε η εισηγήτρια, θα πρέπει να λάβει υπόψη και αυτό το φαινόμενο και θα πρέπει επομένως να καθοριστούν ποιοτικές παράμετροι προκειμένου να ορίζεται ως τέτοια μια αξιοπρεπής σύμβαση εργασίας.
.
Η μάστιγα της μαύρης εργασίας εξαπλώνεται πλέον με καλπάζουσα ταχύτητα σε όλα τα κράτη μέλη της Ένωσης, με ιδιαίτερη έξαρση στις λιγότερο ανεπτυγμένες περιοχές της.
Η μορφή αυτή στυγνής εκμετάλλευσης πλήττει όλο και μεγαλύτερες κοινωνικές ομάδες, αποτέλεσμα της φτώχειας που εξαπλώνεται με ταχύτατους ρυθμούς, την όξυνση της αναλγησίας των νόμων της αγοράς και της ασυδοσίας του κέρδους που την προκαλούν και τη διογκώνουν.
Η αντεργατική οικονομική και κοινωνική πολιτική που εφαρμόζεται από την ΕΕ αποτελεί αποφασιστικό παράγοντα για την διόγκωση του φαινομένου της λαθραίας εργασίας, που αναπτύσσεται με ρυθμούς μεγαλύτερους από αυτούς της επίσημης οικονομίας.
Η παραοικονομία παίζει όλο και πιο ουσιαστικό ρόλο στα κράτη μέλη, εξασφαλίζοντας τεράστια κέρδη στις επιχειρήσεις, που διαφεύγουν της φορολογίας και της υποχρέωσης για καταβολή κοινωνικών εισφορών.
Η επίμονη φιλολογία των Συνόδων Κορυφής και των άλλων οργάνων της Ένωσης για μείωση του περιβόητου "μη μισθολογικού κόστους εργασίας", ωθεί τις επιχειρήσεις να υλοποιούν την αντιδραστική αυτή κατεύθυνση μόνες τους, με τη γενίκευση της μαύρης εργασίας και την επέκτασή της σε εκπληκτικά ποσοστά εργαζομένων.
Η εντεινόμενη ελαστικοποίηση της αγοράς και των όρων εργασίας, η κάνη της ανεργίας και της φτώχειας που "μπαίνει" καθημερινά "στον κρόταφο" των εργαζομένων, η αθρόα εισροή μεταναστών εργαζομένων που τελούν υπό καθεστώς παρανομίας, υπό τις ευλογίες του συστήματος, λεία των καπιταλιστικών μηχανισμών εκμετάλλευσης που λυμαίνονται το μόχθο τους σε συνθήκες δουλεμπορίου προκειμένου να αυξήσουν τα κέρδη τους, δημιουργεί όλες εκείνες τις "ανθυγιεινές" κοινωνικές συνθήκες που υποχρεώνουν τους εργαζόμενους να απασχοληθούν χωρίς καμία κοινωνική κάλυψη, μακριά από κάθε συνδικαλιστική δραστηριότητα και κάθε κρατική προστασία.
Οι συνθήκες υγιεινής και ασφάλειας καθώς και οι όροι και οι σχέσεις εργασίας καθορίζονται αποκλειστικά από τον εργοδότη που υπερ-εκμεταλλεύεται την ανάγκη και την ελάχιστη διαπραγματευτική ικανότητα του εργαζόμενου, αποκομίζοντας σημαντικά κέρδη από την υπερ-εργασία του.
Είναι απαραίτητο να ληφθούν άμεσα μέτρα για την εξάλειψη αυτής της μάστιγας.
Μέτρα που θα προβλέπουν αυστηρότατες κυρώσεις για τους εργοδότες και τις επιχειρήσεις που χρησιμοποιούν αυτή τη μορφή της εργασίας και δεν θα εξισώνουν τα θύματα και τους θύτες.
Όργανα και θεσμούς για τον εξονυχιστικό έλεγχο των επιχειρήσεων.
Ιδιαίτερης προστασίας πρέπει να τύχουν τα στρώματα εκείνα που αποτελούν τα εύκολα θύματα της εργοδοτικής ασυδοσίας, οι νέοι, οι γυναίκες και ακόμα περισσότερο οι μετανάστες.
Η αδήλωτη εργασία έχει θετικά αποτελέσματα μόνο για τους εργοδότες, που αυξάνουν τα κέρδη τους, ενώ έχει πολλαπλές αρνητικές συνέπειες τόσο για τον ίδιο τον εργαζόμενο όσο και για το κοινωνικό σύνολο.
Μείωση της απασχόλησης, μείωση των πόρων των ασφαλιστικών ταμείων, μείωση των πόρων της φορολογίας και ταυτόχρονα αύξηση των κοινωνικών και δημόσιων δαπανών.
Δυστυχώς, η συζητούμενη έκθεση του Ευρωπαϊκού Κοινοβουλίου κινείται σε εντελώς αρνητική κατεύθυνση, δικαιολογεί ουσιαστικά τους εργοδότες και ζητάει ακόμα πιο νεοφιλελεύθερα μέτρα στην αγορά εργασίας, στο όνομα της εξάλειψης της μαύρης εργασίας.
Προτείνει ουσιαστικά τη νομιμοποίηση ­ με την πλήρη ανατροπή των εργασιακών σχέσεων ­ της μαύρης εργασίας, γενικεύοντάς τη σε βάρος όλων των εργαζομένων.
Γιααυτό και την καταψηφίζουμε.
Επί του ψηφίσματος σχετικά με το ρατσισμό (B5-0766/2000)
(ΕΝ) Θα ήθελα να εκφράσω την απογοήτευση και τη δυσαρέσκεια μου για την ψήφο της ομάδας ΕΛΚ σχετικά με το ψήφισμα για την Παγκόσμια Διάσκεψη κατά του Ρατσισμού.
Χθες ο εκπρόσωπος του ΕΛΚ προσέγγισε τη Σοσιαλιστική Ομάδα ζητώντας μας να αποσύρουμε την τροπολογία μου αριθ.
1, διότι εάν γινόταν αποδεκτή, δε θα υποστήριζαν την έκθεση.
Μετά από πολλούς δισταγμούς, εμείς στην Σοσιαλιστική Ομάδα, αποφασίσαμε να αποσύρουμε την τροπολογία προς όφελος της μεγαλύτερης δυνατής πλειοψηφίας στο Κοινοβούλιο ενάντια στις δυνάμεις του ρατσισμού, της άκρας δεξιάς και του αντισημιτισμού.
Πρέπει να πω ότι δεν ξέρω τι να συμπεράνω, διότι είναι σαφές από την ψηφοφορία ότι αντίθετα με την υπόσχεση τους, η μεγάλη πλειοψηφία του ΕΛΚ ψήφισε τελικά κατά του ψηφίσματος.
Δεν είναι ξεκάθαρο εάν ψεύδονταν ή αν βρίσκονταν σε σύγχυση.
Δεν είμαι σίγουρος ποιο από τα δύο είναι το χειρότερο.
Αυτό που είναι ξεκάθαρο είναι ότι κάποιοι από αυτούς που χθες έχυναν κροκοδείλια δάκρυα για τις αντισημιτικές επιθέσεις στην Ιταλία προκειμένου να κερδίσουν φτηνή δημοσιότητα, ψήφισαν σήμερα κατά τρόπο που ουσιαστικά βοηθάει και υποστηρίζει τους ρατσιστές, τους αντισημίτες και την άκρα δεξιά στην Ευρωπαϊκή Ένωση.
Κύριε Πρόεδρε, εξ ονόματος της Ομάδας μου, θέλω κι εγώ να εκφράσω την ανησυχία μου για το γεγονός που είχε άσχημο τέλος, παρόλες τις προσπάθειες που έγιναν μέχρι από τις σειρές των εδράνων μας, ώστε η Ευρωπαϊκή Ένωση να παρουσιαστεί ενωμένη, με την υποστήριξη του Σώματος, για κάτι τόσο σημαντικό όπως η Παγκόσμια Διάσκεψη κατά του Ρατσισμού.
Πράγματι, κάναμε ό,τι ήταν δυνατό και θεωρώ ότι το ίδιο έπραξε και η εισηγήτρια, κ. Ludford.
Επιπλέον, κύριε Πρόεδρε, θέλω να αναφέρω εξ ονόματος όλης της Ομάδας του Κόμματος των Ευρωπαίων Σοσιαλιστών ότι θεωρώ ακατάλληλες, εντελώς ακατάλληλες, τις αναφορές τις οποίες έκανε ενώπιον του Σώματος κάποιος συνάδελφος αναφορικά με την υποστήριξή μας στον ριζοσπαστισμό, στην άκρα αριστερά, όπως ακατάλληλη είναι η άποψη ότι η τρομοκρατική ομάδα του ETA που πριν λίγες ώρες δολοφόνησε κάποιον στην πόλη μου είναι ομάδα που ανήκει στην άκρα αριστερά.
Η άποψη των εν λόγω κυρίων συναδέλφων για τον εθνικισμό είναι απόλυτη και συγκεκριμένη και δεν έχει καμία σχέση με εμάς, με κανέναν Ευρωπαίο σοσιαλιστή και με καμία ιδεολογία που να είναι ο αποκλεισμός και ο ρατσισμός.
Είναι γεμάτη πάθος αυτή η συζήτηση, κύριε Πρόεδρε, για το ρατσισμό!
Είδαμε να απευθύνεται καταιγισμός πυρών, ευτυχώς λεκτικών μόνο, πότε από τα αριστερά, πότε από τα δεξιά και ύστερα πάλι από τα αριστερά και πάλι από τα δεξιά.
Ως αντιπρόσωπος του κόμματος των συνταξιούχων, εγώ δεν έλαβα θέση γι' αυτή την έκθεση.
Γιατί;
Το κόμμα των συνταξιούχων είναι δεξιό ή αριστερό;
Πάντοτε πίστευα ότι το κόμμα των συνταξιούχων είναι υπέρ της δικαιοσύνης, υπέρ δίκαιων διατάξεων, υπέρ δίκαιων στόχων, ενώ οι ιδεολογικές φατρίες, της δεξιάς ή της αριστεράς, καλό θα ήταν να κάνουν ένα βήμα πίσω και να δουν την ουσία των πραγμάτων.
Το κόμμα των συνταξιούχων αντιτίθεται σε κάθε μορφή ρατσισμού, από όπου και αν προέρχεται - από την αριστερά ή τη δεξιά, δεν υπάρχει διαφορά - αλλά καλώ τόσο τη δεξιά όσο και την αριστερά να κάνουν ένα βήμα πίσω - διότι κάποιος επιτέλους θα πρέπει να το κάνει - και να κοιτάξουν πώς θα πραγματοποιήσουμε συγκεκριμένα κοινωνικά επιτεύγματα στη ζωή μας προς όφελος όλων, αφήνοντας επιτέλους, έστω και για μία φορά, τις ιδεολογίες στην άκρη.
- (DE) Οι συνάδελφοι Ford, Ceyhun, Boumediene-Thiery, Sφrensen, Schroedter και Lambert συνεχίζουν με τις τροπολογίες τους την πορεία την οποία απέρριψε σαφώς η επιτροπή σοφών.
Η σύνδεση του θέματος του ρατσισμού με την κατάσταση στην Αυστρία αποτελεί μια προσπάθεια για τη δυσφήμηση της Αυστρίας.
Πολλοί από εκείνους που επικρίνουν την κατάσταση στην Αυστρία - και όχι μόνο στις τροπολογίες τους - προέρχονται από χώρες όπου κάηκαν κτίρια για άτομα που ζητούν άσυλο, όπου παρελαύνουν και κερδίζουν επιρροή οι ακροδεξιοί, όπου τα προβλήματα σχετικά με τις μειονότητες και τους αλλοδαπούς δεν έχουν επιλυθεί και άλλα πολλά.
Στην Αυστρία δεν παρατηρούνται παρόμοια φαινόμενα.
Ιδιαίτερα όσον αφορά τους πλέον ευαίσθητους τομείς, η επιτροπή σοφών διαβεβαιώνει στην έκθεσή της ότι η κατάσταση στη χώρα αυτή είναι καλύτερη από το μέσο όρο στην Ευρώπη.
Εσείς όμως αναζητείτε το ήλος στον οφθαλμό της Αυστρίας και δεν βλέπετε τη δοκό στο δικό σας οφθαλμό.
Αντί να ζητήσετε συγγνώμη από τους Αυστριακούς για την αδικία που υπέστησαν λόγω των κυρώσεων, εξακολουθείτε να υποδαυλίζετε την κατάσταση.
Αν αυτή είναι η ιδέα που έχετε για την ενωμένη Ευρώπη, τότε ανησυχώ γι ' αυτή.
Κατά τα άλλα, υποστηρίζουμε το ψήφισμα της Επιτροπής Ελευθεριών όσον αφορά τη μνεία που γίνεται στο ψήφισμα της 16ης Μαρτίου.
Ωστόσο, όχι μόνο δεν υποστηρίζουμε το ψήφισμα της 3ης Φεβρουαρίου 2000 για τη σύσταση κυβέρνησης στην Αυστρία, αλλά απαιτούμε από το Ευρωπαϊκό Κοινοβούλιο να της ζητήσει συγγνώμη.
γραπτώς.
(DE) Το ψήφισμα αυτό είναι μια ωραία διακήρυξη κατά του ρατσισμού.
Την ίδια ημέρα, η πλειοψηφία του ΕΚ υποστηρίζει την τροποποιημένη μορφή του συστήματος EURODAC για την παραβολή των δακτυλικών αποτυπωμάτων, το οποίο εξακολουθεί να μεταχειρίζεται τους μετανάστες προς την ΕΕ ως εγκληματίες.
Τα αποτελέσματα μιας πραγματικά αντιρατσιστικής ψηφοφορίας όσον αφορά το EURODAC θα ήταν διαφορετικά.
Συνεπώς, από το αντιρατσιστικό ψήφισμα δεν πρέπει να αναμένεται, εκτός από τα ωραία λόγια, καμία αλλαγή στην πολιτική του κράτους φύλακα και της ποινικοποίησης των μεταναστών.
.
(IT) Εμείς, οι ριζοσπάστες βουλευτές της Λίστας Bonino, καταψηφίσαμε το ψήφισμα για το ρατσισμό, διότι θεωρούμε ότι η καταπολέμηση του φαινομένου αυτού, όπως πραγματοποιείται στην Ευρώπη, θέτει σε κίνδυνο θεμελιώδη δικαιώματα και ελευθερίες, όπως η ελευθερία της έκφρασης, της γνώμης και της πληροφόρησης.
Τα δικαιώματα αυτά διαβρώνονται σήμερα όλο και περισσότερο, έτσι ώστε υποσκάπτεται η βάση της δημοκρατίας και του κράτους δικαίου, εξαιτίας των μέτρων που λαμβάνουν τα κράτη μέλη και η Ένωση κατά του όποιου προβλήματος, είτε πρόκειται για το ρατσισμό, είτε για την τρομοκρατία ή το οργανωμένο έγκλημα, είτε τη χρήση του Διαδικτύου για εγκληματικούς σκοπούς.
Στα πλαίσια αυτά θα πρέπει να διδαχτούμε από τις Ηνωμένες Πολιτείες, το κράτος που περισσότερο προστατεύει αυτή την ελευθερία.
Εάν προσπαθεί κανείς να καταπολεμήσει ένα φαινόμενο απαγορεύοντάς το ή περιορίζοντας θεμελιώδη δικαιώματα και ελευθερίες ή πραγματοποιώντας ιδεολογικές σταυροφορίες, το αποτέλεσμα θα είναι αναμφίβολα το ακριβώς αντίθετο: τόσο για την ελευθερία της έκφρασης, όσο και για τα ναρκωτικά, την πορνεία, τη λαθρομετανάστευση, αλλά επίσης, όπως γνωρίζει καλά το Κοινοβούλιο, για την Αυστρία και για τα δικαιώματα των βουλευτών να επικοινωνούν μέσω μιας τεχνικής ομάδας.
Εμείς οι ριζοσπάστες θεωρούμε ότι ακόμα και το Ευρωπαϊκό Κοινοβούλιο και η Ευρωπαϊκή Ένωση οφείλουν να διδαχθούν από το παρελθόν τους, παρελθόν το οποίο παραμένει σήμερα ζωντανό μέσω των απαγορεύσεων της δεξιάς και της αριστεράς, των σοσιαλιστών και της άκρας δεξιάς.
Επί του ψηφίσματος σχετικά με το οργανωμένο έγκλημα (B5-0506/2000)
γραπτώς.
(DE) Το οργανωμένο έγκλημα στην Ευρωπαϊκή Ένωση έχει ανταγωνιστικά πλεονεκτήματα.
Ιδίως τα προβλήματα σε σχέση με τη δικαστική συνδρομή και τα διαδικαστικά εμπόδια καθιστούν δύσκολη μια αποτελεσματική ποινική δίωξη.
Με τη σύμβαση για τη δικαστική συνδρομή που υπογράφηκε πρόσφατα, πραγματοποιήθηκε ένα πρώτο βήμα ώστε το οργανωμένο έγκλημα να μην έχει την πρωτοπορία.
Χαιρετίζουμε βασικά το σχέδιο δράσης του Συμβουλίου αλλά συμφωνούμε με την κριτική που εξέφρασε η κοινοβουλευτική επιτροπή όσον αφορά τις υποχρεώσεις διαβούλευσης του Συμβουλίου.
Επιπλέον, απορρίπτουμε μια εναρμόνιση των ποινικών διατάξεων σε ευρωπαϊκή κλίμακα.
Η ποικιλία των ποινικών συστημάτων στα κράτη μέλη καθιστά ένα παρόμοιο εγχείρημα ουσιαστικά αδύνατο, ενώ είναι σκοπιμότερο να καταβληθούν προσπάθειες για τη λήψη προληπτικών μέτρων.
Η ψηφοφορία έληξε.
Διακoπή της συvσδoυ
Κηρύσσω τη διακοπή της συνόδου του Ευρωπαϊκού Κοινοβουλίου.
(Η συνεδρίαση λήγει στις 12.30 )