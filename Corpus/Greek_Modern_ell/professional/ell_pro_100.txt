# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Μετά τις εκλογές, βεβαίως, η εξουσία του κ. Fujimori μπορούσε να διατείνεται ότι εφόσον ο υποψήφιός της Fujimori είχε λάβει ποσοστό μεγαλύτερο του 51%, θα έπρεπε να συμπεράνει κανείς ότι ακόμη και απουσία της αντιπολίτευσης, αυτή η ψηφοφορία ήταν έγκυρη.
Παρ' όλα αυτά, από την καταμέτρηση των ψήφων, σε πολλές περιοχές, προέκυψε ένα πλεόνασμα θεωρητικών ψήφων σε σχέση με τον πρώτο γύρο, γεγονός απολύτως αδύνατο δεδομένου ότι δεν υπήρχαν πλέον υποψήφιοι της αντιπολίτευσης.
Σε ορισμένες περιοχές αυτό το πλεόνασμα των ψήφων ήταν της τάξης του 20 %.
Συνεπώς, όχι μόνο δεν υπήρχε αντιπολίτευση, αλλά χρησιμοποιήθηκε και νοθεία για την επίτευξη του 51%.
Αυτές οι παρατηρήσεις θα έπρεπε μάλλον να οδηγήσουν το Ευρωπαϊκό Κοινοβούλιο να κηρύξει παράνομη την εκλογή του κ. Fujimori και συνεπώς να ζητήσει να προκηρυχθούν νέες εκλογές και να μην αρκεστεί στην αμφισβήτηση της νομιμότητας.
Αντίθετα με την περίπτωση της Παραγουάης, δεν πρόκειται αυτό να αποτελέσει αιτία για να καταψηφίσουμε αυτό το ψήφισμα.
Είμαστε έτοιμοι να συμπαραταχθούμε στο κοινό ψήφισμα των άλλων Ομάδων, με τον όρο όμως ότι θα προστεθούν δύο σημεία.
Είμαστε σύμφωνοι με αυτό που λέει ο κ. Salafranca, να τεθεί ως όρος για τη βοήθεια από την Ευρωπαϊκή Ένωση η μετάβαση στο Περού μιας αποστολής του Ευρωπαϊκού Κοινοβουλίου για τα ανθρώπινα δικαιώματα στην παρούσα φάση.
Κατά τη γνώμη μας όμως, αυτό είναι ανεπαρκές, διότι από σήμερα και στην πραγματικότητα από τις εκλογές, πραγματοποιούνται στρατιωτικές επιδείξεις και λαμβάνονται μέτρα εκφοβισμού κατά του πληθυσμού, ο οποίος εκδηλώνει την οργή του ενάντια σε αυτή την εκλογική αναμέτρηση, που στα δικά του μάτια είναι άκυρη.
Συνεπώς, εμείς απαιτούμε την προσθήκη μια πολύ μικρής τροπολογίας, με την οποία καταδικάζεται η χρησιμοποίηση εκφοβισμού ενάντια στον περουβιανό πληθυσμό.
Αυτή η καταδίκη δεν συνδυάζεται από καμιά συγκεκριμένη απειλή και, σε ό,τι αφορά τις προϋποθέσεις για αυτή τη βοήθεια εκ μέρους της Ευρωπαϊκής Ένωσης, συντασσόμαστε ευχαρίστως με τη διατύπωση που πρότεινε ο κ. Salafranca.
Αντιθέτως, η δεύτερη τροπολογία που προτείνουμε είναι ένα είδος κάλυψης του ζητήματος της νομιμότητας.
Γνωρίζετε ότι η Οργάνωση Αμερικανικών Κρατών πηγαίνει πιο μακριά από αυτό που όπως φαίνεται είναι η κοινή πρόταση του Ευρωπαϊκού Κοινοβουλίου, δεδομένου ότι αυτή η οργάνωση προτίθεται να προτείνει η ίδια μια διαδικασία δημοκρατικής διεξόδου από την πολιτική κρίση στην οποία έχει περιέλθει το Περού με αυτή την υπόθεση.
Προτείνουμε απλώς στο Κοινοβούλιο να εγκρίνει τις τρέχουσες προσπάθειες της Οργάνωσης Αμερικανικών Κρατών για την εξεύρεση μια νόμιμης και ειρηνικής διεξόδου από την κρίση.
Αυτές είναι οι δύο τροπολογίες που θα μας επέτρεπαν να συνταχθούμε πολύ απλά με την κοινή πρόταση ψηφίσματος.
Κύριε Πρόεδρε, είναι προφανές ότι ο Πρόεδρος Fujimori έχει αψηφήσει τη διεθνή κοινότητα και πιο συγκεκριμένα την Οργάνωση Αμερικανικών Κρατών, ακόμα και την Ευρωπαϊκή Ένωση.
Για το λόγο αυτό, από τη δική μας οπτική γωνία, εκτός από το να καταδικάζουμε τα γεγονότα και να στηρίζουμε τις δημοκρατικές δυνάμεις, εξακολουθεί να είναι απολύτως απαραίτητο, όπως πράξαμε πριν και με την Παραγουάη, να υπενθυμίσουμε στο Περού ότι οιαδήποτε σχέση με την Ευρωπαϊκή Ένωση πρέπει οπωσδήποτε να λαμβάνει υπόψη και να τηρεί τη δημοκρατική ρήτρα.
Κατά δεύτερο λόγο, μόνο η αποστολή παρατηρητών θα επιτρέψει την εκτίμηση της κατάστασης με βάση την πραγματικότητα και την εξεύρεση τρόπου με τον οποίο θα μπορούμε να δράσουμε αποτελεσματικά.
Για το λόγο αυτό, καθώς παρακολουθήσαμε με μεγάλη ανησυχία τις πρόσφατες εκλογές της 9ης Απριλίου και της 28ης Μαΐου, είναι προφανές ότι θα μπορέσουμε να επέμβουμε αποτελεσματικά μόνο μέσω της αποστολής, η οποία ελπίζουμε να καταστεί δυνατή και να μπορέσει να δράσει με αποτελεσματικότητα.
Κύριε Πρόεδρε, οι σοβαρές ανωμαλίες που οδήγησαν στην απόσυρση ενός από τους υποψηφίους, του κ. Toledo, κατά το δεύτερο γύρο των προεδρικών εκλογών φανερώνουν την απουσία δημοκρατικών εγγυήσεων του καθεστώτος Fujimori, καθώς και μια δραματική χειροτέρευση των συνθηκών ζωής της κοινωνίας του Περού που θα έπρεπε να μπορεί να αποφασίζει μέσω δημοκρατικών καναλιών.
Η άρνηση του Fujimori να λάβει υπόψη τις καταγγελίες του ΟΑΚ και τις προειδοποιήσεις της Ευρωπαϊκής Ένωσης και των διεθνών οργανισμών σχετικά με τις εκλογές αυτές καταδικάζει αυτή τη χώρα σε απομόνωση, τις συνέπειες της οποίας θα πληρώσει ο λαός του Περού, και οξύνει την κοινωνική και πολιτική ένταση.
Για το λόγο αυτό, η Ευρωπαϊκή Ένωση οφείλει να καταγγείλει κατηγορηματικά αυτή τη συμπεριφορά, και αφού διαπιστώσει το βάθος του εκφυλισμού της δημοκρατίας, να προωθήσει μέτρα που θα βοηθήσουν στην υπέρβαση της παρούσας κατάστασης και θα οδηγήσουν στην επανάληψη των εκλογών με όλες τις εγγυήσεις.
Αυτός είναι ο καλύτερος τρόπος να βοηθήσουμε το Περού, και για το λόγο αυτό, η Ευρωπαϊκή Ένωση οφείλει να προσπαθήσει ώστε η επιρροή της στη Λατινική Αμερική να αντιμετωπίσει τα τόσα χρόνια προβλημάτων και ταλαιπωρίας και να προωθήσει μια αρμονική οικονομική ανάπτυξη, τη δημοκρατία και την εδραίωση των ανθρωπίνων δικαιωμάτων.
Κύριε Πρόεδρε, θα είμαι σύντομος, καθότι τα περισσότερα έχουν ήδη λεχθεί, αλλά δεν έχουν λεχθεί από μένα.
Η κατάσταση στο Περού προκαλεί ανησυχίες, παρόμοια όπως και η κατάσταση στην Παραγουάη.
Ωστόσο οφείλει κανείς να πει ότι αυτό που συνέβη τώρα στο Περού δεν είναι κάτι καινούργιο.
Εδώ και χρόνια ο Πρόεδρος του Περού δεν τηρεί τους κανόνες του παιχνιδιού που επιβάλλει μια δημοκρατία.
Κατά συνέπεια δεν θα περιοριζόμουν στην αποστολή αντιπροσωπείας παρατηρητών, αλλά θα είχα να συστήσω στην Ευρωπαϊκή Ένωση, το Συμβούλιο αλλά και στο παρόν Κοινοβούλιο να δώσουν μεγαλύτερη προσοχή στη συνολική περιοχή και όχι να εκδίδονται μόνο πότε πότε κάποια ψηφίσματα.
Θα πρέπει να υπάρξει συνεχής παρακολούθηση και κριτική, ώστε να γίνει αισθητή η υποστήριξή μας σε εκείνους που μάχονται για τη δημοκρατία.
Κατά τα άλλα θέλω να επισημάνω ότι όσο σημαντική και να είναι η Οργάνωση Αμερικανικών Κρατών για τη Λατινική Αμερική, δεν ήταν μόνο εκείνη που υποστήριξε τη δημοκρατία εκεί, αλλά προπάντων και η Ευρωπαϊκή Ένωση και το παρόν Κοινοβούλιο.
Έχουμε δαπανήσει πολλά κονδύλια για την εν λόγω περιοχή και θα ήταν επιτέλους καλό να μιλήσουμε για τη χορήγηση βοήθειας από την πλευρά της Ευρωπαϊκής Ένωσης και όχι μόνο για εκείνη που προέρχεται από τη Βόρειο Αμερική.
Δεν πρόκειται για σοβινιστική παρατήρηση αλλά απλά το επισήμανα για να αποδοθεί και σε μας δικαιοσύνη.
Ελπίζω ότι αυτά που λέει το Ευρωπαϊκό Κοινοβούλιο για το Περού θα εισακουσθούν και στο Περού.
Ξέρω ότι πολλοί έχουν στραμμένη την προσοχή τους στα λεγόμενα του Ευρωπαϊκού Κοινοβουλίου.
Πέραν τούτου θα ήθελα να επισημάνω και πάλι ότι η παλιότερη σχέση του Ευρωπαϊκού Κοινοβουλίου με άλλο κοινοβούλιο είναι εκείνη με τα κοινοβούλια της Λατινικής Αμερικής - και σε αυτά συγκαταλέγεται και εκείνο του Περού, πράγμα που μας δεσμεύει.
Ως εκ τούτου ελπίζω ότι το ψήφισμα θα τύχει μεγάλης πλειοψηφίας.
Kύριε Πρόεδρε, η κατάσταση στο Περού μάς φαίνεται ανησυχητική.
Ο Πρόεδρος Fujimori έφτασε στην εξουσία με επικίνδυνα σχέδια: την παραχώρηση της απόλυτης προτεραιότητας στην υποτιθέμενη οικονομιστική επάρκεια, απαιτώντας για τη διαχείρισή της μια δυνατή εξουσία, και την καταπολέμηση αυτού που εκείνος ονόμαζε κομματοκρατία, κατηγορώντας για όλα τα κακώς κείμενα και με υπόγειο τρόπο τους ίδιους τους θεσμούς του δημοκρατικού κράτους.
Οι φόβοι μας επιβεβαιώθηκαν κατά τη διάρκεια των θητειών του Fujimori, καθώς σημειώνονταν ξεκάθαρα κρίσεις αυταρχισμού, με σκανδαλώδη προπαγάνδα και συστηματική χειραγώγηση των μέσων επικοινωνίας.
Από την άλλη πλευρά, κατέστη πρόδηλη η περιφρόνηση του Προέδρου για τους κανόνες του κράτους δικαίου.
Υπό αυτές τις συνθήκες φτάσαμε στις εκλογές του Απριλίου και του Μαΐου, και, όπως φοβόμασταν, οι εκλογές αυτές κατέληξαν σε παρωδία, έτσι τη χαρακτηρίζουν και την καταγγέλλουν όσοι παρακολούθησαν την κατάσταση.
Αυτό λέει, τελικά, το ψήφισμά μας και είναι χρήσιμο και επίκαιρο το Ευρωπαϊκό Κοινοβούλιο να κάνει τη φωνή του να ακουστεί από αυτοσεβασμό και σεβασμό για τη δική μας αξιοπρέπεια αλλά και για να δείξει το ενδιαφέρον μας για τη δημοκρατική διαδικασία στη Λατινική Αμερική και για να δείξει επίσης την στήριξη που χρειάζονται και αξίζουν οι δημοκράτες Περουβιανοί.
Εκφράζοντας τη θετική ψήφο μας για το ψήφισμα που συζητούμε, θα ήθελα να επισημάνω δύο ζητήματα σχετικά με το κείμενό του.
Κατ' αρχάς, το θέμα δεν είναι μόνο ότι ένας από τους δύο υποψηφίους αποφάσισε να μην παρουσιαστεί στο δεύτερο γύρο, αλλά το ότι πρόκειται για τον υποψήφιο Alejandro Toledo, τον οποίο υποστηρίζει το σύνολο της αντιπολίτευσης και ο οποίος σε ελεύθερες εκλογές θα είχε πάρα πολλές ελπίδες να ανατρέψει τον Fujimori.
H δεύτερη διευκρίνισή μου είναι ότι λυπούμαστε που το ψήφισμα δεν αναφέρεται στον απογοητευτικό ρόλο που διαδραμάτισε η Οργάνωση Αμερικανικών Κρατών σε όλη αυτή την διαδικασία.
Πράγματι, αφότου κατήγγειλε τις παρατυπίες κατά την προεκλογική περίοδο, απαίτησε την αναβολή του δεύτερου γύρου και απέσυρε τους παρατηρητές της, κατά τη γνώμη μας δεν συνιστά συνεπή στάση η σιωπή της χωρίς άλλη αντίδραση και χωρίς άλλες κυρώσεις, με αποτέλεσμα να αποδέχεται στην πραγματικότητα αυτό που πριν είχε δίκαια καταγγείλει.
Πιστεύω ότι με αυτή της τη στάση, η ΟΑΚ έχασε πολύ από το κύρος της.
Ολοκληρώνω δηλώνοντας την αλληλεγγύη μας προς τον Alejandro Toledo, τους δημοκράτες και το λαό του Περού, καταγγέλλοντας τον Fujimori ως φαύλη και αυταρχική προσωπικότητα, τηρώντας τις αποστάσεις μας από εκείνους που απάντησαν με τη σιωπή, μερικές φορές ακόμα και με ανοχή - την οποία ο Πρόεδρος διαφημίζει καταλλήλως, προκειμένου να δικαιολογήσει τη καταχρηστική νομιμότητα του - και ανανεώνοντας τη δέσμευσή μας να μην δεχτούμε την παρωδία και να παρακολουθήσουμε από κοντά όσο το Περού αναζητά το σεβασμό της δημοκρατίας.
Κύριε Πρόεδρε, αξιότιμοι κυρίες και κύριοι, η Επιτροπή παρακολούθησε φυσικά όλη την διαδικασία των εκλογών στο Περού και μάλιστα με μεγάλη ανησυχία.
Λόγω των πολυάριθμων παρατυπιών και των τεχνικών ελλείψεων καθώς και της επιμονής να τηρηθεί η ημερομηνία του δεύτερου γύρου των εκλογών, η Ευρωπαϊκή Ένωση αποφάσισε να αποσύρει τους παρατηρητές της.
Παρόμοια απόφαση είχε λάβει - όπως ήδη αναφέρθηκε - και η Οργάνωση Αμερικανικών Κρατών.
Με αυτήν της την πρωτοβουλία, η Ευρωπαϊκή Ένωση ήθελε να εκφράσει ότι ήταν πεπεισμένη πως οι εκλογές στο Περού δεν μπορούσαν να αποκτήσουν δημοκρατική νομιμότητα όπως θα γινόταν υπό κανονικές συνθήκες, μια νομιμότητα που θα χρειαζόταν κατεπειγόντως στη χώρα αυτή.
Συνεπώς δεν πρέπει μόνο να μας λυπεί το γεγονός αυτό, αλλά θα πρέπει ταυτόχρονα να προβούμε σε σκέψεις σχετικά με τις δυνατότητες συμβολής μας στην ενίσχυση των δημοκρατικών θεσμών στο Περού.
Κατά την άποψη της Επιτροπής θα πρέπει να δοθεί μεγάλη έμφαση στο να καταστεί σαφές στο Περού ότι εμμένουμε στην αυστηρή τήρηση των αρχών της δημοκρατίας και του κράτους δικαίου και ότι αυτό γίνεται σε μιαν εποχή και σε ένα περιβάλλον όπου τα δημοκρατικά συστήματα και άλλων κρατών της περιοχής έχουν αποδυναμωθεί.
Πριν από λίγα λεπτά συζητούσαμε για παράδειγμα για την Παραγουάη.
Στη δήλωσή της στις 9 Ιουνίου, η Ευρωπαϊκή Ένωση υπογράμμισε ότι επιθυμεί να προωθήσει και να υποστηρίξει την αποστολή της Οργάνωσης Αμερικανικών Κρατών που σκοπεύει να πάει στο Περού.
Οι προσδοκίες απέναντι στην εν λόγω αποστολή είναι να βρει σαφή λόγια που να γίνουν κατανοητά και να επιστρέψει με σαφή αποτελέσματα.
Θα παρακολουθήσουμε τις εξελίξεις της κατάστασης στην περιοχή με μεγάλη προσοχή και είμαστε προετοιμασμένοι να αναθεωρήσουμε ενδεχομένως τις σχέσεις μας με το Περού υπό αυτές τις συνθήκες.
Παράλληλα, η Επιτροπή θα δώσει μεγάλη σημασία στην υλοποίηση συγκεκριμένων δράσεων για την ενίσχυση των δημοκρατικών θεσμών και στην προώθηση του πολιτικού πλουραλισμού στο Περού και θα υποβάλει τις αντίστοιχες προτάσεις.
Η συζήτηση επί επικαίρων, επειγόντων και σημαντικών θεμάτων έληξε.
Σας επισημαίνω ότι, όπως προβλέπεται, η έκθεση του κ. Turco, η συζήτηση της οποίας διεξήχθη σήμερα το απόγευμα, θα τεθεί σε ψηφοφορία κατά τη διάρκεια της ώρας των ψηφοφοριών η οποία αρχίζει σε λίγα λεπτά.
Κύριε Πρόεδρε, ρίχνοντας μια ματιά στο Σώμα αυτή τη στιγμή θεωρώ ότι είναι προφανές πως μετά τη χθεσινή ψηφοφορία, κατά την οποία καταργήσαμε τις Παρασκευές, ξεκίνησε ήδη η κατάργηση και της Πέμπτης.
(Χειροκροτήματα) Ελπίζω οι συνάδελφοι να το λάβουν υπόψη τους και να προσπαθήσουν να αναθεωρήσουν αυτή την απερίσκεπτη απόφαση το συντομότερο δυνατόν.
(Χειροκροτήματα)
Κύριε Πρόεδρε, συντάσσομαι με τα λεγόμενα του προηγούμενου ομιλητή συμπληρώνοντάς τα με την παράκληση να συνυπολογισθούν οι ψηφοφορίες που διεξάγονται το απόγευμα της Πέμπτης στις ημερήσιες αποζημιώσεις.
(Χειροκροτήματα)
Κύριε Πρόεδρε, θα ήθελα απλώς να πω στον συνάδελφο ότι θα μπορούσε να ψηφίσει επίσης και υπέρ της κατάργησης της Πέμπτης.
(Γελιά)
Θέλω μόνο να ευχαριστήσω όλους τους συναδέλφους που προσδιόρισαν με τόση σαφήνεια το νόημα της ψηφοφορίας για την Παρασκευή: το "ροκάνισμα".
Κύριε Πρόεδρε, μου φαίνεται περίεργο το γεγονός ότι προτείνεται να ξανασυζητήσουμε αποφάσεις που ελήφθησαν με δημοκρατικό τρόπο εχθές, παρόλο που είμαστε τόσο ολιγάριθμοι τη στιγμή αυτή.
Πιστεύω ότι το καλύτερο θα ήταν όλοι αυτοί που διαμαρτύρονται για την απουσία των συναδέλφων να προσπαθήσουν να εντοπίσουν και να φέρουν εδώ τους απόντες.
Εάν συνεχιστεί αυτό το πρόβλημα και δεν έχουμε τελικά απαρτία τις Πέμπτες, αυτό σημαίνει ότι θα αναγκασθούμε να πάψουμε να συνεδριάζουμε ακόμη και τις Πέμπτες.
Εάν θέλουμε να συζητούμε σοβαρά ζητήματα οφείλουμε να είμαστε παρόντες.
Εξηγείστε το αυτό στους συναδέλφους σας, φροντίστε να προσέρχονται στις συνεδριάσεις και μην τους βάζετε τις φωνές.
Εάν θέλετε, αγαπητοί συνάδελφοι, θα διακόψω αυτή την τόσο ενδιαφέρουσα συζήτηση, για να περάσουμε σε κάτι εξίσου ενδιαφέρον, την ψηφοφορία επί των επειγόντων θεμάτων.
ΨΗΦΟΦΟΡIΕΣ (συvέχεια)
Κύριε Πρόεδρε, προτού προχωρήσουμε στην τελική ψηφοφορία, θέλω να πω ότι η τροπολογία αριθ.
3 επί της παραγράφου 28 βρίσκεται στον κατάλογο των ψηφοφοριών στο όνομα της Ομάδας Τεχνικού Συντονισμού των Ανεξαρτήτων Βουλευτών.
Θα ήθελα να καταστεί απολύτως σαφές ότι αυτό δεν ισχύει, διότι η Ομάδα μας δεν θα ήθελε ασφαλώς να θεωρηθεί ότι υποστηρίζει μια τροπολογία της Ομάδας Τεχνικού Συντονισμού των Ανεξαρτήτων Βουλευτών.
Κύριε Πρόεδρε, κατ' αρχάς, έχουμε ήδη ψηφίσει αυτή την τεχνική τροπολογία και δεν βλέπω για ποιο λόγο θα έπρεπε να επανέλθουμε σε αυτό το ζήτημα.
Επισημαίνω ότι ο εισηγητής είναι μέλος της Ομάδας Τεχνικού Συντονισμού των Ανεξαρτήτων Βουλευτών, συνεπώς ο συνάδελφός μας δεν μπορεί να διαμαρτύρεται.
Αυτό ακριβώς είναι γραμμένο στο έγγραφό μου.
Η τροπολογία ψηφίστηκε όπως ακριβώς την ανακοίνωσα.
Προχωρούμε στην τελική ψηφοφορία.
Κύριε Πρόεδρε, προσπαθώ μόνο να διαλευκάνω - πράγμα που δεν χρειάζεται να γίνει τώρα, μια και μπορεί να γίνει εκ των υστέρων - αν η τροπολογία προτείνεται από την Ομάδα Τεχνικού Συντονισμού των Ανεξαρτήτων Βουλευτών ή από τον εισηγητή.
Υπάρχει διαφορά σε αυτό και επηρεάζει αντίστοιχα και τη δική μας συμπεριφορά κατά την ψηφοφορία.
Παρακαλώ να αποσαφηνισθεί εκ των υστέρων, καθότι ψηφίσαμε υποθέτοντας ότι η τροπολογία προέρχεται από τον εισηγητή και όχι από την Ομάδα Τεχνικού Συντονισμού των Ανεξαρτήτων Βουλευτών.
Διευκρινίζω ότι πρόκειται για μια τροπολογία η οποία κατατέθηκε από την Ομάδα Τεχνικού Συντονισμού των Ανεξαρτήτων Βουλευτών και η οποία ψηφίστηκε από την Ολομέλεια.
Κύριε Πρόεδρε, κάνω αυτή τη σύντομη παρέμβαση για να πω ότι νομίζω πως οι τροπολογίες πρέπει να ψηφίζονται για το περιεχόμενό τους και όχι για το ποιος τις έχει υπογράψει.
Έχουν ψηφιστεί.
(Το Σώμα εγκρίνει το ψήφισμα)
<- (EN) Κύριε Πρόεδρε, σχετικά με ένα θέμα διαδικασίας.
Είναι γελοίο να δηλώνουν οι βουλευτές μετά την ψηφοφορία ότι δεν θα υπερψήφιζαν μια τροπολογία επειδή κατατέθηκε από μια συγκεκριμένη Ομάδα.
Η απόφαση πρέπει να βασίζεται στο αν συμφωνεί κανείς ή όχι με μια τροπολογία.
ΑΙΤΙΟΛΟΓΗΣΕΙΣ ΨΗΦΟΥ - Τυνησία (Β5-0508/2000)
Κύριε Πρόεδρε, απείχα όσον αφορά την έκθεση σχετικά με την Τυνησία, επειδή δεν πιστεύω πολύ στην αποτελεσματικότητα αυτού του είδους εγγράφου.
Δεδομένου ότι μιλάει για προστασία της ελευθερίας και των ανθρωπίνων δικαιωμάτων, δράττομαι της ευκαιρίας για να σημειώσω ότι σήμερα, στο προαύλιο του Κοινοβουλίου, υπήρξε μια σοβαρή παραβίαση - η μάλλον, μια προσπάθεια να παραβιασθεί - του δικαιώματος και της ελευθερίας της έκφρασης.
Αυτό συνέβη όταν από κάποιο γραφείο του Κοινοβουλίου ρίχθηκε νερό - δεν γνωρίζω εάν επρόκειτο για ένα κουβά, ένα ποτήρι ή κάποιο άλλο δοχείο - εναντίον μιας ομάδας νέων, που είχε μαζί της σημαίες και πανό και διαδήλωνε εναντίον της παγκοσμιοποίησης και των γενετικά μεταλλαγμένων οργανισμών και, ούτε λίγο ούτε πολύ, φαίνεται ότι η ρίψη πραγματοποιήθηκε από μια βουλευτή που, ύστερα, διαμαρτυρήθηκε στο Σώμα εναντίον της διαδήλωσης η οποία, το επαναλαμβάνω, αποτελεί μια ελεύθερη έκφραση σκέψης, αν και μπορεί να μην συμμερίζομαι τους τόνους ή τις εκφράσεις που χρησιμοποιήθηκαν.
Επειδή διαθέτουμε ένα φιλμ αυτού του επεισοδίου, ζητώ να ελεγχθεί από την Προεδρία και, ενδεχομένως, η τελευταία να λάβει μέτρα.
Υπερψηφίσαμε την κοινή πρόταση ψηφίσματος, αν και δεν εγκρίνουμε κάποιους όρους σε αυτά που λέγονται και δεν εγκρίνουμε επίσης και την σιωπή του ψηφίσματος όσον αφορά την ευθύνη που φέρει το γαλλικό κράτος για την κατάσταση στην Τυνησία.
Γιατί αυτό είναι το μόνο μέσο που μας δίνει η κοινοβουλευτική διαδικασία για να εκφράσουμε τη διαμαρτυρία μας ενάντια στη δικτατορία στην Τυνησία.
Αντιδρώντας απέναντι σε αυτήν τη δικτατορία, θα θέλαμε ωστόσο να καταγγείλουμε επίσης τη στήριξη που δίδει στη δικτατορία αυτή η κυβέρνηση της Γαλλίας, στήριξη που δίνει και έδωσε στο παρελθόν σε πολλές άλλες δικτατορίες στην πρώην αποικιακή αυτοκρατορία του γαλλικού ιμπεριαλισμού στην Αφρική.
Επισημαίνουμε τον ιησουιτισμό των κομμάτων που διαδέχτηκαν το ένα το άλλο στην κυβέρνηση της Γαλλίας και που ψηφίζουν, εδώ, μια πρόταση ψηφίσματος με την οποία ζητούν τον σεβασμό των δικαιωμάτων και των ελευθεριών στην Τυνησία, αλλά όταν είναι στην κυβέρνηση και επομένως έχουν σημαντικά μέσα άσκησης πίεσης προς το καθεστώς της Τυνησίας δεν κάνουν τίποτα γιατί, στην πραγματικότητα, δεν έχουν καμιά δουλειά με τα δικαιώματα και τις ελευθερίες στη χώρα αυτή, από τη στιγμή που οι ιθύνοντες εξασφαλίζουν την τάξη και, κυρίως, την ομαλή διεξαγωγή οικονομικών σχέσεων που αποφέρουν οφέλη στη Γαλλία.
Έκθεση Marset Campos (A5-0133/2000)
Bordes (GUE/NGL).
(FR) Κύριε Πρόεδρε, δεν είμαστε αντίθετοι με τη βοήθεια προς τις φτωχές χώρες της Κεντρικής Αμερικής, για αυτό τον λόγο ψηφίσαμε την έκθεσή σας, παρόλο που οι προτάσεις είναι ανεπαρκείς.
Ωστόσο, είμαστε πεπεισμένοι ότι αυτές οι ενισχύσεις δεν θα ωφελήσουν τον πληθυσμό παρά μόνο σε μικρό βαθμό, καθώς δεν προβλέπεται τίποτα για τον έλεγχο της διάθεσης αυτών των ποσών και, συνεπώς, δεν υπάρχει καμία εγγύηση ότι δεν θα υπεξαιρεθούν, τουλάχιστον εν μέρει, υπέρ του υφιστάμενου καθεστώτος, είτε άμεσα υπέρ της προνομιούχας τάξης.
Επιπλέον, όλες οι ενισχύσεις ακόμη και εκείνες που ελέγχονται καλύτερα, θα συνιστούν ένα αναποτελεσματικό μέτρο όσο θα συνεχίζεται η λεηλασία αυτών των χωρών και η εκμετάλλευση των πληθυσμών τους από τα μεγάλα μονοπώλια της Δύσης.
Κύριε Πρόεδρε, ψήφισα υπέρ της έκθεσης Marset Campos και θα εξηγήσω αμέσως το γιατί, αφού διατυπώσω την υποστήριξή μου σε όσα ειπώθηκαν από το βουλευτή κύριο Speroni.
Εάν είναι αλήθεια, που ασφαλώς θα είναι - καθώς είναι συνηθισμένος να λέει την αλήθεια - τα όσα είπε, θεωρώ τα συμβάντα εξαιρετικά σοβαρά.
Όσον αφορά την αιτιολόγηση ψήφου μου, πρέπει να πω ότι, ασφαλώς, τάσσομαι υπέρ της αποστολής βοήθειας σε όποιον έχει υποστεί ζημιές, όπως οι πληθυσμοί της Κεντρικής Αμερικής, αλλά αναρωτιέμαι και ρωτάω και εσάς, κύριε Πρόεδρε "Μα είναι δυνατόν τα φτωχότερα έθνη στον κόσμο να πρέπει να αναμένουν τους κυκλώνες προκειμένου να δουν να έρχεται, επιτέλους, μια βοήθεια στην οικονομία τους και στην καθημερινή ζωή τους" ;
Εγώ πιστεύω ότι το Ευρωπαϊκό Κοινοβούλιο θα έπρεπε να προσπαθήσει, προκειμένου να υπάρχει πάντα μια βοήθεια για τους πληθυσμούς που την έχουν ανάγκη, σε οποιοδήποτε μέρος του κόσμου.
Έκθεση Schmitt (A5-0123)
Berthu (UEN).
(FR) Κύριε Πρόεδρε, το έγγραφο εργασίας της Επιτροπής "κοινά πρότυπα σχετικά με τις διαδικασίες εξέτασης των αιτήσεων ασύλου" είναι ένα σύντομο και αρκετά γενικό κείμενο το οποίο, σύμφωνα με την εισαγωγή - παραθέτω ακριβώς - προορίζεται να "ξεκινήσει μια συζήτηση μετά από την έγκριση της Συνθήκης του Αμστερνταμ η οποία, στο νέο άρθρο 63 συστήνει την έγκριση μιας ολόκληρης σειράς από κοινούς ευρωπαϊκούς κανόνες σχετικά με τους πρόσφυγες και τους εκτοπισθέντες".
Δικαίως, είναι δυνατό να μας εκπλήσσει αυτή η εισαγωγή.
Γιατί να ξεκινήσουμε μια συζήτηση;
Είχαμε πιστέψει ότι, όπως είναι λογικό η συζήτηση αυτή είχε πραγματοποιηθεί πριν από την έγκριση της Συνθήκης του Αμστερνταμ και ότι οι φεντεραλιστές ήξεραν πού πήγαιναν.
Πράγματι, όταν διαβάζει κανείς το έγγραφό της Επιτροπής και την έκθεση του Ευρωπαϊκού Κοινοβουλίου, διαπιστώνει ότι δεν ήταν έτσι.
Βέβαια, από αυτά τα κείμενα απαιτείται ευρέως η αναγκαιότητα εναρμόνισης των κανόνων ασύλου.
Αλλά, πρώτα απ' όλα δεν παρουσιάζονται ισχυρά επιχειρήματα σχετικά.
Για παράδειγμα, καταδικάζονται οι διαφορές μεταχείρισης των προσφύγων από τη μια χώρα στην άλλη, όμως δεν παρουσιάζονται παραδείγματα.
Αυτές οι διαφορές μπορεί στην πραγματικότητα να αντιστοιχούν σε απολύτως νόμιμες αιτίες, οι οποίες συνδέονται με τις ιδιαιτερότητες μιας χώρας, με την κουλτούρα και τις σχέσεις της με τις πρώην αποικίες της.
Στην πραγματικότητα, ψάχνοντας κανείς καλά, βρίσκει μόνο έναν σοβαρό λόγο - τουλάχιστον φαινομενικά - για την εναρμόνιση των κανόνων ασύλου: την κατάργηση των ελέγχων στα εσωτερικά σύνορα από την ίδια τη Συνθήκη του Αμστερνταμ - συμπεριλαμβανομένων και των ελέγχων για τους υπηκόους τρίτων χωρών - η οποία καταργεί μια ολόκληρη εύθραυστη νομοθετική ισορροπία και ενέχει τον κίνδυνο να προκληθούν εντελώς ανεξέλεγκτες δευτερεύουσες κινήσεις προσφύγων.
Επομένως, πράγματι, προσπαθούμε να επιλύσουμε ένα πρόβλημα, το οποίο σε μεγάλο βαθμό δημιουργήθηκε από την ίδια τη Συνθήκη του Αμστερνταμ και, επιπλέον, θα το επιλύσουμε εις βάρος μας, καθώς είναι σαφές ότι, η εναρμόνιση των κανόνων ασύλου δεν γίνεται προς τα κάτω - ποιος θα το τολμούσε; - αλλά προς τα άνω με ό,τι συνεπάγεται συνήθως αυτού του είδους η πολιτική.
Κινδυνεύουμε να παρασυρθούμε στην κλιμάκωση.
Για να ξεφύγουμε από αυτή, δεν μπορούμε παρά να ζητήσουμε από τις κυβερνήσεις να επιδείξουν τη μέγιστη δυνατή σύνεση, να διατηρήσουν όσο το δυνατό περισσότερες από τις αρμοδιότητές τους και να ερμηνεύσουν περιοριστικά το άρθρο 63 της Συνθήκης του Αμστερνταμ.
Κύριε Πρόεδρε, αυτή η αιτιολόγηση ψήφου ανήκει από κοινού στην Arlette Laguiller και στην Armonie Bordes.
Ο εισηγητής, διατυπώνοντας στη σύντομη αιτιολόγηση της έκθεσής του τις επιφυλάξεις του ως προς μια εναρμόνιση που θα ικανοποιούσε ορισμένους ελάχιστα αυστηρούς κανόνες που χαρακτηρίζουν τις νομοθεσίες και τις πρακτικές ορισμένων κρατών, διατυπώνει με σαφήνεια τη βούλησή του για εναρμόνιση, σαφώς, του δικαιώματος του ασύλου στις διάφορες χώρες της Ένωσης όχι όμως προς τα άνω.
Ιδιαίτερα δε εφόσον διάφορα αποσπάσματα καταφέρονται εναντίον της κατάχρησης του δικαιώματος του ασύλου, τη στιγμή που σχεδόν το σύνολο των κυβερνήσεων των ευρωπαϊκών χωρών περιορίζουν αυτό το δικαίωμα συχνά με δρακόντεια μέτρα.
Αυτό σημαίνει ότι, αν σε ορισμένες χώρες της Ευρώπης, η εφαρμογή αυτού του κειμένου ενδέχεται θεωρητικά να βελτιώσει την κατάσταση των αιτούντων άσυλο, σε άλλες χώρες η κατάσταση θα επιδεινωθεί.
Ως εκ τούτου, απέχουμε από αυτή την έκθεση, ψηφίζοντας μόνο ορισμένα άρθρα και κυρίως τις τροπολογίες που εκφράζουν τουλάχιστον την ιδέα ότι το δικαίωμα του ασύλου πρέπει να διευρυνθεί και καταδικάζουμε τον σκανδαλώδη χαρακτήρα της πολιτικής της πλειοψηφίας των ευρωπαϊκών κρατών, κυρίως της Γαλλίας, καθώς αρνείται να αναγνωρίσει αυτό το δικαίωμα, κυρίως σε εκείνες και σε εκείνους που δραπετεύουν από την Αλγερία και από τις βιαιοπραγίες των φονταμενταλιστών και του στρατού.
Κύριε Πρόεδρε, επιτέλους ένα μέτρο - και ευτυχώς δεν είναι το μοναδικό - το οποίο τιμά την Ευρωπαϊκή Ένωση.
Σε αυτό το μέτρο, που με βρίσκει απολύτως σύμφωνο, υπάρχει η σαφής ένδειξη για την Επιτροπή, ότι οι υποχρεώσεις που απορρέουν από το άσυλο που πρόσφέρεται σε όσους υποχρεώνονται να εγκαταλείψουν το χώρο στο οποίο βρίσκονται το σπίτι τους, τα αγαπημένα τους πρόσωπα, τα πάντα, πρέπει να κατανέμονται ισοβαρώς μεταξύ και των δεκαπέντε κρατών μελών της Ευρωπαϊκής Ένωσης.
Αυτή είναι μια αρχή, ένα δεδομένο - και ελπίζουμε ότι μια οδηγία θα εφαρμόσει αυτή την αρχή, στην πράξη - τελείως καινοτόμο το οποίο καθιστά πραγματική και συγκεκριμένη την Ευρωπαϊκή Ένωση.
Πιστεύω ότι αυτό είναι ένα σημαντικό σημείο που με έπεισε να ψηφίσω υπέρ.
Επιπλέον, πιστεύω ότι είναι σκόπιμο να δώσει η Επιτροπή αναδρομική ισχύ σε αυτή την απόφαση και να επιτρέψει, όσον αφορά εκείνους που δέχθηκαν τους πρόσφυγες από το Κόσοβο, να κατανεμηθούν τα βάρη με τα άλλη κράτη μέλη της Ευρωπαϊκής Ένωσης.
Κύριε Πρόεδρε, απείχα επειδή δεν συμμερίζομαι την αποτελεσματικότητα αυτών των κειμένων.
Επωφελούμαι της ευκαιρίας για να πω ότι και αυτή την χρονιά υπάρχει κάποιος που, ίσως, θα ήθελε να μετατρέψει κάποιον άλλο σε πρόσφυγα, κάποιος μισαλλόδοξος που είναι πεπεισμένος ότι ορισμένες ιδεολογίες θα πρέπει να επανακάμψουν.
Εμείς είμαστε εναντίον της κομμουνιστικής και δικτατορικής Ευρώπης η οποία εξαλείφει τους λαούς, καταργώντας τις διαφορές τους.
Ο κομμουνισμός δεν είναι η πάλη των φτωχών εναντίον των πλουσίων αλλά σημαίνει την επικράτηση της ισότητας μέσω της εξομοίωσης, δηλαδή τη δικτατορία αντί για την πραγματική ισότητα, που βασίζεται στη διαφορετικότητα των ατόμων και των λαών.
Ο κομμουνισμός και η σημερινή Ευρώπη παρουσιάζουν την ισότητα ως κινητικότητα της εξουσίας της κοινωνίας, το οποίο σημαίνει ότι δεν θ' αλλάξει τίποτα στην κατάσταση στην οποία βρισκόμαστε.
Εμείς, αντίθετα, θεωρούμε ότι πρέπει να αλλάξουν πολλά και ότι η Ευρώπη των λαών πρέπει να συμπεριλαμβάνει την ελευθερία όλων των λαών, συμπεριλαμβανομένων των λαών της Παδανίας, και ότι οι νέοι της Παδανίας θα μπορούν να διαδηλώνουν χωρίς να γίνονται αντικείμενο προσβολών ή εκφοβισμών, γιατί θα θέλαμε να μπορούν να ανεμίζουν και οι δικές μας σημαίες και όχι μόνο οι κόκκινες.
Το θέμα του ασύλου αποτελεί μείζoν πολιτικό θέμα· θέμα θεμελιωδών αρχών δημοκρατίας, εξασφάλισης βασικών ατομικών δικαιωμάτων και ελευθεριών και διασφάλισης της ανθρώπινης αξιοπρέπειας.
Υπα αυτό το πρίσμα και μόνο πρέπει να εξεταστεί το πρόβλημα των αιτούντων πολιτικό άσυλο και να αποτραπεί κάθε προσπάθεια υποχρεωτικής εναρμόνισης της πολιτικής ασύλου και μετατροπής της σε όχημα συρρίκνωσης θεμελιωδών ανθρωπίνων δικαιωμάτων, ενίσχυσης κατασταλτικών και αστυνομικών μέτρων και ανόρθωσης ενός ευρωπαϊκού οχυρού.
Δεν πρέπει να αποτελέσει το πρόσχημα για εντατικοποίηση και ενίσχυση των συστημάτων ηλεκτρονικού φακελώματος που δημιουργούνται στα πλαίσια της Europol και της Σέγκεν, τα οποία στρέφονται όχι μόνο κατά των προσφύγων αλλά και κατά βασικών ατομικών ελευθεριών των ίδιων των πολιτών της Ε.Ε.
Είναι απαραίτητο να ληφθούν όλα τα αναγκαία νομοθετικά και άλλα μέτρα για το σεβασμό των δικαιωμάτων των αιτούντων άσυλο, με αυστηρή προσήλωση στις διατάξεις της Σύμβασης της Γενεύης.
Είναι αναγκαίο να τηρηθούν και να ενισχυθούν όλες οι διατάξεις περί προστασίας και παροχής ασύλου σε όσους ατομικά ή ομαδικά διώκονται στις χώρες τους από κρατικές, παρακρατικές ή άλλες ομάδες για ιδεολογικούς, φιλοσοφικούς, πολιτικούς, θρησκευτικούς, φυλετικούς, πολιτιστικούς ή άλλους λόγους, με την παροχή προς αυτούς εγγυήσεων και αξιοπρεπών συνθηκών υποδοχής και διαβίωσης.
Οι αιτούντες άσυλο στα κράτη μέλη της Ε.Ε πρέπει να τυγχάνουν αξιοπρεπούς και ανθρώπινης μεταχείρισης.
Πρέπει, επίσης, να λαμβάνονται σοβαρά υπόψη όλες οι παράμετροι και οι ιδιαιτερότητες της κατάστασης τους, οι κίνδυνοι που τους απειλούν σε περίπτωση επιστροφής στις χώρες τους, με τη λήψη των επιβεβλημένων μέτρων προστασίας, ακόμα και για όσους δεν πληρούν τα τυπικά κριτήρια παροχής ασύλου, τα οποία πρέπει να ορίζονται με σαφήνεια και σύμφωνα με τις αρχές του διεθνούς δικαίου και των θεμελιωδών ανθρωπίνων δικαιωμάτων.
Είναι συχνό το φαινόμενο αυθαίρετων και βίαιων απελάσεων, λόγω δυσκολίας του αιτούντος να προσφύγει στις δικαστικές αρχές για προστασία, και απαράδεκτα τα φαινόμενα ομαδικών απελάσεων προσφύγων, κατά παράβαση συμβάσεων και αρχών για τα δικαιώματα του ανθρώπου.
Θα θέλαμε να επιστήσουμε την προσοχή και να επισημάνουμε ότι η περαιτέρω διαμόρφωση ενιαίων κριτηρίων για το καθεστώς της χορήγησης ασύλου, με σταδιακή και πρακτική απομάκρυνση από αυτά που θεσπίζει η Σύμβαση της Γενεύης, και η ουσιαστική αντικατάστασή τους από ρυθμίσεις όπως αυτές που αναφέρονται στην έκθεση μπορούν να επιδράσουν αρνητικά και κατασταλτικά.
Στην κατεύθυνση αυτή, αποδοκιμάζουμε και την επονομαζόμενη "πολιτική κατανομής των βαρών" η οποία υποκρύπτει τη σαφή προσπάθεια απαλλαγής κάποιων ισχυρών κρατών της ΕΕ από το "βάρος" της υποδοχής μεγάλου αριθμού προσφύγων και τη μετακύλισή του σε άλλες χώρες.
Πιστεύουμε, τέλος, ακράδαντα ότι η καλύτερη και ουσιαστικότερη αντιμετώπιση του προβλήματος των προσφύγων είναι η επικράτηση συνθηκών ειρήνης, κοινωνικής, οικονομικής και δημοκρατικής ανάπτυξης σε όλες τις χώρες του κόσμου.
Όσο αυτά όχι μόνο δεν εξασφαλίζονται αλλά υποσκάπτονται από μεγάλα οικονομικά και στρατιωτικά συμφέροντα που καταλύουν κατά το δοκούν και προς ίδιον όφελος δομές, κοινωνίες, δικαιώματα και αξιοπρέπειες λαών, τα κύματα των ξερριζωμένων, των διωκόμενων θα διογκώνονται.
.
(FR) Εάν ο αριθμός των αιτήσεων ασύλου μειώθηκε από 660.000 το 1993 σε 227.000 το 1997, αυτό δεν συμβαίνει γιατί μειώθηκαν οι διώξεις αλλά επειδή τώρα είναι δυσκολότερο να καταθέσει κανείς αίτηση για βίζα.
Η Σύμβαση του Δουβλίνου δεν επιτρέπει την αίτηση ασύλου παρά μόνο προς το πρώτο κράτος στο οποίο εισέρχεται ο πρόσφυγας.
Ο στόχος της έκθεσης Schmitt είναι σαφής: "για να αποκατασταθεί το πραγματικό δικαίωμα ασύλου, πρέπει να διευκρινισθεί η διαδικασία αποδοχής και να καταργηθούν σοβαρά οι παραβιάσεις".
Επιπλέον, τα κράτη που βρίσκονται στην περιφέρεια του χώρου Σένγκεν θεωρούνται "ασφαλή".
Καθίστανται συνεπώς οι φρουροί του οχυρού της Ευρώπης.
Στο όνομα τίνος θεωρούνται αρκούντως ασφαλείς οι χώρες που διαπράττουν σοβαρές διακρίσεις εις βάρος των Τσιγγάνων (Ρουμανία και Σλοβακία), με αποτέλεσμα το Βέλγιο να απελαύνει εκεί μαζικά τους πληθυσμούς που θεωρεί ανεπιθύμητους.
Τέλος, η ισχύουσα έννοια του πρόσφυγα είναι κατά πολύ κατώτερη του ορισμού που διατυπώνεται στη Σύμβαση της Γενεύης του 1951: "Πρόσφυγας είναι κάθε άτομο το οποίο φοβούμενο διώξεις·, δεν μπορεί να απαιτήσει την προστασία της χώρας του.".
Στην πραγματικότητα, σήμερα πρέπει κάποιος να παρέχει ολοένα και περισσότερες αποδείξεις ότι η ζωή του απειλείται, κάτι που προφανώς είναι δύσκολο ή αδύνατο.
Προκειμένου τελικά η Ευρωπαϊκή Ένωση να εφαρμόσει το δικαίωμα του ασύλου, θα πρέπει να πάψει αυτές τις νευρωτικές εμμονές της για έλεγχο της μετανάστευσης.
Όσο περισσότερο σεβαστή γίνεται η ελεύθερη κυκλοφορία, τόσο περισσότερο η Ευρώπη θα αποδεικνύεται αντάξια εκείνων που έρχονται σε αυτήν για να βρουν καταφύγιο.
.
(FR) Οι στατιστικές που αφορούν την εκθετική αύξηση των αιτήσεων ασύλου που κατατίθενται κάθε χρόνο στην Ευρωπαϊκή Ένωση και η επικαιρότητα μας αποδεικνύουν δυστυχώς με τραγικό τρόπο τη σημασία της πολιτικής ασύλου για κάθε κράτος μέλος της Ευρωπαϊκής Ένωσης.
Επιθυμώντας την κοινοτικοποίηση της πολιτικής ασύλου και την ομοιομορφία των διαδικασιών υποδοχής των προσφύγων, τομείς που εμπίπτουν εξ ορισμού στην εθνική κυριαρχία, η Ευρώπη μάς οδηγεί στην πολιτική της των μικρών βημάτων προς έναν χώρο κοινωνικών ανισοτήτων, θετικών διακρίσεων υπέρ των ξένων και μεγάλης ανασφάλειας, σε έναν χώρο όπου κυκλοφορούν ελεύθερα και φύρδην μίγδην τα ναρκωτικά, οι λαθρομετανάστες, απατεώνες αιτούντες άσυλο που επέστρεψαν στην επικράτεια ενός κράτους μέλους για λόγους αυστηρά οικονομικούς, η τρομοκρατία ή ακόμη το έγκλημα.
Για όλα τα σοβαρά θέματα που άπτονται της άσκησης της δικαιοσύνης, της διαχείρισης των μεταναστευτικών ροών στα εδάφη της, των πολιτικών ελευθεριών και της δημόσιας τάξης, η δράση της Ένωσης δεν μπορεί και δεν πρέπει να είναι παρά μόνο επικουρική και να αφορά μόνο τα φαινόμενα της εγκληματικότητας ή της διατάραξης της δημόσιας τάξης που έχουν πραγματικά διακρατικό χαρακτήρα.
Τέλος, η έκθεση αυτή, όπως και πολλές άλλες σχετικά με τη διαχείριση της μετανάστευσης, είναι ουτοπική και εξαιρετικά δημαγωγική.
Γιατί, στην πραγματικότητα, θέλοντας να ευνοήσει συστηματικά και με οποιοδήποτε κόστος τους ξένους υπηκόους έναντι των ντόπιων με πολλαπλές και με ποικίλες ενισχύσεις όσον αφορά κυρίως το βάρος της αποδείξεως, τη στέγαση, την επανένωση των οικογενειών ή ακόμη τις οικονομικές, ιατρικές ή σχολικές ενισχύσεις, η αντίδραση που θα προκαλέσει εκ μέρους των πληθυσμών υποδοχής θα είναι η απόρριψη.
Για αυτό τον λόγο οι βουλευτές του Εθνικού Μετώπου και εγώ ο ίδιος θα καταψηφίσουμε αυτή την έκθεση, η οποία θέτει σε κίνδυνο τα δικαιώματα των ανθρώπων, την ασφάλειά τους και τη δημοκρατία.
Η δημιουργία μιας ποινικής έννομης τάξης δεν μπορεί να γίνει στο άψε σβήσε.
Η κοινοτικοποίηση των διαδικασιών ασύλου, της δικαιοσύνης και της εσωτερικής έννομης τάξης των κρατών μελών δεν μπορεί να πραγματοποιηθεί χωρίς προηγούμενη διαβούλευση όλων των εμπλεκομένων λαών.
Στοιχηματίζουμε ότι εάν μια τέτοια διαβούλευση είχε πραγματοποιηθεί, οι ευρωκράτες μας, οπαδοί μιας υπέρ-Ευρώπης, συγκεντρωτικής και ομόσπονδης, θα έπρεπε να επανεξετάσουν τα σχέδιά τους προς την κατεύθυνση ενός μεγαλύτερου σεβασμού της δημοκρατίας στο πλαίσιο της ευρωπαϊκής οικοδόμησης.
.
(FR) Σε όλους τους πολιτισμούς, το άσυλο αποτελεί απτό παράδειγμα φιλανθρωπίας προς εκείνους που, για διάφορους λόγους, βρίσκονται σε απόγνωση και κανείς δεν θέτει υπό αμφισβήτηση την ορθότητα της ενίσχυσης που δίδεται με αυτό τον τρόπο στα θύματα.
Η ανάγνωση της έκθεσης του κ. Schmitt με ωθεί να πιστέψω ότι δεν μιλάμε καθόλου για το ίδιο πράγμα.
Η Επιτροπή Ελευθεριών και Δικαιωμάτων των Πολιτών φαίνεται πως πιστεύει ότι οι διαφορές των νομοθεσιών μεταξύ των κρατών μελών στην πραγματικότητα κρύβουν ανύπαρκτα ή ελάχιστα εφαρμοζόμενα δικαιώματα ασύλου, σαν να ζούμε σε απολυταρχικά καθεστώτα και τα κράτη μας να μην αποτελούν, εδώ και αιώνες, υποδείγματα υποδοχής.
Η ίδια αυτή επιτροπή ανακαλύπτει τους νόμους της δημοκρατίας, εφόσον θεωρεί ότι οι διαφορές μιας χώρας από την άλλη σχετίζονται περισσότερο με το πολιτικό σκηνικό παρά με το περιεχόμενο των αιτήσεων.
Είναι προφανές ότι, για μια Ευρωπαϊκή Ένωση, η οποία είναι φύσει και θέσει αποκομμένη από την καθημερινή πραγματικότητα, η πολιτική βούληση που εκφράζουν οι πολίτες κατά τις εκλογές δεν παρουσιάζει παρά μόνο ελάχιστο ενδιαφέρον, εκτός και εάν συνάδει με το κοινοτικό δόγμα.
Το Κοινοβούλιο αυτό δεν θέλει να βελτιώσει την κατάσταση των αιτούντων άσυλο.
Όσον αφορά αυτό τον τομέα όπως και κάθε άλλο, η πολιτική βούληση αυτού του Σώματος είναι να διευρύνει το πεδίο των κοινοτικών αρμοδιοτήτων εις βάρος των εθνικών αρμοδιοτήτων, δεδομένου ότι τα κράτη, σύμφωνα με το Σώμα, είναι ανάξια να έχουν αυτές τις αρμοδιότητες.
Εάν ο γερμανικός λαός και η κυβέρνησή του θέλουν να είναι οι πλέον φιλόξενοι στην Ευρωπαϊκή Ένωση, ας τους συγχαρούμε.
Το γεγονός ότι οι άλλες χώρες δεν επιτυγχάνουν αυτό το επίπεδο γιατί, συχνά, δεν το επιθυμούν δεν έχει να κάνει με την Επιτροπή και το Ευρωπαϊκό Κοινοβούλιο.
Ακόμη και η σοσιαλιστική κυβέρνηση της Γαλλίας "ευνοεί" - παραθέτω ακριβώς - "μια ήπια προσέγγιση, η οποία να επιτρέπει τον σεβασμό των εθνικών ιδιαιτεροτήτων των διαδικασιών ασύλου".
Τι να πει λοιπόν κανείς για την επαναλαμβανόμενη πρόταση για κατανομή των δαπανών;
Είτε τα κράτη μέλη έχουν τη δική τους πολιτική, την οποία εφαρμόζουν και συνεπώς χρηματοδοτούν, είτε η Ένωση κοινοτικοποιεί αυτό τον τομέα και ενσωματώνει τις δαπάνες του στον προϋπολογισμό της.
Εάν μια οποιαδήποτε χώρα εκτιμά ότι η πολιτική της τής κοστίζει ακριβά, ας την αλλάξει.
Εμείς δεν επιθυμούμε ούτε μια κοινοτική πολιτική στα χέρια της Επιτροπής ούτε την πολιτική μιας άλλης κυβέρνησης: εμείς θέλουμε ο λαός μας και οι αιρετοί του εκπρόσωποι να παραμείνουν κύριοι των αποφάσεών τους και του πεπρωμένου τους.
Ο σεβασμός των ανθρωπίνων δικαιωμάτων θα πρέπει να υποστηριχθεί σε διεθνές επίπεδο.
Αν παραβιάζονται τα δικαιώματα των ανθρώπων είναι υποχρέωση του υπόλοιπου κόσμου να προσφέρει άσυλο σε αυτούς οι οποίοι ζητούν προστασία προσπαθώντας να αποφύγουν τις διώξεις.
Οι χώρες του κόσμου έχουν μια κοινή ευθύνη να προσφέρουν σε όλους τους πρόσφυγες μία αξιοπρεπή υποδοχή.
Καμία χώρα δεν μπορεί να αποποιηθεί την ευθύνη της όταν πρόσφυγες ζητούν την προστασία της.
Το δεδικασμένο για την έγκριση της χορήγησης ασύλου διαφέρει στις χώρες της ΕΕ, όμως, σε γενικές γραμμές, τα τελευταία χρόνια η πολιτική για τους πρόσφυγες έχει γίνει περισσότερο αυστηρή σε ολόκληρη την Ευρώπη.
Για να μπορούν οι χώρες να ασκούν μια γενναιόδωρη πολιτική για τους πρόσφυγες πρακτικά, είναι αναγκαίος ένας συντονισμός της ευθύνης των κρατών μελών.
Γι' αυτόν τον λόγο, χαιρετίζουμε το έγγραφο εργασίας της Επιτροπής και την έκθεση του κ. Ingo Schmitt για τη διαμόρφωση μίας ενιαίας πολιτικής στα θέματα ασύλου και προσφύγων, όμως υπογραμμίζουμε ότι δεν πρέπει να είναι οι λιγότερο γενναιόδωρες χώρες αυτές οι οποίες θα καθορίσουν τα πρότυπα.
Επιθυμούμε μία ευρωπαϊκή πολιτική για τους πρόσφυγες, η οποία θα κατανέμει με καλύτερο τρόπο τα βάρη μεταξύ των ευρωπαϊκών χωρών, υπό την προϋπόθεση ότι τόσο η ευρωπαϊκή όσο και η σουηδική πολιτική για τους πρόσφυγες θα είναι στο μέλλον περισσότερο ανθρώπινη από ότι είναι σήμερα.
Επίσης, δεν πρέπει να ξεχνάμε ότι οι πρόσφυγες και οι μετανάστες έχουν θετική επίδραση στα κράτη μέλη.
Συχνά, έχουν εμπειρίες και γνώσεις τις οποίες μεταγγίζουν στην κοινωνία.
Εξάλλου, η μετανάστευση είναι ιδιαίτερα σημαντική τώρα δεδομένης της έλλειψης εργατικής δύναμης, η οποία αρχίζει να γίνεται ολοένα και περισσότερο αισθητή στα κράτη μέλη.
Αναφορικά με την έκθεση του κ. Ingo Schmitt θέλουμε να υπογραμμίσουμε ότι οι αιτήσεις χορήγησης ασύλου θα πρέπει πάντοτε να εξετάζονται ατομικά σύμφωνα με τις προϋποθέσεις του κάθε ατόμου, καθώς επίσης ότι αυτό θα πρέπει να αποτελεί την τυπική διαδικασία σε περιπτώσεις όπου επικρατεί η λεγόμενη κατάσταση μαζικής φυγής προσφύγων.
Πέραν αυτού, είναι σημαντικό να έχουν, ουσιαστικά, οι πρόσφυγες δικαίωμα στις ίδιες κοινωνικές παροχές όπως άλλα άτομα τα οποία είναι εγκατεστημένα στη χώρα εκείνη η οποία εξετάζει την αίτηση χορήγησης ασύλου.
Αυτή η βασική αρχή έχει καθοριστεί στη Συνθήκη της Γενεύης και πρέπει να ικανοποιείται και να τηρείται.
Περαιτέρω, θεωρούμε ότι είναι σημαντικό να αναθεωρηθεί και διευρυνθεί ο μέχρι τώρα ισχύον ορισμός του πρόσφυγα και του ασύλου της Συνθήκης της Γενεύης ώστε να συμπεριλάβει ανθρώπους οι οποίοι ζητούν άσυλο εξαιτίας του φύλου και της σεξουαλικής προτίμησής τους.
Η Ομοσπονδιακή Δημοκρατία της Γερμανίας αφαίρεσε το 1993 από το Σύνταγμά της το δικαίωμα σε πολιτικό άσυλο.
Τα σύνορά της έκλεισαν ερμητικά απέναντι στους μετανάστες που αναζητούν άσυλο.
Η Ομοσπονδιακή Δημοκρατία της Γερμανίας δεν χορηγεί πλέον σχεδόν σε κανέναν πολιτικό άσυλο.
Οι πρόσφυγες απομονώνονται κοινωνικά και νομικά ή ωθούνται στην "παρανομία".
Η έκθεση Schmitt έχει ως στόχο της να επεκτείνει σε όλη της ευρωπαϊκή επικράτεια αυτό το αντίθετο προς την ανθρώπινη αξιοπρέπεια σύστημα.
Ειδικά το σύστημα αυτό πρόκειται να γίνει η βάση για "κοινά πρότυπα σχετικά με τις διαδικασίες εξέτασης ασύλου".
Τα προβλήματα της εν λόγω νομοθεσίας δεν αναφέρονται στην έκθεση Schmitt.
Δεν αναφέρεται ούτε λέξη για την απάνθρωπη πρακτική της απέλασης, ούτε ασκείται κριτική στις κοινωνικές διακρίσεις εις βάρος των προσφύγων - που στη Γερμανία γίνονται μέσω του νόμου για τις παροχές στους αιτούντες άσυλο.
Η έκθεση του κ. Schmitt αποσιωπά ότι γίνονται διακρίσεις εις βάρος των προσφύγων στην αγορά εργασίας.
Στην Γερμανία τους απαγορεύεται κατηγορηματικά να εργάζονται.
Ο εισηγητής δεν αναφέρει ούτε καν τις καθημερινές παραβιάσεις των δικαιωμάτων των αιτούντων άσυλο ως προς τα προσωπικά τους στοιχεία και τις παραβιάσεις της προστασίας προσωπικών δεδομένων.
Μέσω του "Eurodac" και του συστήματος πληροφόρησης του Σένγκεν οι πρόσφυγες έγιναν εκείνη η ομάδα προσώπων που έχει καταγραφεί με τις μεγαλύτερες λεπτομέρειες.
Είναι οι πρώτοι "γυάλινοι άνθρωποι".
Η έκθεση του κ. Schmitt δεν περιέχει προτάσεις για την επίλυση όλων αυτών των προβλημάτων.
Αντί αυτού ο εισηγητής επικρίνει τη μη νομότυπη διεκδίκηση του δικαιώματος ασύλου στην Ευρώπη.
Μετά από την τροποποίηση της νομοθεσίας περί χορήγησης ασύλου, μερικοί από τους πρόσφυγες δεν έχουν από νομική άποψη το δικαίωμα να ζητήσουν άσυλο - αυτό που παραμένει απόλυτα νόμιμο είναι να θέλει κανείς να ζει σε έναν τόπο διαφορετικό από τη γενέτειρά του.
Αποτελεί κατεπείγον καθήκον του Κοινοβουλίου να διαμορφώσει και να δημιουργήσει τις καλύτερες δυνατές συνθήκες για το ζήτημα αυτό.
Αντί αυτού η έκθεση συμβάλλει ώστε οι αιτούντες άσυλο να διασύρονται και να ενοχοποιούνται.
Όσον αφορά την υποδοχή των αιτούντων άσυλο η έκθεση Schmitt απαιτεί μια κατανομή των βαρών εντός της ΕΕ.
Με αυτόν τον τρόπο οι αιτούντες άσυλο εξευτελίζονται ως "βάρη".
Με αφετηρία τέτοιου είδους βασικές παραδοχές δεν είναι δυνατόν να καταρτιστεί μια πολιτική ασύλου και προσφύγων που να σέβεται την ανθρώπινη αξιοπρέπεια και να ανταποκρίνεται στις ανάγκες των αιτούντων άσυλο.
Επιπλέον, στην έκθεση Schmitt επικροτούνται συμφωνίες για την εκ νέου αποδοχή των αιτούντων άσυλο.
Πρόκειται για ένα μέσο της πολιτικής απομόνωσης με το οποίο δεν έχει καμία σχέση η ανθρωπιστική πολιτική για τους πρόσφυγες.
Οι εν λόγω συμφωνίες οδηγούν να απελαύνονται στη χώρα προέλευσής τους άνθρωποι που ζητούν προστασία από αυτήν.
Οι εν λόγω συμφωνίες διευκολύνουν την άρνηση χορήγησης ασύλου από τα κράτη μέλη της ΕΕ.
Η έκθεση Schmitt επικροτεί και τις ρυθμίσεις σχετικά με "τρίτες χώρες" και "ασφαλείς χώρες προέλευσης".
Στις εν λόγω ρυθμίσεις οφείλεται ότι δεν χορηγείται άσυλο στη Γερμανία σε πολιτικά διωκόμενα άτομα και συγκεκριμένα όταν εισέρχονται στη Γερμανία μέσω μιας "ασφαλούς τρίτης χώρας" ή όταν προέρχονται από "ασφαλείς χώρες προέλευσης".
Επειδή τα μέσα αυτά παρεμποδίζουν τις έντιμες και δίκαιες διαδικασίες χορήγησης ασύλου, πρέπει να απορριφθούν και να καταργηθούν το συντομότερο δυνατόν.
Το Ευρωπαϊκό Κοινοβούλιο πρέπει να υποβάλει προτάσεις για την αντιμετώπιση των αναγκών των προσφύγων και αιτούντων άσυλο στην επικράτεια της Ένωσης.
Πρέπει να ασκήσει πίεση ώστε να σταματήσει η πολιτική της απομόνωσης, της κατάργησης του δικαιώματος ασύλου και της αμφισβήτησης της Σύμβασης της Γενεύης για τους πρόσφυγες. αΌλοι οι άνθρωποι που αναζητούν καταφύγιο στην ΕΕ πρέπει να έχουν πρόσβαση σε έντιμες και δίκαιες διαδικασίες χορήγησης ασύλου.
Η έκθεση Schmitt δείχνει δυστυχώς προς την αντίθετη κατεύθυνση.
Ενισχύει την απομόνωση της Ευρώπης από τα έξω και υποστηρίζει τον περαιτέρω περιορισμό της διαρκούς προστασίας των προσφύγων και των αιτούντων άσυλο.
Απορρίπτω την ιδέα της δημιουργίας ενός οχυρού που λέγεται Ευρώπη και κατά συνέπεια και το ψήφισμα για "κοινά πρότυπα σχετικά με τις διαδικασίες εξέτασης ασύλου".
.
(FR) Θα πρέπει να θυμηθούμε ότι ορισμένοι σε αυτό το Κοινοβούλιο, μπόρεσαν να γνωρίσουν αιτούντες άσυλο στους κόλπους της ίδιας της οικογένειάς τους.
Έχουν περάσει μόνο εξήντα χρόνια από τότε που Ιταλοί, Ισπανοί, Γερμανοί, Αυστριακοί και άλλοι, διωκόμενοι από τις φασιστικές ή ναζιστικές κυβερνήσεις τους, μπόρεσαν να επωφεληθούν του δικαιώματος του ασύλου.
Αυτή ήταν η δόξα μας, η περηφάνια μας, η υποχρέωσή μας.
Στη Γαλλία, ο πιο διάσημος αιτών άσυλο ήταν ο στρατηγός de Gaulle, ο οποίος κατάφερε να επωφεληθεί του δικαιώματος ασύλου στην Αγγλία προκειμένου να προετοιμάσει την αντίσταση.
Το βασικό μέλημα αυτής της έκθεσης είναι ότι θέλει να ενοποιήσει τις νομοθεσίες των κρατών μελών, όσον αφορά τη διαδικασία του ασύλου.
Η εναρμόνιση των νομοθεσιών και των διαδικασιών θα έπρεπε να προηγείται της εφαρμογής της Σύμβασης του Δουβλίνου και του συστήματος Eurodac.
Θα ήταν άνισο να επιτρέψουμε μόνο μία αίτηση ασύλου για τις χώρες της Ένωσης, δεδομένου ότι δεν έχει τις ίδιες ευκαιρίες για να γίνει αποδεκτή ανάλογα με το κράτος στο οποίο υποβλήθηκε.
Η έκθεση ορίζει κατά την γνώμη μου εξαιρετικά ελάχιστους κανόνες.
Υπάρχουν ελλείψεις και ορισμένα σημεία παραμένουν ασαφή.
Στην πραγματικότητα, οι διώξεις δεν είναι μόνο πολιτικής φύσης ή εκ μέρους των κρατών.
Έτσι οι γυναίκες από το Αφγανιστάν που διώκονται και λιθοβολούνται επειδή δεν φορούν τσαντόρ θα έπρεπε ανεπιφύλακτα να επωφελούνται από το δικαίωμα ασύλου.
Ομοίως, ένας αλγερινός δημοσιογράφος που δέχεται απειλές για τη ζωή του από κάποιους φονταμενταλιστές θα έπρεπε να μπορεί να επωφελείται από το δικαίωμα ασύλου.
Ορισμένα κράτη που διώκουν τους αντιπολιτευόμενους θεωρούνται μεγάλες δημοκρατίες.
Έτσι, μια αίτηση προερχόμενη από την Τσετσενία δεν θα εξεταστεί.
Για να εκχωρηθεί το δικαίωμα ασύλου, τα κράτη απαιτούν αποδείξεις των διώξεων.
Αυτές όμως συχνά είναι δύσκολο να δοθούν, εξαιτίας των ίδιων των διώξεων.
Η έκθεση παραμένει ασαφής ως προς αυτό το θέμα.
Τέλος, η διαδικασία θα έπρεπε να λαμβάνει υπόψη τους οικογενειακούς δεσμούς, τη γλώσσα, τις πολιτισμικές συγγένειες και το αποικιακό παρελθόν της χώρας από την οποία προέρχεται ο αιτών.
Αυτό θα μπορούσε να τον βοηθήσει να αντέξει καλύτερα την εξορία.
Εάν υπάρχουν υπεξαιρέσεις, καταχρήσεις, αυτό συμβαίνει λόγω της έλλειψης συνεπών κανόνων.
Θα ήταν απαράδεκτο να δείξουμε δυσπιστία και να περιορίσουμε αυτή την ωραία κατάκτηση της ιστορίας της ανθρωπότητας, η οποία παραμένει η μόνη σανίδα σωτηρίας για εκείνους που ανά τον κόσμο μάχονται για την ελευθερία.
Απείχα από την ψηφοφορία επί της τροπολογίας 14.
Η τροπολογία αυτή έχει σαν στόχο να "απαιτήσει ώστε σε κάθε εφαρμογή του συστήματος Eurodac, να δοθεί ιδιαίτερη έμφαση στην προστασία των δεδομένων, προκειμένου οι αιτούντες άσυλο να προστατεύονται από μια ενδεχόμενη καταχρηστική χρήση των συγκεντρωθεισών πληροφοριών".
Βέβαια, αυτή η τροπολογία αποσκοπεί στην προστασία των δεδομένων σχετικά με τις πληροφορίες που έχουν συγκεντρωθεί.
Ωστόσο, είμαι αντίθετος με την ίδια την ιδέα της συστηματικής συλλογής πληροφοριών όπως προβλέπει ο κανονισμός Eurodac, όπως επίσης είμαι αντίθετος με την ίδια την ιδέα των ταχέων διαδικασιών που μπορούν να προκαλέσουν πολλές καταχρήσεις.
Έκθεση Sφrensen (Α5-126/2000)
Fatuzzo (PPE/DE).
(ΙΤ) Κύριε Πρόεδρε, επικροτώ την απόφαση της Επιτροπής να υιοθετήσει κανόνες σχετικούς με την αποζημίωση των θυμάτων αξιόποινων πράξεων στην Ευρωπαϊκή Ένωση.
Ως αντιπρόσωπος του Κόμματος των συνταξιούχων, σταλμένος εδώ από εκείνους, τονίζω ότι η πλειοψηφία όσων πέφτουν θύματα εγκληματικών πράξεων είναι ηλικιωμένοι.
Οι ηλικιωμένοι, στην Ευρώπη, δεν μπορούν πλέον να βγουν από το σπίτι τους, όχι μόνο το βράδυ αλλά πλέον και κατά τη διάρκεια της ημέρας σε ορισμένες συνοικίες.
Γι' αυτό το λόγο είμαι ικανοποιημένος από αυτήν την πρωτοβουλία της Ευρωπαϊκής Ένωσης.
Επιπλέον, θεωρώ σημαντικό να υπογραμμίσω ότι το Κράτος θα πρέπει να αποζημιώνει τα θύματα στη θέση των υπευθύνων και, ύστερα, το ίδιο το Κράτος να ζητάει την αποκατάσταση των ζημιών από αυτούς που διέπραξαν αυτές τις εγκληματικές ενέργειες.
Οι Συντηρητικοί του Ηνωμένου Βασιλείου θεωρούσαν ανέκαθεν ότι, στο πλαίσιο του συστήματος του ποινικού δικαίου, πρέπει να δοθεί μεγαλύτερη έμφαση σε ό,τι αφορά την υποστήριξη των αναγκών των θυμάτων αξιόποινων πράξεων.
Επικροτούμε συνεπώς τις απόψεις εκείνες στην έκθεση Sφrensen, οι οποίες υποστηρίζουν την άποψή μας.
Ωστόσο, επειδή η έκθεση προτείνει επίσης αλλαγές στις δομές του συστήματος ψηφοφορίας στα ευρωπαϊκά θεσμικά όργανα και έχει σοβαρές επιπτώσεις στους πόρους, δεν μπορούμε να της παράσχουμε τη συνολική υποστήριξή μας.
.
(FR) Συγχαρητήρια!
Για μια ακόμη φορά, η Ευρώπη επιδεικνύει ένα υψηλό αίσθημα υπευθυνότητας δείχνοντας ενδιαφέρον για τα θύματα της εγκληματικότητας.
Όπως υπογραμμίζεται στην έκθεση, τα θύματα αυξάνονται συνεχώς.
Η λύση;
Για το Ευρωπαϊκό Κοινοβούλιο, είναι η υλική, νομική, ιατρική, ψυχολογική και κοινωνική βοήθεια για τα θύματα της εγκληματικότητας.
Για εμάς, τους βουλευτές του Εθνικού Μετώπου, τα πράγματα δεν είναι έτσι.
Δεν αντιμετωπίζουμε ένα πρόβλημα εκ του αποτελέσματος του αλλά βάσει των αιτίων που το προκάλεσαν.
Το να ενεργούμε εκ του αποτελέσματος σε αυτό τον τομέα είναι ένα αναποτελεσματικό μέτρο και δίνει μόνο τη δυνατότητα στους ευρωπαίους κυβερνώντες να καθησυχάσουν τη συνείδησή τους.
Αντιθέτως, θα πρέπει να δράσουμε επί των ίδιων των αιτιών της εγκληματικότητας στην Ευρώπη.
Γιατί τότε, και μόνο τότε, θα μειωθεί ο αριθμός των θυμάτων και θα μπορέσουμε να ασκήσουμε πλήρως την υποχρέωσή μας να τους παρέχουμε βοήθεια.
Αρκεί, ωστόσο, να κάνουμε μια απλή διαπίστωση: σε όλη την Ευρώπη, η εγκληματικότητα αυξάνεται.
Η ανασφάλεια κυριαρχεί στις πόλεις και την επαρχία, η διεθνής τρομοκρατία, η παιδεραστία, ο σεξουαλικός τουρισμός, η εξώθηση στην πορνεία και το εμπόριο των γυναικών, το ξέπλυμα χρήματος, η διακίνηση ναρκωτικών, η λαθρομετανάστευση και το διασυνοριακό οργανωμένο έγκλημα σημειώνουν συνεχή εξάπλωση.
Στο όνομα της ιερής και απαραβίαστης αρχής της ελεύθερης κυκλοφορίας των ατόμων, πρόκειται για τα ίδια αυτά άτομα στα οποία διοχετεύουμε τα ναρκωτικά, που τραυματίζουμε ή δολοφονούμε.
Η ελεύθερη κυκλοφορία για κάθετι, για τα άτομα μέσα στον απραγματοποίητο χώρο σας της ελευθερίας, της δικαιοσύνης και της ασφάλειας, δεν είναι ούτε κάτι το αναγκαίο, ούτε κάτι το μοιραίο.
Απεναντίας, ο μόνος τρόπος για να διατηρηθεί και να εξασφαλιστεί η ασφάλεια των ευρωπαίων πολιτών είναι με την αποκατάσταση των συνόρων μας και με την άρνησή μας να παραχωρήσουμε στους ενοίκους των αλαβάστρινων πύργων του Στρασβούργου και των Βρυξελλών οποιαδήποτε αρμοδιότητα που να αφορά την αστυνομία, τη δικαιοσύνη καθώς και την είσοδο και την παραμονή των ξένων.
Επομένως, ξυπνήστε και αναλάβετε τις ευθύνες σας!
Τα κλάματα και ο απολογισμός των θυμάτων της εγκληματικότητας στην Ευρώπη δεν θα τα σώσει ούτε θα τα αναστήσει: αυτό που χρειάζεται είναι να φροντίσουμε ώστε το άτομο να μη γίνεται θύμα και, για αυτό τον σκοπό, πρέπει να έχουμε τα μέσα για να διασφαλίσουμε την ασφάλειά του, πράγμα που δεν είσαστε σε θέση να κάνετε.
Μάθετε πρώτα να αναλαμβάνετε τις ευθύνες σας, μάθετε να κυβερνάτε.
Έκθεση Turco (A5-0138/2000)
Fatuzzo (PPE-DE).
(ΙΤ) Κύριε Πρόεδρε, ψήφισα υπέρ της έκθεσης της κ. Turco, αν και θα ήθελα να ψηφίσω κατά, επειδή πρόκειται για ένα απολογισμό και, προπαντός, μια πολύ βαριά έκθεση σχετικά με τη δραστηριότητα της ανακατανομής και της αξιοποίησης των πόρων των Διαρθρωτικών Ταμείων του 1998.
Εγώ προσωπικά, είμαι πεπεισμένος ότι η Ευρωπαϊκή Ένωση πρέπει να αλλάξει ριζικά τον τρόπο με τον οποίο κατανέμει τη βοήθεια σε εκείνους που έχουν ανάγκη την υποστήριξή της.
Το σύστημα των προγραμμάτων, το σύστημα των πλεγμάτων, το σύστημα που, εδώ και είκοσι χρόνια, χρησιμοποιείται προκειμένου να καλυφθεί το λήμμα "έξοδα" του προϋπολογισμού της Ευρωπαϊκής Ένωσης χρειάζεται, κατά τη γνώμη μου, ριζική αναμόρφωση.
Σημειώνονται πολλές σπατάλες και δεν επιτυγχάνονται οι επιδιωκόμενοι στόχοι.
Πιστεύω ότι ήρθε η ώρα να αλλάξει το σύστημα των δαπανών της Ευρωπαϊκής Ένωσης.
- (ΙΤ) Η Ομάδα Ένωση για την Ευρώπη των Εθνών συμφωνεί με το περιεχόμενο της έκθεσης που συντάχθηκε από τον αξιότιμο κύριο Turco.
Είναι σημαντικό, συν τοις άλλοις, να σταθούμε σε ορισμένες όψεις της έκθεσης επειδή, αν και αφορούν, όχι τόσο μια εκ των υστέρων ανάλυση όσο την παρελθούσα περίοδο προγραμματισμού, διατηρούν, εν τούτοις, αναλλοίωτη τη σημασία τους στη σημερινή περίοδο.
Ωστόσο, ευχόμαστε ότι θα υπάρξει ένας μεγαλύτερος και αποδοτικός συντονισμός ανάμεσα στις δράσεις των Διαρθρωτικών Ταμείων, με ιδιαίτερη προσοχή στο ΕΚΤ· όπως επίσης πρέπει να απαιτήσουμε μια μεγαλύτερη ανταπόκριση όχι μόνο στα προεπιλεγμένα οριζόντια ετήσια θέματα - παραδείγματος χάριν τις ΜΜΕ - αλλά και σε πρωτοποριακές δραστηριότητες.
Επιπλέον, καθώς η απασχόληση είναι μια από τις τρεις κατευθυντήριες γραμμές της νέας περιόδου προγραμματισμού, θα έπρεπε να αποτελέσει, τόσο σε ποσοτικούς όσο και σε ποιοτικούς όρους, το αντικείμενο ενός πληροφοριακού εγγράφου προς το Κοινοβούλιο, στα πλαίσια των εκθέσεων της Επιτροπής σχετικά με την αξιοποίηση των εν λόγω πόρων: ένα πληροφοριακό έγγραφο που θα είναι κι απολογιστικό και δεν θα αφορά μόνο την πρόβλεψη.
Μια άλλη πτυχή του θέματος αφορά μια κατευθυντήρια γραμμή στα πλαίσια της τωρινής περιόδου: την περιφερειακή και τοπική ανάπτυξη και τις προβληματικές που συνδέονται μαζί τους.
Αυτή είναι μια κατεύθυνση που στο πρόσφατο παρελθόν γνώρισε και την πραγματοποίηση σημαντικών πρωτοποριακών ενεργειών για την αξιοποίησή της, που βασίζονταν στην τοπική πρωτοβουλία σε ένα πλαίσιο εταιρικής σχέσης.
Είναι, λοιπόν, σημαντικό το να μαθαίνουμε όχι μόνο την αποτελεσματικότητα στην πραγματοποίηση αυτών των κατευθύνσεων, αλλά και τις αιτίες που εμποδίζουν την πραγματοποίησή τους, ξεκινώντας πάντα από την προϋπόθεση ότι ο γενικότερος κοινοτικός στόχος είναι εκείνος της απασχόλησης.
Συν τοις άλλοις, σχετικά και με αυτόν τον τελευταίο στόχο θα είναι σημαντικό να εξακριβώσουμε τη συνέπεια αυτών των στόχων και κατευθύνσεων με εκείνων που τίθενται σε εφαρμογή από τα κράτη μέλη, ξεκινώντας από τα ετήσια εθνικά σχέδια για την απασχόληση.
Τελευταίο ζήτημα είναι, ασφαλώς, η διαπίστωση των κρουσμάτων απάτης.
Η Επιτροπή μάς πληροφορεί σχετικά στην έκθεσή της, αναφερόμενη, εν τούτοις, στο θέμα κατά τρόπο γενικό χωρίς να αναδεικνύει, πέρα από η γενική διάσταση, το ποιοτικό, αν μπορούμε να το ονομάσουμε έτσι, στοιχείο αυτών των κρουσμάτων απάτης, ούτε τα εργαλεία που επιστρατεύονται και που πρέπει να επιστρατευθούν για την καταπολέμησή τους.
Αυτή η τελευταία πτυχή του προβλήματος είναι, πράγματι, ένα σημείο πολιτικής ταυτότητας και θέλησης καθολικού ενδιαφέροντος.
Napoletano (PSE).
(ΙΤ) Κύριε Πρόεδρε, ζήτησα το λόγο επί προσωπικού, επειδή υπήρξα ένα από τα άτομα που σήμερα ανακίνησαν το ζήτημα της διαδήλωσης των νέων στο προαύλιο μας, κατά την έναρξη της απογευματινής συνεδρίασης.
Επειδή τα όσα είπε ο αξιότιμος κύριος Speroni τείνουν να πλήξουν την αξιοπιστία των ατόμων που έθεσαν το ζήτημα και εφόσον εγώ δεν χρησιμοποιώ άλλες μεθόδους πέρα από το έρθω και να μιλήσω εδώ, δεν θα ήθελα να μειωθεί τώρα η σοβαρότητα του συμβάντος που κατήγγειλα ή, ούτε λίγο ούτε πολύ, να εμφανιστεί ότι οι καταδιωκόμενοι ήταν οι νεαροί που διαδήλωσαν κατ' αυτό τον τρόπο.
Εγώ δεν τολμώ να επαναλάβω εδώ, κύριε Αντιπρόεδρε, τα λόγια που φώναξαν εκείνοι οι νέοι, επειδή δεν θεωρώ αντάξιο του Κοινοβουλίου να το κάνω.
Εν τούτοις, είμαι διατεθειμένη να δώσω μαρτυρία οποιαδήποτε στιγμή για όσα ειπώθηκαν - και ήταν πολύ σοβαρά πράγματα - εναντίον του Προέδρου της Επιτροπής, της Δημοκρατίας της χώρας μας - της Ιταλίας - της 25ης Απριλίου, που είναι η ημερομηνία της απελευθέρωσης της χώρας μας από το ναζισμό.
Πιστεύω ότι η Πρόεδρος του Κοινοβουλίου πρέπει να ξεκινήσει μια έρευνα για όλα αυτά.
Αλλωστε εγώ, που είμαι ένα πολιτισμένο άτομο, ούτε καν έσκυψα στο παράθυρο· ήρθα στο Σώμα και κατήγγειλα το συμβάν.
Σκέφτομαι, λοιπόν, ότι πρέπει να προχωρήσουμε μέχρι τέλους.
Απ' όσα μας είπε ο συνάδελφος κύριος Speroni καταλαβαίνω ότι εκείνος προσκάλεσε την ομάδα και ότι, προφανώς, και ο ίδιος υποστηρίζει και συμμερίζεται αυτές τις αξίες, οι οποίες όμως πρέπει να στιγματισθούν.
Εν πάση περιπτώσει, δεν θα ήθελα να μειωθεί η σοβαρότητα της καταγγελίας μου, επειδή εμμένω στο να καταγγέλλω αυτό το επεισόδιο που θεωρώ σοβαρό για το Κοινοβούλιό μας.
Κύριε Πρόεδρε, παρεμβαίνω και εγώ επί προσωπικού, προκειμένου να αποσαφηνίσω τα πραγματικά γεγονότα.
Καταρχάς, δεν ήμουν εγώ εκείνος που προσκάλεσε την ομάδα· έχω ήδη δηλώσει και στον τύπο, ότι δεν συμμερίζομαι όλα εκείνα που είπε η ομάδα, αλλά θεωρώ, όπως είπε και ο Βολταίρος, ότι ο οποιοσδήποτε πρέπει να μπορεί να διαδηλώνει τις ιδέες του, ειδικά σε ένα μέρος όπου εκπροσωπείται η λαϊκή κυριαρχία.
Μπορώ να κατανοήσω ότι ορισμένοι τόνοι ενοχλούν, αλλά όταν κάποιος βλέπει να ρίχνουν πάνω του νερό μπορεί και να αντιδράσει, έστω και με κάποια λέξη που δεν είναι διπλωματική.
Επαναλαμβάνω ότι έχουμε ένα φιλμ στο οποίο φαίνεται καθαρά ότι οι βρισιές που απευθύνονται σ' εκείνον που πέταξε το νερό ειπώθηκαν αφού ρίχθηκε το νερό.
Επιπλέον, σκέφτομαι ότι όλοι έχουμε παρευρεθεί σε διαδηλώσεις, συμπεριλαμβανομένων εκείνων των συντρόφων της συνάδελφου που μίλησε πριν από μένα.
Όταν, παραδείγματος χάριν, οι σύντροφοί του διαδήλωναν μπροστά από τη Fiat, ενάντια στο αφεντικό της Fiat, τα λόγια τους δεν ήταν τρυφερά, αλλά ποτέ κανείς δεν τόλμησε να πει ότι στις διαδηλώσεις πρέπει να χρησιμοποιούνται λόγια που χρησιμοποιούνται στις συζητήσεις δεκαοκτάχρονων κοριτσιών.
Συνεπώς, εγώ διεκδικώ το δικαίωμα της ελεύθερης έκφρασης της γνώμης μας, ακόμα και προσβάλλοντας κάποιον άλλο.
Ενδεχομένως, αυτός ο κάποιος, εάν το θέλει, μπορεί να προβεί στις ενέργειες που επιθυμεί στο κατάλληλο βήμα.
Αλλά η ελευθερία της έκφρασης πρέπει να προστατεύεται!
Σας επισημαίνω ότι το γραφείο της Προέδρου, είναι ενήμερο για αυτά τα συμβάντα και θα λάβει όλα τα αναγκαία μέτρα, μπορώ να σας το διαβεβαιώσω.
Κύριε Πρόεδρε, δεν γνωρίζω γιατί, κατά την έναρξη της συνεδρίασης, η αξιότιμη κυρία Napoletano επικαλέσθηκε το κόμμα μου, τη Forza Italia, σε σχέση με την υπόθεση που παρουσιάσθηκε στο Σώμα.
Θα ήθελα να μου δοθούν διευκρινίσεις επειδή όχι μόνο ψηφίσαμε υπέρ του προέδρου Prodi, αλλά ούτε συμμερισθήκαμε ούτε συμμεριζόμαστε τα συνθήματα που φωνάχτηκαν στο προαύλιο που βρίσκεται μπροστά από την έδρα του Κοινοβουλίου.
Δεν κατανοώ το λόγο για τον οποίο η αξιότιμη κυρία Napoletano θέλησε να αναμίξει το κόμμα μου.
Είναι ένα ζήτημα που, πραγματικά, με προβλημάτισε.
Θα ήθελα να μου δοθούν σχετικές διευκρινίσεις επειδή δεν εναπόκειται σε εμάς ούτε να παίρνουμε αποστάσεις, ούτε να κρίνουμε.
Εμείς κρίνουμε αρνητικά τη συμπεριφορά αυτών των νέων για τα όσα είπαν , αλλά θα ήθελα να μάθω εάν είναι αληθινά τα όσα ειπώθηκαν από τον αξιότιμο κύριο Speroni, γιατί εάν είναι αληθινό ότι ρίχθηκε, από έναν βουλευτή, νερό πάνω σε αυτά τα άτομα, τότε είναι κατακριτέα και η στάση του βουλευτή.
Όμως, πιστεύω ότι η Προεδρία θα μπορέσει να δώσει σαφείς απαντήσεις για ό,τι συνέβη.
Επαναλαμβάνω ότι η καταδίκη των όσων ειπώθηκαν είναι σαφέστατη, αλλά πρέπει να διαλευκανθούν όλα τα γεγονότα.
Αγαπητοί συνάδελφοι, δεν είναι ούτε η ώρα κατάλληλη ούτε ο τόπος για να ανοίξουμε αυτή τη συζήτηση.
Όπως σας ανακοίνωσα προηγουμένως, η κυρία Πρόεδρος έχει ενημερωθεί για την υπόθεση και θα προβεί σε όλες τις απαραίτητες ενέργειες.
Αυτή τη στιγμή, εγώ, δεν μπορώ να σας δώσω καμία εξήγηση.
Ταμεία συνοχής (1998)
Η ημερήσια διάταξη προβλέπει τη συζήτηση της έκθεσης (A5-0140/2000) του κ. Ripoll y Martinez de Bedoya, εξ ονόματος της Επιτροπής Περιφερειακής Πολιτικής, Μεταφορών και Τουρισμού, σχετικά με την Ετήσια Έκθεση της Επιτροπής (1998) για το Ταμείο Συνοχής (COM(1999)483 - C5-0326/1999 - 1999/2212(COS)).
Κύριε Πρόεδρε, κυρίες και κύριοι βουλευτές, κύριε Επίτροπε, όπως γνωρίζετε όλοι σας, το Ταμείο Συνοχής δημιουργήθηκε με το στόχο να συμβάλει στην οικονομική και κοινωνική συνοχή και να μειώσει ταυτοχρόνως τις περιφερειακές και κοινωνικές ανισότητες, χάρη στην αλληλεγγύη των κρατών μελών.
Χάρη σε αυτό το Ταμείο, πολλά κράτη της Ευρωπαϊκής Ένωσης είχαν την ευκαιρία να καταβάλουν προσπάθεια για τη μείωση της απόστασης από τα πιο πλούσια κράτη και έχουν αποκομίσει, από τη μία πλευρά, οφέλη που μπορούν να χαρακτηριστούν θεαματικά, αλλά ταυτοχρόνως ανεπαρκή.
Το κατά κεφαλή εισόδημα έχει αυξηθεί από τα δύο τρίτα στα τρία τέταρτα του μέσου κοινοτικού όρου και η συμμετοχή των ευρωπαϊκών Ταμείων στην ανάπτυξη καθενός από τα τέσσερα αυτά κράτη υπήρξε κατά μέσο όρο 0,5% ετησίως.
Σήμερα, όμως, πρέπει σήμερα να επισημάνουμε δύο προβλήματα που θα τεθούν στο μέλλον.
Κατά πρώτο λόγο, η ένταξη νέων κρατών, γεγονός που μπορεί να έχει ως αποτέλεσμα τα κράτη που είναι σήμερα δικαιούχοι του Ταμείου Συνοχής να μην λαμβάνουν τα ίδια οφέλη χωρίς να έχουν επιτύχει, από πλευράς τους, τους στόχους της πραγματικής σύγκλισης.
Γι' αυτό πρέπει να καταρτιστεί στο μέλλον μια σειρά προγραμμάτων που θα επιτρέψουν στα νέα κράτη που θα εντάσσονται στην Ένωση να επιτυγχάνουν τη σύγκλιση με την Ευρωπαϊκή Ένωση, και ταυτοχρόνως, στις τέσσερις δικαιούχους χώρες να συνεχίζουν να βασίζονται σε αυτά τα Ταμεία για να επιτύχουν τους πραγματικούς στόχους σύγκλισης, ανάπτυξης και δημιουργίας πλήρους απασχόλησης.
Κατά δεύτερο λόγο, ένα άλλο πρόβλημα είναι η τάση που έχουν ορισμένα πιο πλούσια κράτη να τιμωρούν εκείνα τα κράτη που, όντας λήπτες των πόρων του Ταμείου Συνοχής, έχουν επιτύχει ονομαστική σύγκλιση βάσει σοβαρών, υπεύθυνων, σταθερών και σκληρών διαρθρωτικών και οικονομικών πολιτικών, χωρίς ωστόσο, προφανώς, να έχουν επιτύχει ακόμα πραγματική σύγκλιση, αποκλείοντάς τα, σε αυτή την περίπτωση, από το Ταμείο Συνοχής, γεγονός που θα μπορούσε να οδηγήσει σε δύο καταστάσεις.
Πρώτον, να ενισχύσει μη σκληρές και πληθωριστικές πολιτικές για να μην χαθούν οι εν λόγω πόροι.
Και δεύτερον, να σταματήσει για κάποιο από αυτά τα κράτη την ανάπτυξη και τη σύγκλιση με τα υπόλοιπα κράτη της Ευρωπαϊκής Ένωσης.
Για το λόγο αυτό, θα έπρεπε να διακρίνουμε, κύριε Επίτροπε, μεταξύ πραγματικής σύγκλισης και ονομαστικής σύγκλισης.
Τέλος, θα ήθελα να παρουσιάσω συνοπτικά μια σειρά συστάσεων σχετικά με το Ταμείο Συνοχής.
Κατά πρώτο λόγο, θα έπρεπε να γίνουν μεγαλύτερες επενδύσεις σε σιδηροδρόμους, αεροδρόμια και στις θαλάσσιες μεταφορές.
Δεύτερον, θα έπρεπε να επιλεγούν ως προτεραιότητα οι μεταφορές που έχουν στόχο την ολοκλήρωση των περιοχών της περιφέρειας, νησιών και απομονωμένων περιοχών.
Τρίτον, πρέπει να δοθεί μεγαλύτερη προσοχή στα βιώσιμα μέσα μεταφοράς.
Τέταρτον, χρειάζονται περισσότερες παρεμβάσεις στον τομέα της αναδάσωσης και της αποκατάστασης εδαφών.
Πέμπτο, πρέπει να αντιμετωπιστεί το πρόβλημα της επεξεργασίας των λυμάτων και των στερεών αποβλήτων.
Και τέλος, χρειάζονται περισσότερες επενδύσεις, όπως επισημάναμε και πριν, στους αστικούς πυρήνες.
Θέλω να επισημάνω, επίσης, ότι αύριο θα παρουσιαστούν τέσσερις τροπολογίες, δυο από τις οποίες εγκρίθηκαν στην επιτροπή και άλλες εννέα ενώπιον της Ολομέλειας του Κοινοβουλίου.
Η θέση μου - έχω ήδη εξηγήσει στην επιτροπή τους λόγους για τους οποίους λαμβάνω τη θέση αυτή - είναι να μην γίνουν δεκτές, δεδομένου ότι σε γενικές γραμμές αυτό που θέτουν είναι απλώς καινούρια κριτήρια.
Μιλούμε για το Ταμείο Συνοχής και τον ισολογισμό του 1998, για τα οποία υπάρχει κανονισμός και κριτήρια που έχουν ήδη εγκριθεί για περίοδο 2000-2006 και δεν πιστεύουμε ότι τώρα είναι η στιγμή να αλλάξουμε τα κριτήρια όσον αφορά την επιλεξιμότητα και την κατανομή των πόρων του εν λόγω Ταμείου.
Κύριε Πρόεδρε, αγαπητοί συνάδελφοι, κύριε Επίτροπε, σήμερα, οκτώ χρόνια μετά το Μάαστριχτ, η θετική συμβολή του Ταμείου Συνοχής στην προώθηση της οικονομικής και κοινωνικής συνοχής των περιφερειών της Ένωσης είναι αναμφισβήτητη, με φανερά αποτελέσματα στην καταπολέμηση των κοινωνικών και περιφερειακών ανισοτήτων.
Ζώντας σε περιοχή που ωφελείται από το Ταμείο, μπορώ να σας διαβεβαιώσω ότι και ο τελευταίος συντοπίτης μου γνωρίζει και αναγνωρίζει τα αποτελέσματα όχι τόσο λόγω των μέτρων πληροφόρησης και δημοσιότητας αλλά, κυρίως, επειδή τα έργα που χρηματοδοτήθηκαν ανήκουν σε τομείς βασικούς για την ποιότητα της ζωής του, που τη βλέπει να βελτιώνεται.
Να συγχαρούμε λοιπόν την Επιτροπή για τις μέχρι σήμερα ενέργειές της για την υλοποίηση των στόχων του Ταμείου και να την παροτρύνουμε να συνεχίσει τις προσπάθειές της για τη διασφάλιση της εύρυθμης λειτουργίας του και της παραπέρα βελτίωσης της αποτελεσματικότητάς του στη νέα προγραμματική περίοδο.
Θα πρέπει να επισημάνουμε βέβαια ότι η βοήθεια που χορηγείται στον περιβαλλοντικό τομέα εξακολουθεί να επικεντρώνεται κυρίως στον τομέα του ύδατος, ενώ υπάρχει ανάγκη σε πολλές περιπτώσεις και για άλλες παρεμβάσεις με στόχο τη διατήρηση, την προστασία και τη βελτίωση της ποιότητας του περιβάλλοντος και τη μορφολογική χρήση των φυσικών πόρων, σύμφωνα με το άρθρο 174 της Συνθήκης, που αναφέρεται στις αναδασώσεις, αποκατάσταση εδαφών κλπ.
Απαιτείται ακόμα να γίνουν σημαντικές επενδύσεις για την αντιμετώπιση του σοβαρού προβλήματος της επεξεργασίας στερεών αποβλήτων και απορριμμάτων, ενώ είναι αναγκαίο να υιοθετηθούν κίνητρα για την αξιοποίηση της πιο σύγχρονης, περιβαλλοντικά φιλικής και αποτελεσματικής τεχνολογίας.
Αξίζει επίσης να υποστηρίξουμε την προώθηση περισσότερων επενδύσεων σε φιλικές προς το περιβάλλον υποδομές μεταφορών και να επιμείνουμε στην ανάπτυξη συστημάτων συνδυασμένων μεταφορών.
Θεωρώ αναγκαίο, ενόψει μάλιστα της διεύρυνσης, που αποτελεί μια πολύ μεγάλη πρόκληση, να μεριμνήσουμε έγκαιρα για την εξασφάλιση της συνέχισης των χρηματοδοτήσεων από το Ταμείο Συνοχής και στο μέλλον, δεδομένου ότι παρεμβαίνει σε δύο πολύ σημαντικούς τομείς για την επίτευξη του στόχου της οικονομικής και κοινωνικής συνοχής στην Ευρωπαϊκή Ένωση, που είναι η πεμπτουσία της ύπαρξής της.
Η μέχρι σήμερα αποτελεσματικότατη λειτουργία του θα πρέπει να μας πείθει για την ανάγκη συνέχισης των χρηματοδοτήσεων προς λήπτριες χώρες εφόσον αυτές χρειάζονται τη συνέχιση της υποστήριξης, εξετάζοντας, πέρα από την ονομαστική σύγκλιση των οικονομιών των κρατών μελών, την πραγματική σύγκλιση των εισοδημάτων και γενικά της ποιότητας της ζωής των ευρωπαίων πολιτών των περιφερειών τους.
Τελειώνοντας, και ευχαριστώντας τον εισηγητή για την πολύ καλή δουλειά του και τη διάθεση συνεργασίας στη διαδικασία εξέτασης και συμπλήρωσης της έκθεσής του στην επιτροπή μας, σας μεταφέρω την επιγραμματική και δραματική, θα έλεγα, έκκληση ενός απλού αγρότη της περιοχής μου, όπως απλά αλλά πολύ δυνατά την εξέφρασε ακούγοντας για τα επιτεύγματα της Ένωσής μας: "Ευρώπη ναι, αλλά Ευρώπη για όλους τους Ευρωπαίους της Ένωσης".
Κύριε Πρόεδρε, θέλω να αρχίσω συγχαίροντας εκ μέρους μου και εκ μέρους της Ομάδας των Πρασίνων τον εισηγητή, διότι αυτή η έκθεση προσφέρει μία πολύ καλή και σφαιρική οπτική για τη μέχρι τώρα λειτουργία του Ταμείου Συνοχής και τις δραστηριότητες που αυτό υλοποίησε κατά την διάρκεια του 1998.
Είμαι πολύ ικανοποιημένη από την εξέλιξη, η οποία είναι προσανατολισμένη προς την αύξηση των επενδύσεων στον τομέα των σιδηροδρόμων, στα λιμάνια και στις θαλάσσιες μεταφορές.
Δυστυχώς, εδώ εξακολουθεί να υπάρχει μια πολύ μεγάλη ανισορροπία σε σχέση με τον οδικό τομέα.
Γι' αυτόν τον λόγο, υποβάλαμε μια τροπολογία, η οποία ζητά ακριβώς να μην εκπροσωπούν οι επενδύσεις στον οδικό τομέα περισσότερο από το ένα τέταρτο όλων των επενδύσεων οι οποίες διατίθενται για τις υποδομές στον τομέα των μεταφορών, ώστε να μπορούν να τηρηθούν οι κατευθυντήριες γραμμές για το κονδύλι του Προϋπολογισμού Β5-7, το οποίο αναφέρεται στα διευρωπαϊκά δίκτυα.
Θεωρούμε ότι αυτό είναι πολύ σημαντικό.
Θα επιθυμούσαμε, γενικά, να δούμε μια περισσότερο ισορροπημένη πολιτική όσον αφορά τις επενδύσεις, η οποία να αποσκοπεί στην αύξηση της διαφοροποίησης και τις περιβαλλοντικές επενδύσεις και, παράλληλα, στη μείωση των επενδύσεων στον οδικό τομέα.
Χαιρετίζουμε, επίσης, το γεγονός ότι η κοινοβουλευτική επιτροπή έκανε αποδεκτή τη δική μας τροπολογία, η οποία τώρα είναι το άρθρο 9 και η οποία ζητά να μπορούν να χρησιμοποιηθούν οι πόροι, οι οποίοι διατίθενται για περιβαλλοντικά προγράμματα, επίσης και για τη χρηματοδότηση προγραμμάτων τα οποία αποσκοπούν τόσο στη διατήρηση όσο και στην αξιολόγηση της βιοποικιλότητας.
Στο άρθρο 8 εξετάζεται με πολύ καλό τρόπο το θέμα των επενδύσεων, οι οποίες χρησιμοποιούνται για την αντιμετώπιση των αποβλήτων κατά έναν όσο το δυνατόν φιλικό προς το περιβάλλον τρόπο.
Ωστόσο, θέλουμε να προσθέσουμε κάτι, την τροπολογία 3, η οποία καθιστά σαφές ότι πρέπει να δοθεί προτεραιότητα στις δράσεις για την τόνωση της ανακύκλωσης και της επαναχρησιμοποίησης.
Επίσης, πρέπει, φυσικά, να μειωθεί ο όγκος των αποβλήτων.
Πέραν αυτών των σχετιζομένων με το περιβάλλον τροπολογιών έχουμε επίσης και μια τροπολογία, η οποία αφορά τη συμμόρφωση προς την αρχή της προσθετικότητας.
Ζητούμε από την Επιτροπή να υποβάλει μια έκθεση όσον αφορά το κατά πόσον γίνεται σεβαστή η αρχή της προσθετικότητας όταν εκταμιεύονται πόροι από το Ταμείο Συνοχής.
­ (PT) Κύριε Πρόεδρε, θα ήθελα να συγχαρώ τον εισηγητή και την Επιτροπή για την έκθεση αξιολόγησης της εκτέλεσης των δράσεων του Ταμείου Συνοχής, που βρίσκεται τώρα υπό εξέταση και που φανερώνει εξαιρετικά θετικά αποτελέσματα, τα οποία αναδεικνύουν μια προφανή τάση για επίτευξη της πραγματικής σύγκλισης, δίχως με αυτό να θίγεται η αυστηρή εφαρμογή της δημοσιονομικής πολιτικής.
Το Ταμείο Συνοχής έχει διαδραματίσει έναν σπουδαίο κοινωνικοοικονομικό ρόλο, που μέλλει ακόμη να εκτιμηθεί με κάθε αυστηρότητα, στον τομέα των έργων υποδομής που δυνητικώς ευνοούν την ανάπτυξη.
Αναμένουμε λοιπόν μια πιο λεπτομερή αξιολόγηση της Επιτροπής όσον αφορά τη χρησιμοποίηση των πόρων.
Καταγράφουμε με ευχαρίστηση την αύξηση των θέσεων απασχόλησης, την απουσία κρουσμάτων απάτης, την εντατικοποίηση των ελέγχων και την ορθή εκτέλεση των προγραμμάτων.
Χρειάζεται ωστόσο να τεθούν επί τάπητος ορισμένα ζητήματα, και θα επιθυμούσα να επιστήσω την προσοχή του κυρίου Επιτρόπου στην αναγκαιότητα να προαχθεί μεγαλύτερος συντονισμός ανάμεσα στα ευρωπαϊκά διαρθρωτικά ταμεία, ούτως ώστε να επιτευχθεί η αειφόρος ανάπτυξη μέσα στην Ένωση και μια πραγματική ισορροπία μεταξύ των περιφερειών.
Η επίτευξη αυτών των στόχων προϋποθέτει ­ όπως έχει ήδη επισημανθεί ­ την ανάπτυξη εναλλακτικών μέσων μεταφοράς, των σιδηροδρομικών και θαλασσίων μεταφορών, καθώς και της ακτοπλοΐας, που θα δώσουν τη δυνατότητα αποσυμφόρησης του οδικού δικτύου και αναζωογόνησης των λιμένων.
Προϋποθέτει επίσης την αξιοποίηση του ρόλου που μπορεί να διαδραματίσει το Ταμείο Συνοχής εφόσον ενταχθεί σε μια περιφερειακή στρατηγική ανάπτυξης η οποία θα προσβλέπει στην προαγωγή της εγκατάστασης βιομηχανικών μονάδων σε πόλεις μικρού και μεσαίου μεγέθους και σε αγροτικές περιοχές, οι οποίες αντιπροσωπεύουν τα τέσσερα πέμπτα της επικράτειας της Ένωσης, καθώς και στην παροχή ολοκληρωμένης στήριξης εκ μέρους των διαρθρωτικών ταμείων και του Ταμείου Συνοχής σε δομές που θα συμβάλλουν στη δημοκρατική διάδοση των επιτευγμάτων της τεχνολογίας, συγκεκριμένα μέσω της έμπρακτης εφαρμογής της διαδικασίας που αποφασίστηκε στη Λισσαβόνα και της προώθησης επενδύσεων που θα ανοίξουν το δρόμο για τη δημιουργία νέων επιχειρήσεων και θέσεων εργασίας.
Προϋποθέτει, τέλος, την προώθηση ενός διαλόγου στους κόλπους της κοινωνίας και τη συμμετοχή ερευνητικών ιδρυμάτων στο πλαίσιο της προαναφερόμενης στρατηγικής.
Η αρχή της συνοχής, που διατρανώνεται στη Συνθήκη, δεν θα πρέπει να τεθεί υπό αίρεση επ' ευκαιρία της διεύρυνσης.
Τουναντίον, είναι αναγκαίο να επαναπροσδιοριστεί ο ρόλος του Ταμείου Συνοχής με γνώμονα τα θετικά αποτελέσματα που φανερώνουν οι αναμενόμενοι νέοι κοινωνικοοικονομικοί δείκτες, κατά τρόπο ώστε να μην απωλεσθεί η εμπειρία που αποκτήθηκε στις χώρες της συνοχής, τόσο στην περίπτωση των σημερινών όσο και των μελλοντικών δικαιούχων.
Θα επιθυμούσα να ακούσω τη γνώμη του κυρίου Επιτρόπου σχετικά με αυτό το θέμα.
.
(FR) Ευχαριστώ, κύριε Πρόεδρε, που μου δίνετε τον λόγο, γιατί θα ήθελα να πω λίγα λόγια σχετικά με αυτή την εξαιρετικά σημαντική έκθεση.
Αφορά ένα θέμα το οποίο προσωπικά με ενδιαφέρει πολύ, δεδομένης της δέσμευσης της Ευρωπαϊκής Ένωσης υπέρ των χωρών που σημειώνουν τη μεγαλύτερη καθυστέρηση και αντισταθμίζουν αυτή την καθυστέρηση με την υποστήριξη της ευρωπαϊκής αλληλεγγύης.
Σήμερα, ο στόχος της συνοχής αφορά άμεσα τέσσερις χώρες.
Πρόκειται για έναν προϋπολογισμό σχεδόν 17 δισεκατομμυρίων ευρώ για την περίοδο που αρχίζει, 2000­2006.
Όμως εάν κοιτάξουμε δέκα χρόνια πίσω, και το 1998, έτος στο οποίο αναφέρεται η έκθεση ανήκει σε αυτό το διάστημα, θα έλεγα στους παριστάμενους βουλευτές και σε όσους μας ακούν ότι οι τέσσερις χώρες με τη μεγαλύτερη καθυστέρηση, η Ιρλανδία, η Ελλάδα, η Ισπανία και η Πορτογαλία, μέσα σε διάστημα δέκα ετών κέρδισαν δέκα μονάδες σε σχέση με τον μέσο όρο του ακαθάριστου εθνικού προϊόντος της Κοινότητας.
Εάν υπάρχει μια πολιτική - και ευτυχώς υπάρχουν και άλλες - που να μπορούμε να αποδείξουμε την αποτελεσματικότητά της, αυτή είναι η πολιτική της συνοχής.
Θέλω να το δηλώσω σε μια στιγμή που συχνά οι πολίτες και οι φορολογούμενοι αναρωτιούνται σχετικά με τη σημασία και τη χρησιμότητα ή την αποτελεσματικότητα αυτών των ευρωπαϊκών ταμείων.
Πρόκειται λοιπόν για ένα εξαιρετικά σημαντικό θέμα με το οποίο καταπιάνεται ο κ. Ripoll y Martinez de Bedoya σε αυτή την έκθεση.
Θέλω να τον ευχαριστήσω για τη διορατικότητα, την ακρίβεια και την ικανότητά του.
Εξάλλου, πολλοί αγορητές από όλα τα έδρανα τον ευχαρίστησαν.
Η έκθεση είναι σημαντική τόσο τύποις όσο και ουσία.
Επί της ουσίας, κυρίες και κύριοι, όσον αφορά τις επενδύσεις στον τομέα των μεταφορών, ο εισηγητής σας υπεραμύνεται μιας καλύτερης ισορροπίας προς όφελος των αειφόρων μέσων μεταφοράς, ιδιαιτέρως προς όφελος του σιδηροδρόμου.
Να είστε βέβαιοι ότι εγώ, ως αρμόδιος Επίτροπος για θέματα περιφερειακής πολιτικής, και πρώην Υπουργός Περιβάλλοντος της χώρα μου, είμαι εξαιρετικά αλληλέγγυος με αυτό τον προσανατολισμό και θα τον επιβλέψω προσωπικά, κυρίως στο πλαίσιο του προγραμματισμού του Ταμείου Συνοχής για τα επόμενα έξι χρόνια.
Συμμερίζομαι αυτή την ανησυχία.
Είναι κάτι που τόνισαν επίσης και οι κυρίες Schφrling και Damiγo, και σας διαβεβαιώνω ότι μέλημα μου θα είναι να επεκτείνω τον προσανατολισμό προς τα αειφόρα μέσα μεταφοράς, κυρίως τον σιδηρόδρομο τον οποίο επισημαίνουμε εδώ και πολλά χρόνια τώρα.
Ωστόσο, ο προσανατολισμός αυτός δεν αρκεί: θέλω τα επόμενα έξι χρόνια να δώσω μεγαλύτερη έμφαση σε αυτόν.
Όσον αφορά τις άλλες επενδύσεις που μπορούν αν συνεισφέρουν στον στόχο των αειφόρων μέσων μεταφοράς, αναφέρομαι στα λιμάνια και τα αεροδρόμια, η Επιτροπή θα ήθελε να υπάρξει - επιτρέψτε μου να σας μιλήσω ειλικρινά - μια κάποια σύνεση ως προς τις αεροπορικές μεταφορές και ορισμένες μορφές θαλάσσιων μεταφορών.
Σε κάθε περίπτωση επιθυμούμε να εξετάσουμε τα πράγματα εκ του σύνεγγυς και να διαμορφώσουμε το ποσοστό χρηματοδότησης για να λάβουμε υπόψη, τουλάχιστον, την εμπορική φύση των δραστηριοτήτων και των εσόδων που αποφέρουν.
Πέρα από αυτό όμως, ο προσανατολισμός υπέρ των αειφόρων μέσων μεταφοράς είναι ένας προσανατολισμός που η Επιτροπή θα στηρίξει με όλες τις δυνάμεις της.
Σε ό,τι αφορά τον τομέα του περιβάλλοντος, ο εισηγητής σας υπογραμμίζει την αναγκαιότητα να ληφθεί περισσότερο υπόψη - όπως τόνισε ιδιαιτέρως και ο κ. Μαστοράκης - το σοβαρό πρόβλημα της επεξεργασίας των στερεών αποβλήτων και των απορριμμάτων.
Έως τώρα, το Ταμείο είχε επικεντρωθεί σε τρεις τομείς οι οποίοι αποτελούν αντικείμενο κοινοτικών οδηγιών: την επεξεργασία του πόσιμου νερού, την επεξεργασία των ακάθαρτων υδάτων και την επεξεργασία των στερεών αποβλήτων.
Προτεραιότητα δόθηκε στο να μπορούν τα κράτη μέλη να σέβονται τις καθορισμένες προθεσμίες ως προς την εφαρμογή της οδηγίας για τα ακάθαρτα ύδατα και γνωρίζουμε καλά ότι τα προβλήματα που ανέφερα προηγουμένως, κυρίως το ζήτημα των αποβλήτων ή της επεξεργασίας των υδάτων, είναι σοβαρά για τις εν λόγω χώρες.
Είχα τη δυνατότητα να το διαπιστώσω προσωπικά στο αρχιπέλαγος των Αζορών και γνωρίζω ότι το ίδιο συμβαίνει και στα ελληνικά νησιά, για να αναφέρω αυτά τα δύο παραδείγματα: τα προβλήματα αυτά είναι ιδιαιτέρως σοβαρά όταν πρόκειται για περιοχές με περιφερειακό χαρακτήρα, εξαιρετικά περιφερειακό ή γεωγραφικά απομονωμένες εξαιτίας της νησιωτικής τους φύσης.
Επιπλέον, όσον αφορά τα ιδιαίτερα προβλήματα που συνδέονται με το περιβάλλον, θέλω να δηλώσω κυρίως αναφορικά με τα νησιά, το μέλημά μου για στήριξη των επενδύσεων υπέρ των ανανεώσιμων πηγών ενέργειας πράγμα που το έχω γνωστοποιήσει στα κράτη μέλη.
Πιο συγκεκριμένα, όσον αφορά το ζήτημα των στέρεων αποβλήτων, το 14 % του συνόλου του προϋπολογισμού προοριζόταν για την επεξεργασία τους, πράγμα που συνιστά μια σημαντική αύξηση σε σχέση με την περίοδο 1993-1997.
Ωστόσο, συμμερίζομαι το μέλημα του εισηγητή σας να χρησιμοποιηθούν για αυτό τον σκοπό οι πιο σύγχρονες και φιλικές προς το περιβάλλον μορφές τεχνολογίας.
Προηγουμένως, η κ. Schφrling εξέφρασε την ικανοποίησή της, εξ ονόματος της Ομάδας των Πρασίνων, για το γεγονός ότι μια τροπολογία που πρότεινε η Ομάδα της στην παράγραφο 9 έγινε δεκτή.
Δεν είναι τυχαίο, κυρία βουλευτή.
Σκοπίμως ζήτησα να επισημανθεί η σύμφωνη γνώμη της Επιτροπής για τη χρησιμοποίηση - όχι με οποιονδήποτε τρόπο ούτε για οτιδήποτε - αλλά για τη χρησιμοποίηση του Ταμείου Συνοχής υπέρ της βιοποικιλότητας και της προστασίας της φύσης.
Με την έγκριση αυτής της τροπολογίας έχετε τη υλοποίηση αυτού του προσανατολισμού.
Θα δείτε επίσης το ενδιαφέρον που θα εξακολουθήσω να έχω, στο πλαίσιο του στόχου 2 καθώς και του στόχου 1 και στο πλαίσιο του Ταμείου Συνοχής, ώστε ένα μέρος των πιστώσεων να διατίθεται προς όφελος της βιοποικιλότητας.
Έχοντας μιλήσει επί της ουσίας, θέλω να πω λίγα λόγια για τον τύπο και κυρίως να απαντήσω στις παρατηρήσεις του εισηγητή σας σχετικά με τη μελέτη που ζήτησε η Επιτροπή για τις κοινωνικο-οικονομικές επιπτώσεις του Ταμείου Συνοχής.
Οι παρατηρήσεις αυτές βασίζονται, κατά τη γνώμη μου, σε μια παρεξήγηση που θα ήθελα να την αποκαταστήσω.
Πράγματι, η περίοδος των πέντε ετών που επικαλέστηκε ο εισηγητής σας αφορά το διάστημα το οποίο εκτείνεται μεταξύ της έναρξης των αξιολογηθέντων σχεδίων και της τελικής αξιολόγησης.
Οι σύμβουλοι που επέλεξε η Επιτροπή ανέπτυξαν καταρχάς μια μεθοδολογία αξιολόγησης και στη συνέχεια προχώρησαν στην αξιολόγηση των εν λόγω σχεδίων.
Ένα πενταετές χρονικό διάστημα είναι σύνηθες για την υλοποίηση ενός μεγάλου σχεδίου και την εκ των υστέρων αξιολόγηση των αποτελεσμάτων του.
Η Επιτροπή, η οποία μόλις έλαβε αυτή τη μελέτη, την αναλύει και, σε κάθε περίπτωση, θα σας την απευθύνει εν ευθέτω χρόνω.
Στη συνέχεια, θα ήθελα να αναφερθώ στο ζήτημα της συνέπειας μεταξύ του Ταμείου Συνοχής και των διαρθρωτικών ταμείων όπως το έθεσε ο εισηγητής σας.
Είμαι ιδιαίτερα προσεκτικός όσον αφορά αυτό το ζήτημα.
Για αυτό τον λόγο τα προγράμματα των διαρθρωτικών ταμείων που αποτελούν αντικείμενο της διαπραγμάτευσης μεταξύ της Επιτροπής και των κρατών μελών συνοχής συμπεριλαμβάνουν ορισμένα ενδεικτικά ποσά τόσο για τις ενισχύσεις του Ταμείου Συνοχής όσο και της Ευρωπαϊκής Τράπεζας Επενδύσεων.
Συνεπώς, η ενημέρωση που ζήτησε το Κοινοβούλιό σας διατίθεται στα μεμονωμένα έγγραφα προγραμματισμού.
Επιπλέον, υπογραμμίζω ότι η πρόσφατη αναδιάρθρωση της Γενικής Διεύθυνσης περιφερειακής δράσης ανακατατάσσει τις γεωγραφικές ομάδες και τις αρμοδιότητες στο πλαίσιο των ίδιων μονάδων για τα διαρθρωτικά ταμεία και για το Ταμείο Συνοχής, έτσι ώστε οι χώρες συνοχής, οι οποίες είναι επιλέξιμες για τα διαρθρωτικά ταμεία στις περισσότερες περιπτώσεις, να έχουν στο πλαίσιο αυτής της Γενικής Διεύθυνσης τους ίδιους συνομιλητές.
Κατά τη γνώμη μου πρόκειται για μια πιο συνεπή προσέγγιση για αυτές τις χώρες.
Όμως η συνέπεια μεταξύ των διαρθρωτικών ταμείων και του Ταμείου Συνοχής συνεπάγεται επίσης τον σεβασμό της ιδιαιτερότητας αυτών των δύο οργάνων, σύμφωνα άλλωστε με τον γενικό κανονισμό των διαρθρωτικών ταμείων.
Πράγματι δεν θα ήταν σκόπιμο να παρεμβαίνει το Ταμείο Συνοχής για τους ίδιους στόχους και ακόμη με τον ίδιο τρόπο που το πράττουμε εμείς με τα διαρθρωτικά ταμεία.
Από την άποψη της ορθής οικονομικής διαχείρισης, δεν είναι σκόπιμο να εγκαταλειφθεί η ιδιαιτερότητα του κάθε οργάνου.
Σε κάθε περίπτωση πάντως, δεν είμαι σε θέση να τροποποιήσω τις αρμοδιότητες του Ταμείου Συνοχής οι οποίες απορρέουν απευθείας από τη Συνθήκη.
Κυρία Schφrling, αναφερθήκατε στο ζήτημα της προσθετικότητας.
Επιτρέψτε μου, για να μην καταχραστώ τον χρόνο σας, να σας παραπέμψω στα όσα είπα νωρίτερα σχετικά με την έκθεση του κ. Turco.
Διατύπωσα ξεκάθαρα το ενδιαφέρον μου για έλεγχο της προσθετικότητας και ό,τι ισχύει για την έκθεση του κ. Turco ισχύει επίσης για το Ταμείο Συνοχής.
Είπα ακόμη ότι η πραγματοποίηση αυτής της προσθετικότητας θα είναι ένα από τα σημεία που θα μου επιτρέψουν να επικυρώσω ή να εγκρίνω τα προγράμματα και τα σχέδια.
Εν κατακλείδι, θα ήθελα να υπογραμμίσω ότι η ετήσια έκθεση αποτελεί ένα ιδιαίτερα χρήσιμο όργανο για την ανάλυση, την αξιολόγηση, τον προβληματισμό στον οποίο προβαίνουμε τακτικά σχετικά με την εφαρμογή της περιφερειακής πολιτικής.
Η έκθεση αυτή είναι περισσότερο χρήσιμη όταν είναι πλήρης.
Αναγνωρίζοντας ότι είναι χρήσιμο η ετήσια έκθεση να είναι διαθέσιμη το συντομότερο δυνατό, μπορώ να σας διαβεβαιώσω ότι οι υπηρεσίες μου θα φροντίσουν να επιταχύνουν μελλοντικά, όσο το δυνατό περισσότερο, τη δημοσίευσή της.
Είναι αυτονόητο, κυρίες και κύριοι, ότι ο προβληματισμός μας δεν συνδέεται αποκλειστικά με αυτές τις ετήσιες εκθέσεις.
Είμαι σε θέση να σας διαβεβαιώσω ότι πέρα από τις τακτικές μας επαφές, η έκθεση για τη συνοχή που θα σας παρουσιάσω στο τέλος του έτους θα ανταποκρίνεται σε μεγάλο βαθμό στις ερωτήσεις, τις κριτικές, τις προτάσεις που διατυπώνει ο εισηγητής σας σχετικά με την επιδίωξη της αλληλεγγύης απέναντι στις δικαιούχους χώρες του Ταμείου Συνοχής, κυρίως εν όψει της μεγάλης προοπτικής με την οποία είμαστε όλοι αντιμέτωποι: της διεύρυνσης.
Η συζήτηση έληξε.
Η ψηφοφορία θα διεξαχθεί αύριο, στις 09.00.
Ολοκληρωμένο σύστημα διαχείρισης και ελέγχου σχετικά με ορισμένα καθεστώτα κοινοτικών ενισχύσεων
Η ημερήσια διάταξη προβλέπει τη συζήτηση της έκθεσης (A5-0137/2000) του κ. Casaca, εξ ονόματος της Επιτροπής Ελέγχου του Προϋπολογισμού, σχετικά με την πρόταση κανονισμού του Συμβουλίου που αφορά την τροποποίηση του κανονισμού ΕΟΚ αριθ.
3508/92 για τη θέσπιση ενός ολοκληρωμένου συστήματος διαχείρισης και ελέγχου σχετικά με ορισμένα καθεστώτα κοινοτικών ενισχύσεων ((COM(1999) 517 - C5-0317/1999 - 1999/0207 (CNS))
Κύριε Πρόεδρε, κύριε Επίτροπε, αγαπητοί συνάδελφοι, η πρόταση που εξετάζουμε τώρα σηματοδοτεί μια επανάσταση στα συστήματα ελέγχου και, ταυτόχρονα, προσφέρει το τεχνικό υπόβαθρο ώστε να προχωρήσουμε σε μια επανάσταση στις μεθόδους διαχείρισης της Κοινής Γεωργικής Πολιτικής.
Η προτεινόμενη μέθοδος θεμελιώνεται σε ένα σύγχρονο σύστημα συλλογής γεωγραφικών πληροφοριών, όπου τα δεδομένα της χαρτογράφησης των γεωργικών εκμεταλλεύσεων φυλάσσονται σε μηχανογραφημένα αρχεία και ενσωματώνονται στις αλφαριθμητικές πληροφορίες που είναι απαραίτητες για τον χαρακτηρισμό της κάθε εκμετάλλευσης και την καταγραφή των αντίστοιχων ενισχύσεων που έλαβε.
Όσον αφορά τον έλεγχο, η μέθοδος παρουσιάζει τεράστια πλεονεκτήματα και μειώνει αισθητά το ενδεχόμενο εμφάνισης κρουσμάτων απάτης και οιωνδήποτε άλλων ατασθαλιών.
Αναφορικά με τη διαχείριση της ΚΓΠ, τίθεται επιτέλους σε λειτουργία μια υποδομή διαχείρισης η οποία προσφέρει το τεχνικό υπόβαθρο για το μετασχηματισμό μιας πολιτικής που, μέχρι σήμερα και κατά παράδοξο τρόπο, επιδοτούσε τις πλουσιότερες χώρες και περιφέρειες και τους πιο εύπορους αγρότες, ενθαρρύνοντας την εμφάνιση πλεονασμάτων και την υποβάθμιση του περιβάλλοντος, σε ένα άλλο σύστημα που θα στηρίζεται σε γεωγραφικά κριτήρια και το οποίο θα προάγει μια βιώσιμη γεωργία, ευνοώντας ταυτόχρονα τις περισσότερο μειονεκτικές περιφέρειες και αγροτικές κοινότητες.
Μακάρι λοιπόν να υπάρξει η αναγκαία πολιτική βούληση και η ανάλογη διορατικότητα από μεριάς των ευρωπαϊκών θεσμικών οργάνων ώστε να εφαρμοστεί μια νέα πολιτική.
Αποψή μου είναι πως θα πρέπει να ενταχθούν στο σύστημα όλοι σχεδόν οι τομείς που χρηματοδοτούνται από την ΚΓΠ.
Η πρόσφατη έκθεση του Ελεγκτικού Συνεδρίου σχετικά με την κλασική πανώλη των χοίρων φανερώνει ότι, ακόμη και σε τομείς όπου, από πρώτης άποψης, η συλλογή γεωγραφικών πληροφοριών φαίνεται να μην έχει και τόση σημασία, είναι ωστόσο καθοριστική και θα μπορούσε να αποτελέσει ένα ουσιαστικό μέσο για την επίτευξη του εξορθολογισμού της Κοινής Γεωργικής Πολιτικής.
Ήδη εξ αρχής, εκτιμώ ότι θα ήταν ιδιαίτερα ωφέλιμο να ενταχθούν αμέσως στο σύστημα τρεις τομείς οι οποίοι δεν συμπεριλαμβάνονται στην πρόταση της Επιτροπής: οι τομείς του ελαιολάδου, του λίνου και της κάνναβης, και ο τομέας του καπνού.
Όσον αφορά τον πρώτο, το ζητούμενο είναι να ενσωματωθεί στο γενικό σύστημα συλλογής γεωγραφικών πληροφοριών το ήδη υφιστάμενο αντίστοιχο σύστημα.
Σχετικά με τον δεύτερο, ξέρουμε ότι η Επιτροπή έχει ήδη προτείνει την ένταξή του στο σύστημα που ισχύει για τις αροτραίες καλλιέργειες, αλλά δεν γνωρίζουμε πότε θα γίνει αυτό και εάν η πρόταση της Επιτροπής τελικώς θα εγκριθεί.
Όσον αφορά τον τρίτο τομέα, πρόκειται για την πλέον αναγκαία και επείγουσα ένταξη: το γεγονός ότι, επί του παρόντος, το ύψος των επιδοτήσεων για τον καπνό δεν υπολογίζεται ανά εκτάριο, αλλά με βάση την παραγόμενη ποσότητα διόλου δεν εμποδίζει την άμεση δυνατότητα ένταξης του τομέα στο σύστημα και δεν αναιρεί τα πλεονεκτήματα που αυτό προσφέρει.
Η εφαρμογή ενός συστήματος ελέγχου βάσει γεωγραφικών πληροφοριών θα παρέχει εγγυήσεις ότι ο καπνός που δικαιούται επιδότηση όντως θα παράγεται στις γεωργικές εκμεταλλεύσεις που ζητούν να επιδοτηθούν.
Από την άλλη, θα ήταν παράλογο να μην συμπεριληφθεί στο νέο σύστημα ο μεγάλος όγκος πληροφοριών που απαιτεί η Επιτροπή από κάθε γεωργική εκμετάλλευση στο πλαίσιο της εκκαθάρισης των λογαριασμών.
Επί του προκειμένου, καλό θα ήταν να περιορίσει η Επιτροπή τις απαιτήσεις της αποκλειστικά σε ό,τι είναι αναγκαίο και λογικό.
Θα πρέπει να αντιληφθούμε, αφενός, ότι η ΚΓΠ συνεπάγεται ένα αυξανόμενο κρυμμένο διοικητικό κόστος, το οποίο επωμίζονται οι εθνικές και περιφερειακές διοικήσεις και, αφετέρου, ότι δεν είναι δυνατόν να ζητούμε από τους αγρότες να καταναλώνουν περισσότερο χρόνο συμπληρώνοντας έντυπα αντί να αρμέγουν αγελάδες ή να οργώνουν τη γη.
Δεν θα θέλαμε να μετατρέψουμε τους αγρότες σε γραφειοκράτες.
Είναι μεν αναγκαίο να διασφαλισθεί η καταπολέμηση της απάτης, αλλά δεν παύει επίσης να είναι αναγκαίο να αποφύγουμε μια κατάσταση όπου η πολυπλοκότητα του συστήματος θα οδηγούσε στην εμφάνιση πλήθους μικρών παρατυπιών, με αποτέλεσμα να τιμωρούνται αδίκως οι αγρότες.
Η απλούστευση της νομοθεσίας περί εφαρμογής της ΚΓΠ είναι θέμα απόλυτης προτεραιότητας.
Και κάτι τελευταίο σχετικά με το τι αναμένουμε από την Επιτροπή: είναι ακατανόητο το γεγονός ότι ένα σχέδιο παρόμοιας εμβέλειας και με τόσο ευρύ πεδίο εφαρμογής δεν καταλήγει στην επεξεργασία, σε ευρωπαϊκό επίπεδο, του συνόλου των πληροφοριών που συλλέγονται.
Είναι αδιανόητο να αντιμετωπίζεται μια κοινή πολιτική, όπως αυτή στον τομέα της γεωργίας, σαν μια συγκόλληση δεκαπέντε εθνικών πολιτικών ή, ακόμη χειρότερα, σαν ένας ασυνάρτητος σωρός τιμολογήσεων εκ μέρους 80 ή 90 εθνικών αρχών αρμοδίων για τις πληρωμές.
Η Επιτροπή έχει το χρέος να προβαίνει σε συντονισμένη επεξεργασία όλων συνολικά των γεωγραφικών πληροφοριών που απαιτεί τώρα να της παρέχουν τα δεκαπέντε κράτη μέλη.
Και πέραν τούτου: είναι επιτακτική ανάγκη να αξιοποιηθεί η πολύτιμη αυτή πηγή για την καλύτερη προώθηση της πολιτικής με σκοπό την οικονομική και κοινωνική συνοχή, της πολιτικής για την προστασία του περιβάλλοντος, ή ακόμη της πολιτικής χωροταξίας.
Κύριε Πρόεδρε, εκτός από τα συγχαρητήριά μου προς τον κ. Casaca για το άψογο έργο που εξεπόνησε, οφείλω να τον ευχαριστήσω που υποστήριξε τη γνωμοδότηση της Επιτροπής Γεωργίας.
Η γνωμοδότηση αυτή προσπάθησε να διορθώσει την προσέγγιση της Επιτροπής, η οποία αγνοεί το μεγαλύτερο όγκο στοιχείων που είναι απαραίτητα όχι μόνο για τον έλεγχο, αλλά και για τη διαχείριση.
Αυτή η πηγή πληροφόρησης βρίσκεται στις διοικητικές πληροφορίες που προκύπτουν από τις πληρωμές του ΕΓΤΠΕ.
Ο Κανονισμός (ΕΚ) αριθ.
2390/1999 απαιτεί από τα κράτη μέλη να θέσουν στη διάθεση της Επιτροπής τα δεδομένα των πληρωμών του τμήματος εγγυήσεων του ΕΓΤΠΕ.
Ωστόσο, απαιτεί αυτές οι πληροφορίες να διαβιβάζονται μόνο μετά από προηγούμενο αίτημα και αποκλειστικά για την προετοιμασία των επαληθεύσεων επί τόπου στο πλαίσιο της διαδικασίας εκκαθάρισης λογαριασμών.
Η κατάσταση αυτή θέτει διάφορους περιορισμούς στον έλεγχο.
Μια αποτελεσματική διαχείριση πρέπει να είναι σε θέση να παρέχει στοιχεία για ανάλυση και λήψη αποφάσεων στα αρμόδια όργανα και μεταξύ αυτών των στοιχείων λογίζεται και ο δείκτης κόστους-αποδοτικότητας.
Αυτή η πρακτική πρέπει να εφαρμόζεται συστηματικά και να βασίζεται στην ανάλυση των αντίστοιχων πληρωμών σε κάθε ρύθμιση.
Το γεγονός ότι οι πληροφορίες μπορούν να ζητηθούν μόνο για την προετοιμασία των επαληθεύσεων επί τόπου στο πλαίσιο της διαδικασίας εκκαθάρισης λογαριασμών, θέτει ένα χρονικό περιορισμό στη διαθεσιμότητα βασικών πληροφοριών για τη διαχείριση και τον έλεγχο.
Ευθύς ως ολοκληρωθεί η διαδικασία εκκαθάρισης λογαριασμών κλείνει και η πιθανότητα οιασδήποτε ανάλυσης διαχείρισης ή ελεγκτικής δράσης.
Ωστόσο, εκτός από αυτές τις επαληθεύσεις που συνδέονται με την εκκαθάριση λογαριασμών, ένας αποτελεσματικός έλεγχος απαιτεί και άλλα μέσα, όπως παραδείγματος χάρη, τη διασταύρωση διαφόρων διαθέσιμων πληροφοριών.
Για να περιοριστούν αυτά τα μειονεκτήματα έχει προταθεί, λοιπόν, η χρήση των διαθέσιμων πληροφοριών στο πλαίσιο του προαναφερθέντος Κανονισμού (ΕΚ) αριθ.
2390/1999 στο ολοκληρωμένο σύστημα διαχείρισης, για το οποίο μίλησε πριν ο κ. Casaca στην εκπληκτική του έκθεση.
Συνεπώς, κατά την πρώτη φάση εφαρμογής του ολοκληρωμένου συστήματος διαχείρισης και ελέγχου θα αρκούσε η ρύθμιση των συνθηκών αποστολής της εν λόγω πληροφορίας και της ανάγκης αποθήκευσής της από την Επιτροπή.
Κύριε Πρόεδρε, χαιρετίζουμε αυτή την πρόταση της Επιτροπής για τη βελτίωση του συστήματος ελέγχου, και θα ήθελα να ευχαριστήσω τον κ. Casaca για την έκθεσή του.
Πρόκειται για ένα πολύ τεχνικό θέμα και μάλιστα για να το κατανοήσει κάποιος χρειάζεται να καταλάβει όλες σχεδόν τις λεπτομέρειες του συνόλου της Κοινής Γεωργικής Πολιτικής.
Ο κ. Casaca κατέβαλε μια πολύ καλή προσπάθεια για να το εξηγήσει στο Κοινοβούλιο.
Θα ήθελα επίσης να ευχαριστήσω την Επιτροπή για τις συνεχιζόμενες προσπάθειές της να βάλει τάξη σε όλα τα λογιστικά που αφορούν τον γεωργικό τομέα.
Είναι εξαιρετικά σημαντικό.
Μιλήσαμε πρόσφατα για τα περιφερειακά ταμεία και το Ταμείο Συνοχής, αλλά η Κοινή Γεωργική Πολιτική είναι εξαιρετικά σημαντική.
Είναι το μεγαλύτερο μέσο που διαθέτουμε για την επίτευξη συνοχής, καθώς είναι η μόνη αγροτική πολιτική που διαθέτει η Κοινότητα και προσφέρει τεράστια οφέλη σε απόκεντρες περιοχές και σε ανθρώπους που δραστηριοποιούνται σε κλάδους που διαφορετικά δεν θα ήταν βιώσιμοι.
Αυτή η πολιτική απέκτησε κακό όνομα στο παρελθόν όταν οι περισσότερες από τις πιστώσεις διοχετεύονταν στον γεωργικό τομέα μέσω των μεταποιητών και των εξαγωγέων.
Υπήρχε η πιθανότητα να γίνουν μεγάλες απάτες και παρανομίες μέσω της πληρωμής των νομισματικών εξισωτικών ποσών.
Με την αναδιοργάνωση της πολιτικής έχουμε μια νέα κατάσταση.
Είναι δίκαιο να επισημάνουμε ότι η τελευταία έκθεση του Ελεγκτικού Συνεδρίου για το έτος 1998 δεν επέστησε την προσοχή σε καμία απολύτως μεγάλη ανεπάρκεια της Επιτροπής σε ολόκληρο τον εν λόγω τομέα.
Υπάρχουν προβλήματα, αλλά ήταν μεμονωμένα, μικρά παραπτώματα που αφορούσαν τον τομέα της βοήθειας, καθώς και τις πριμοδοτήσεις και την αποτυχία των εθνικών κυβερνήσεων να κατανοήσουν τις λεπτομέρειες του ευρωπαϊκού δικαίου.
Ωστόσο, οφείλουμε να αναγνωρίσουμε ότι, ως προς το μεγαλύτερο μέρος, η Επιτροπή διατήρησε λευκό ποινικό μητρώο για το 1998, που αποτελεί την πιο πρόσφατη έκθεση που διαθέτουμε, και πρέπει να την συγχαρούμε γι' αυτό.
Λαμβάνοντας υπόψη ότι πρόκειται για ποσό περίπου ίσο με το 48% ολόκληρου του προϋπολογισμού - 38 ή 39 δις ευρώ - το οποίο δαπανήθηκε σε 15 χώρες, συνιστά μεγάλο κατόρθωμα το γεγονός ότι ο προϋπολογισμός βρίσκεται εντός του δυόμιση τοις εκατό της πρόβλεψης και ότι η σπατάλη και η πιθανότητα ζημίας είναι μικρότερες από τη μέση τιμή που αφορά τον προϋπολογισμό.
Οι αλλαγές στο σύνολο του συστήματος διευκόλυναν τον έλεγχό του.
Το γεγονός ότι τώρα διοχετεύονται άμεσα περισσότερα χρήματα στους γεωργούς κατέστησε ευκολότερο να κατανοήσουμε ακριβώς τι συμβαίνει.
Οι προτεινόμενες αλλαγές θα επαναπροσαρμόσουν το λογιστικό σύστημά μας στις νέες πολιτικές που έχουν επινοηθεί.
Είναι λογικό να αναμένουμε από τα κράτη μέλη να εκπονήσουν το είδος των λεπτομερειών που απαιτείται για την Ευρωπαϊκή Επιτροπή, τόσο από την άποψη της διαχείρισης όσο και από την άποψη της λογιστικής και να έχουμε ακριβείς λεπτομέρειες σχετικά με το πού και σε ποιον πηγαίνουν τα χρήματα, μέχρι τον τελευταίο αποδέκτη τους.
Αυτό είναι ευπρόσδεκτο.
Σε ό,τι αφορά τις τροπολογίες που πρότεινε ο κ. Casaca, μπορούμε να τις υποστηρίξουμε όλες.
Έχουμε λάβει καταγγελίες από ορισμένα άτομα σχετικά με την πρόταση να εισαχθεί ο καπνός.
Ίσως, όπως έχουν επί του παρόντος τα πράγματα, επειδή τα χρήματα πηγαίνουν στους μεταποιητές, να υπάρχει κάποια βάση στο επιχείρημα ότι δεν πρέπει να υπάρξει επέκταση.
Ωστόσο, δαπανούμε 1.000 εκατ. ευρώ για το καθεστώς του καπνού.
Υπάρχουν περίπου 135.000 γεωργοί, περίπου 135.000 εκτάρια.
Αυτό σημαίνει περίπου 7.600 ευρώ ανά εκτάριο, περίπου 7.600 ευρώ ανά γεωργό.
Πρόκειται για πολλά χρήματα.
Είναι απολύτως λογικό να πρέπει να επιδιώξουμε να διασφαλίσουμε ότι αυτά τα χρήματα θα πηγαίνουν στους γεωργούς και θα χρησιμοποιούνται στα εκτάρια, όπως πρότεινε ο κ. Casaca.
Η Ομάδα μου ζητά χωριστή ψηφοφορία ώστε να επιτραπεί σε όσους είναι δυσαρεστημένοι με το καθεστώς του καπνού να το καταψηφίσουν, αλλά, από την άλλη, η τροπολογία μας είναι ένα μήνυμα προς την Επιτροπή ότι θεωρούμε πραγματικά πως αυτό πρέπει να αποσαφηνισθεί, ούτως ώστε τα χρήματα να πηγαίνουν ακριβώς εκεί όπου πρέπει: στις αγροτικές περιοχές και στους γεωργούς.
Κύριε Πρόεδρε, συγχαίρω τον συνάδελφο Casaca για τη έξοχη έκθεσή του.
Η Ομάδα μας θα την υποστηρίξει ασφαλώς.
Το ολοκληρωμένο σύστημα διαχείρισης και ελέγχου, το ΟΣΔΕ, είναι πράγματι απαραίτητο συστατικό στοιχείο της παρούσας γεωργικής πολιτικής.
Χρειαζόμαστε αξιόπιστα στοιχεία για τους τελικούς αποδέκτες επιδοτήσεων, για τον αριθμό των εκτρεφόμενων ζώων και των καλλιεργούμενων επιφανειών.
Πρόσκειται για πολύ δύσκολο καθήκον που μπορεί να εκπληρωθεί μόνο χάρη στα επιτεύγματα της τεχνολογίας.
Στην έκθεσή του, ο συνάδελφος Casaca ανέπτυξε και περιέγραψε μερικά από τα επιτεύγματα αυτά.
Όσο και να επικροτούμε το σύστημα αυτό δεν θα πρέπει να ξεχνάμε ότι συνεπάγεται αρκετά προβλήματα προσαρμογής.
Αυτό το είδαμε και στην καθιέρωση του σημερινού συστήματος μέσω του κανονισμού που θεσπίσθηκε το 1992.
Σήμερα, οκτώ χρόνια αργότερα, δύο από τα κράτη μέλη δεν έχουν εφαρμόσει το εν λόγω σύστημα είτε πλήρως είτε εν μέρει.
Δεν επιτρέπεται να επαναληφθούν τέτοιου είδους καθυστερήσεις.
Ασχοληθήκαμε με το συγκεκριμένο ζήτημα στο πλαίσιο της απαλλαγής για το 1998.
Η Επιτροπή μας ενημέρωσε ότι έχουν γίνει περικοπές στις προκαταβολές για την Ελλάδα και την Πορτογαλία.
Αλλά αυτού του είδους κυρώσεις δεν αρκούν.
Κατά τη διαδικασία της εκκαθάρισης λογαριασμών πρέπει να υπάρχουν αισθητές κυρώσεις που να τσούζουν.
Στο πλαίσιο της απαλλαγής η Επιτροπή μας είχε υποβάλει και τις στατιστικές ελέγχου για το 1998.
Δεν θέλω να σας επιβαρύνω εδώ με αριθμούς, αλλά καλό θα ήταν ίσως ένα μικρό απόσπασμα.
Το 1998 υπήρχαν στα 15 κράτη μέλη της Κοινότητας περισσότερα από 3 εκατομμύρια αιτήσεις για ενισχύσεις βάσει της έκτασης.
Από αυτές ελέγχθηκε περίπου το 12%, εν μέρει επιτοπίως εν μέρει μέσω δορυφόρου.
Από τις αιτήσεις που ελέγχθηκαν περισσότερες από 40% περιείχαν λάθος στοιχεία.
Δεν θα πρέπει όμως σε καμία περίπτωση να παρασυρθεί κανείς και να τις κατατάξει όλες αμέσως στην κατηγορία της απάτης.
Εν μέρει ήταν τεχνικά τα λάθη και εν μέρει επρόκειτο για παρανοήσεις κατά την ερμηνεία των διατάξεων κλπ.
Ωστόσο τα ποσά συσσωρεύονται φυσικά σε εκατομμύρια.
Οι αριθμοί τεκμηριώνουν λοιπόν πόσο επειγόντως απαραίτητο είναι ένα σύστημα ελέγχου.
Ως εισηγητής του Σώματος, υπεύθυνος για την καταστολή της απάτης, επιθυμώ να σας επιστήσω την προσοχή σε ένα πολύ σημαντικό πρόβλημα σε συνάρτηση με αυτά.
Όλα τα κράτη μέλη κοινοποιούν στην Επιτροπή τις εμφανιζόμενες παρατυπίες, αλλά μόνο λίγα από αυτά κοινοποιούν στην Επιτροπή ποιες από τις εν λόγω παρατυπίες πρέπει να χαρακτηρισθούν ως απάτη.
Έτσι, σύμφωνα με τις στατιστικές, στο Ηνωμένο Βασίλειο υπήρχαν 4.995 περιπτώσεις όπου είχαν δηλωθεί πολύ υψηλά ποσά, 971 περιπτώσεις όπου είχαν υποβληθεί δύο φορές οι ίδιες αιτήσεις και 52 περιπτώσεις επονομαζόμενων σφαλερών αιτήσεων.
Ούτε μία από τις περιπτώσεις αυτές δεν χαρακτηρίστηκε από την στατιστική ως απάτη, ή ως περίπτωση που κινεί υπόνοιες για αποκαλούμενες σημαντικές παραλείψεις.
Ούτε η Φινλανδία, ούτε η Αυστρία, ή η Πορτογαλία και η Σουηδία αναφέρουν περιπτώσεις απάτης.
Υπάρχουν άραγε στην Ευρωπαϊκή Ένωση ζώνες απαλλαγμένες από απάτες;
Ασφαλώς και όχι.
Έχουμε εδώ ένα πρόβλημα που εμφανίζεται και σε άλλους τομείς του προϋπολογισμού.
Οι διοικητικοί έλεγχοι λίγο πολύ λειτουργούν, αλλά δεν έχουμε αξιόπιστη εποπτεία όσον αφορά την ποινική πλευρά.
Πρόκειται για ένα πρόβλημα που χρήζει άμεσης αντιμετώπισης εάν θέλουμε έναν πραγματικά αποτελεσματικό εκφοβισμό για την καταστολή της απάτης.
Εν προκειμένω, η βασιλική οδός είναι η δημιουργία μιας ευρωπαϊκής εισαγγελίας επί των δημοσιονομικών υποθέσεων που έχει απαιτήσει επανειλημμένα το Κοινοβούλιο.
Κύριε Πρόεδρε, κύριε Επίτροπε, συνάδελφοι, οι δαπάνες στα πλαίσια του ΕΓΤΠΕ Τμήμα "Εγγυήσεων" , είναι από τις σημαντικότερες στο σύνολο των δαπανών της Ευρωπαϊκής Ένωσης και ανέρχονται εφέτος σε 41 δισ. ευρώ περίπου.
Τα ευρύτατα μέτρα διαχείρισης και ελέγχου που προτείνει η Ευρωπαϊκή Επιτροπή είναι επομένως απολύτως αναγκαία.
Είναι απαραίτητο να εξασφαλισθεί η δίκαια και αποτελεσματική διάθεση αυτού του σημαντικότατου τμήματος των δαπανών της Ευρωπαϊκής Ένωσης.
Διερωτώμαι ωστόσο εάν τα προτεινόμενα μέτρα είναι και τα πλέον αποτελεσματικά.
Αναφέρομαι στην πολύ σημαντική γνωμοδότηση που εκπόνησε η Επιτροπή Γεωργίας για την έκθεση αυτή.
Κατά τη συλλογή των δεδομένων αγνοήθηκαν - άκουσον, άκουσον! - οι υπάρχουσες τράπεζες δεδομένων.
Χάθηκαν έτσι πληροφορίες πολύτιμες για τη διαχείριση των κοινοτικών ενισχύσεων.
Η Επιτροπή Γεωργίας υπογραμμίζει πολύ σωστά το παράλογο των ενεργειών της Ευρωπαϊκής Επιτροπής.
Τα δεδομένα σχετικά με τις πληρωμές του ΕΓΤΠΕ Τμήμα "Εγγυήσεων" , μπορούν να χρησιμοποιούνται αποκλειστικά με αίτημα της Επιτροπής για τη διαδικασία της εκκαθάρισης των λογαριασμών.
Όμως αυτό δεν αποτελεί λόγο για να αγνοούνται αυτά τα στοιχεία.
Η ύπαρξη αυτού του θησαυρού πληροφοριών θα έπρεπε να είχε αποτελέσει λόγο ούτως ώστε να τροποποιήσει η Ευρωπαϊκή Επιτροπή τον κανονισμό 2390/99.
Ως Ευρωπαϊκό Κοινοβούλιο μπορούμε ακόμη να διορθώσουμε αυτό το σφάλμα της Επιτροπής με μια τροπολογία στη γνωμοδότηση της Επιτροπής Γεωργίας, προκειμένου να αξιοποιηθεί αυτή η σημαντική πηγή πληροφοριών για τη διαχείριση των κοινοτικών ενισχύσεων.
Εάν περιληφθεί μια τέτοια τροπολογία στον κανονισμό θα τον υποστηρίξουμε θερμά.
Κύριε Πρόεδρε, θα ήθελα να υποστηρίξω και εγώ την έκθεση που παρουσίασε ο αξιότιμος κύριος Casaca σχετικά με την πρόταση της Ευρωπαϊκής Επιτροπής που αφορά το ολοκληρωμένο σύστημα διαχείρισης και ελέγχου σχετικά με ορισμένα καθεστώτα κοινοτικών ενισχύσεων και η οποία εγκρίθηκε ομοφώνως από την Επιτροπή Ελέγχου του Προϋπολογισμού.
Θεωρώ τις επιφυλάξεις που εκφράσθηκαν από την Επιτροπή, προπαντός τη θέση που εξέφρασε η Επιτροπή σχετικά με το άρθρο 1 της πρότασης, αβάσιμες.
Τα προϊόντα που ο εισηγητής προτείνει να προστεθούν στον κατάλογο αφορούν όλα τομείς με ένα σημαντικό οικονομικό αντίκτυπο, των οποίων οι μηχανισμοί ελέγχου αποδείχθηκαν αναποτελεσματικοί.
Αυτά τα προϊόντα υπήρξαν, πράγματι, αντικείμενο απάτης και ατασθαλιών στο παρελθόν.
Επιπλέον, η εισαγωγή αυτού του συστήματος για ένα μεγαλύτερο αριθμό προϊόντων θα διευκόλυνε μια υγιή και αποτελεσματική διαχείριση, με μια συνεπακόλουθη απλούστευση των διαδικασιών, τόσο για την Επιτροπή όσο και για τους καλλιεργητές.
Πράγματι, είναι απαραίτητο να εναρμονίσουμε όσο περισσότερο γίνεται τους υπερβολικά πολλούς διαφορετικούς κανονισμούς που ισχύουν σήμερα, με στόχο μεταξύ άλλων να περιορίσουμε το κόστος.
Απευθύνομαι, λοιπόν, στη βάση των προηγούμενων συλλογισμών, στην Επιτροπή και το Συμβούλιο, ζητώντας τους να δεχτούν τη θέση που διατυπώθηκε από την Επιτροπή Ελέγχου του Προϋπολογισμού και, ιδιαιτέρως, τις τροπολογίες 1 και 2.
Κύριε Πρόεδρε, αξιότιμοι κυρίες και κύριοι βουλευτές, αξιότιμοι κυρίες και κύριοι, αρχικά θέλω και εγώ να ευχαριστήσω θερμά τον εισηγητή κ. Casaca, την Επιτροπή Ελέγχου του Προϋπολογισμού και την Επιτροπή Γεωργίας και Ανάπτυξης της Υπαίθρου για τις προτάσεις και τις τροπολογίες που υπέβαλαν και προπάντων για την εποικοδομητική συζήτηση σχετικά με την παρούσα πρόταση.
Σας ευχαριστώ ιδιαίτερα για την υποστήριξή σας όσον αφορά τις ουσιαστικές αρχές της πρότασης της Επιτροπής επί των οποίων προφανώς συμφωνούμε.
Μολονότι δεν μπορώ να συμφωνήσω με όλες τις τροπολογίες που κατατέθηκαν από τις επιτροπές, θέλω να καταστήσω σαφές ότι η Επιτροπή υποστηρίζει τις βασικές απόψεις των επιτροπών να υποστηρίξουν περαιτέρω το ολοκληρωμένο σύστημα διαχείρισης και ελέγχου, το ΟΣΔΕ.
Όσον αφορά την τροπολογία αριθ.
1, η Επιτροπή υπέβαλε βασικά αυτήν την πρόταση πρώτον για να προσαρμόσει το ΟΣΔΕ και στη νομοθεσία που θεσπίστηκε μέσω της Ατζέντας 2000, δεύτερον για να καθιερώσει τα επονομαζόμενα GIS, δηλαδή τα γεωγραφικά συστήματα πληροφοριών για τη βελτίωση της εξακρίβωσης γεωργικών εκτάσεων και τρίτον για να θεσμοθετηθεί η συμβατότητα των συστημάτων διαχείρισης και ελέγχου άλλων κοινοτικών συστημάτων επιδοτήσεων με το ΟΣΔΕ.
Σχετικά με τις τροπολογίες έχω να επισημάνω το εξής: σχετικά με την πρώτη τροπολογία συμφωνώ με την κριτική που ασκήθηκε προηγουμένως κατά τη διάρκεια της συζήτησης, ότι δεν έχουν κάνει όλα τα κράτη μέλη τα απαραίτητα βήματα για τη δημιουργία του ΟΣΔΕ.
Ωστόσο η Επιτροπή δεν ξεκίνησε την προτεινόμενη καινοτομία επειδή μερικά κράτη καθυστερούν ακόμα με την εφαρμογή του, αλλά για να εισάγει τα νέα γεωγραφικά συστήματα πληροφοριών που διαθέτει.
Όπως ήδη αναφέρθηκε το χρησιμοποιήσαμε στη διαδικασία καταλογισμού ευθυνών, ορίζοντας κυρώσεις για τα κράτη που δεν είχαν εκπληρώσει τις υποχρεώσεις τους.
Στη δεύτερη τροπολογία προτείνεται η υπαγωγή άλλων συστημάτων επιδότησης στο ΟΣΔΕ, όπου αναφέρονται ιδιαίτερα τα καθεστώτα στήριξης του ελαιόλαδου, του καπνού, του λίνου και της κάνναβης.
Εδώ πρέπει προπάντων να σημειωθεί ότι όσον αφορά τα συστήματα αυτά δεν πρόκειται αποκλειστικά για ενισχύσεις βάσει εκτάσεων, επομένως δεν είναι δυνατόν να υπαχθούν πλήρως στο ΟΣΔΕ.
Αλλά το εν λόγω σύστημα θα εφαρμοστεί φυσικά στο βαθμό που αυτό είναι δυνατόν.
Αν η καλλιέργεια λίνου και κάνναβης ενταχθεί στο σύστημα ενίσχυσης βάσει της καλλιεργούμενης έκτασης τότε στην περίπτωση αυτή θα εφαρμοστεί πλήρως το ΟΣΔΕ.
Αλλά και κατά την εξακρίβωση των εκτάσεων καθώς και κατά τη διαμόρφωση του καταλόγου στον τομέα του ελαιόλαδου θα χρησιμοποιηθεί φυσικά το ΟΣΔΕ, ή αντίστοιχα τα γεωγραφικά συστήματα πληροφοριών.
Όσον αφορά την τρίτη τροπολογία η Επιτροπή είναι εν προκειμένω αντίθετη με την αυτόματη απαλλαγή από την υποχρέωση υποβολής αίτησης ενισχύσεων με την ονομασία "εκτάσεις", στις περιπτώσεις που ζητά κανείς απλά να λάβει ενίσχυση που δεν συνδέεται άμεσα με τη γεωργική έκταση.
Η Επιτροπή έχει έτσι και αλλιώς χορηγήσει απαλλαγή για τις βασικές περιπτώσεις και θα πρέπει να διατηρήσει τη δυνατότητα να μπορεί να ελέγχει κατά πόσο είναι εύλογη μια τέτοια απαλλαγή από την εν λόγω υποχρέωση.
Η τέταρτη τροπολογία βρίσκει την Επιτροπή απόλυτα σύμφωνη στο βαθμό που αναφέρεται στο άρθρο 10, το οποίο διαγράφεται.
Η διάταξη αυτή δεν είναι όμως δυνατόν να διαγραφεί πλήρως, όπως προτείνεται στην τροπολογία.
Η Επιτροπή πρέπει να διατηρήσει το δικαίωμα να διεξάγει ελέγχους και σε σχέση με το ΟΣΔΕ.
Όσον αφορά τα υπόλοιπα σημεία που αναφέρθηκαν κατά τη διάρκεια της συζήτησης, όταν προβάλλεται το αίτημα για μια συγκέντρωση των πληρωμών ή αντίστοιχα μια συγκέντρωση όλων των στοιχείων, είμαστε της άποψης ότι θα επιτύχουμε με αυτό ακριβώς το αντίθετο από εκείνο που επιθυμούμε.
Εδώ πρέπει να προχωρήσουμε με βάση την αρχή της επικουρικότητας.
Είναι αδύνατον να διεξάγουμε όλους τους ελέγχους από τις Βρυξέλλες.
Γνωρίζουμε ότι πρόκειται για εκατομμύρια αιτήσεων, επομένως μπορούμε μόνο αποκεντρωμένα να διεξαγάγουμε σωστά κανονικούς ελέγχους.
Όταν υπάρχει ανάγκη για πληροφορίες, τότε μπορούμε έτσι και αλλιώς να έχουμε πρόσβαση και να επεμβαίνουμε ακόμα και σε μεμονωμένες περιπτώσεις, και ανά πάσα στιγμή, μέσω των εθνικών υπηρεσιών ΟΣΔΕ και των εθνικών υπηρεσιών πληρωμών.
Εδώ δεν υπάρχει κανένα πρόβλημα.
Αλλά το να μεταφέρονται αυτόματα όλα τα στοιχεία στις Βρυξέλλες και να αποθηκεύονται εκεί κεντρικά δεν είναι μόνο αντιπαραγωγικό από τη σκοπιά της σύγχρονης διαχείρισης, αλλά κοστίζει και πάρα πολλά.
Ο βουλευτής κ. Bφsch επεσήμανε ότι κατά τον έλεγχο των στοιχείων που είχαν δηλωθεί ως προς τις εκτάσεις, το 40% των αιτήσεων περιείχαν ψευδείς δηλώσεις.
Πρέπει όμως να υπάρξει σαφήνεια για το πότε μπορεί κανείς να μιλάει για ψευδείς δηλώσεις στις αιτήσεις και κυρίως για το είδος των ελλείψεων που παρουσιάζουν.
Όταν για παράδειγμα κοιτάξει κανείς τη δήλωση αξιοπιστίας του Ελεγκτικού Συνεδρίου και συγκεκριμένα την αντιπροσωπευτική δειγματοληψία του Ελεγκτικού Συνεδρίου για το 1998, θα διαπιστώσει ότι σε σχέση με τη ρύθμιση για τις αροτραίες καλλιέργειες προέκυψαν τα εξής: Σε ολόκληρο το δείγμα εμφανίσθηκαν συνολικά 16 ουσιαστικά λάθη σε σχέση με τις εκτάσεις.
Σε αυτές τις 16 λανθασμένες αιτήσεις οι αποκλίσεις ήταν της τάξης μεταξύ 0 και 3%, σε 4 περιπτώσεις μεταξύ 3% και 5% και μόνο σε δύο αιτήσεις της συνολικής δειγματοληψίας για το σύνολο της Κοινότητας η απόκλιση ξεπερνούσε το 5%.
Το άλλο ζήτημα που θίχθηκε και που από την δική μου σκοπιά είναι εξίσου σημαντικό, είναι το ζήτημα της ενδεχόμενης ποινικής διάστασης.
Πρόκειται για το ερώτημα κατά πόσο διερευνούνται ανεπαρκώς οι περιπτώσεις πραγματικής απάτης.
Γνωρίζετε όλοι πως σύμφωνα με τις ισχύουσες διατάξεις αλλά και τις ισχύουσες συμβατικές ρυθμίσεις οτιδήποτε έχει να κάνει με το ποινικό δίκαιο εμπίπτει στην αρμοδιότητα των κρατών μελών.
Εάν υπάρχουν πράγματι περιπτώσεις απάτης ή υπόνοιας για απάτη θα πρέπει εν προκειμένω να ενεργοποιούνται άμεσα οι εθνικές εισαγγελίες.
Κατά πόσο θα ήταν εύλογο να καθιερωθεί για παράδειγμα μια ευρωπαϊκή εισαγγελία ποινικής δικονομίας επί των δημοσιονομικών υποθέσεων ή ένα είδος δημοσιονομικής ποινικής δικονομίας, είναι μια συζήτηση που θα πρέπει να διεξαχθεί τελικά στο πλαίσιο της Διακυβερνητικής, επειδή απαιτείται τροποποίηση της Συνθήκης.
) Μόνο μια τελευταία παρατήρηση, κύριε Επίτροπε.
Το θεσμικό σας όργανο ζητά σε συνάρτηση με τη Διακυβερνητική μια εισαγγελία επί δημοσιονομικών υποθέσεων.
Ελπίζω ότι δεν θα υπάρξει ανάγκη διαπραγματεύσεων και διασαφηνίσεων στους κύκλους της Επιτροπής.
Θα σας υποστηρίξουμε ευχαρίστως.
) Θέλω να αποσαφηνίσω το εξής: δεν είπα ότι χρειάζονται ακόμα διασαφηνίσεις.
Είπα μόνο ότι η απόφαση πρέπει να ληφθεί στο πλαίσιο της Διακυβερνητικής.
Η συζήτηση έληξε.
Η ψηφοφορία θα διεξαχθεί αύριο, στις 9.00.
Καρποί με κέλυφος και χαρούπια
H ημερήσια διάταξη προβλέπει συζήτηση για την προφορική ερώτηση (B5-0491/2000) του κ. Graefe zu Baringdorf, εξ ονόματος της Επιτροπής Γεωργίας και Ανάπτυξης της Υπαίθρου, προς στην Επιτροπή, για τα μέτρα στήριξης υπέρ των καρπών με κέλυφος και των χαρουπιών.
Κύριε Πρόεδρε, απόντος του κ. Graefe zu Baringdorf και ύστερα από αίτημά του, παρεμβαίνω εξ ονόματος της Επιτροπής Γεωργίας.
Η παραγωγή ξηρών καρπών στην Ενωμένη Ευρώπη γίνεται κυρίως σε περιοχές άγονες και με απότομες κλίσεις σε συνθήκες ξηρασίας.
Αυτές οι παραγωγές προσφέρουν προστασία κατά της διάβρωσης και της απερήμωσης και λειτουργούν ως αντιπυρικό ανάχωμα.
Έχουν ζωτική σημασία ως πηγή συμπληρωματικού εισοδήματος, κλειδί για τη διατήρηση ενός μεγάλου αριθμού εκμεταλλεύσεων σε αγροτικές ζώνες μειονεκτικών περιοχών.
Εξάλλου, αυτή η παραγωγή αποτελεί τη βάση μιας σημαντικής βιομηχανίας πρώτης και δεύτερης μεταποίησης, που είναι κλειδί για την οικονομική διαφοροποίηση περιοχών της υπαίθρου που αντιμετωπίζουν δύσκολες συνθήκες.
Το επίπεδο κοινοτικής αυτάρκειας βρίσκεται μεταξύ του 50 και του 60%.
Η κοινοτική παραγωγή πρέπει να αντιμετωπίσει τον ανταγωνισμό των παραγωγών από τρίτες χώρες με πολύ κατώτερο κόστος και πολύ μειωμένη δασμολογική προστασία.
Παραδείγματος χάριν, στην περίπτωση του φουντουκιού, το κόστος παραγωγής στην Ευρωπαϊκή Ένωση είναι τρεις φορές μεγαλύτερο από το αντίστοιχο στην Τουρκία λόγω διαφορών στο κόστος του εργατικού δυναμικού.
Στην περίπτωση του αμυγδάλου, η διαφορά στο κόστος είναι δεδομένη, διότι η παραγωγή στην Ευρωπαϊκή Ένωση γίνεται σε πολύ δύσκολες περιοχές, όσον αφορά το κλίμα ή το έδαφος.
Η δασμολογική προστασία είναι πολύ μειωμένη και υπόκειται σε σταδιακή διάλυση με τις διαπραγματεύσεις στους κόλπους του Παγκόσμιου Οργανισμού Εμπορίου και άλλες προτιμησιακές συμφωνίες.
Καθίσταται σαφές ότι η Επιτροπή δεν μπορεί να αγνοήσει ότι, όταν διεξάγει εμπορικές διαπραγματεύσεις, οι παραχωρήσεις της έχουν συνέπειες που συχνά καταλήγουν να είναι αρνητικές.
Για το λόγο αυτό, θα έπρεπε να καθιερωθούν η εκτίμηση των επιπτώσεων και η αυτόματη θέσπιση μέτρων που θα επιτρέπουν την μείωση των αρνητικών συνεπειών των εμπορικών υποχωρήσεων που πραγματοποιεί η Επιτροπή.
Μολονότι τα μέτρα που ορίζει ο Κανονισμός (ΕΟΚ) 789/89 απέφεραν θετικά αποτελέσματα, δεν κατάφεραν να εξισορροπήσουν το κόστος παραγωγής με τις τιμές μιας αγοράς που κυριαρχείται από τεράστια πίεση εισαγωγών σε χαμηλές τιμές.
Το πρόβλημα είναι ότι η στήριξη στην οποία βασίζονταν αυτές οι παραγωγές πλησιάζει στο τέλος της, ενώ οι δύσκολες συνθήκες παραγωγής δεν έχουν αλλάξει και ο ανταγωνισμός των παραγωγών από τρίτες χώρες έχει γίνει σκληρότερος.
Αντιθέτως, οι δασμοί που βαρύνουν το αμύγδαλο, παραδείγματος χάρη, θα υποστούν νέα μείωση τον ερχόμενο μήνα, περνώντας από το 4,1 στο 3,5%, ενώ υπάρχει ποσόστωση 90.000 τόνων με 2%.
Εξάλλου, οι αμερικανικές εξαγωγές προς συγκεκριμένες τρίτες χώρες γίνονται με προτιμησιακές συμφωνίες τις οποίες δεν έχει έχει Ευρωπαϊκή Ένωση.
Πράγματι, τα τελευταία δέκα χρόνια η τιμή έχει διατηρηθεί στο ίδιο επίπεδο.
Ο δασμολογικός συντελεστής του φουντουκιού βρίσκεται στο 3,3%.
Ωστόσο, εφαρμόζεται ένας μειωμένος συντελεστής 3% για τα εμπορεύματα τουρκικής προέλευσης.
Η πίεση των εισαγωγών είναι τέτοια που η διαφορά των τιμών μεταξύ των επιλεγμένων ποικιλιών και των κοινών ποικιλιών μειώνεται συνεχώς, γεγονός που έχει καταστροφικό αποτέλεσμα.
Οι δύσκολες συνθήκες καλλιέργειας στην Ευρωπαϊκή Ένωση δεν επιτρέπουν τον ανταγωνισμό με αυτές τρίτων χωρών και δεν είναι δυνατόν να βελτιωθεί η ανταγωνιστικότητα εάν δεν εγκαταλειφθούν οι σημερινές περιοχές παραγωγής και δεν μεταφερθεί η παραγωγή σε νέες διαφορετικές περιοχές.
Αυτό συνεπάγεται σοβαρή περιβαλλοντική καταστροφή, σοβαρούς κινδύνους απερήμωσης και σοβαρά προβλήματα στον τομέα της διαχείρισης του εδάφους.
Για τους λόγους αυτούς, κύριε Επίτροπε, η Επιτροπή Γεωργίας παρουσίασε την προφορική ερώτηση που προκάλεσε τη συζήτηση.
Το συμπέρασμα της προβληματικής για τις ανάγκες της κοινοτικής παραγωγής ξηρών καρπών έχει καταστεί αρκετά σαφές, όπως αποδεικνύει η συμφωνία στο Κοινοβούλιο μεταξύ όλων των πολιτικών ομάδων στο ψήφισμα που παρουσίασαν.
Η πίεση των εισαγωγών και οι δύσκολες κλιματικές και εδαφικές συνθήκες απαιτούν λοιπόν στήριξη της κοινοτικής παραγωγής ξηρών καρπών.
Η Επιτροπή Γεωργίας, στα ψηφίσματα που παρουσίασαν οι πολιτικές ομάδες ομοφώνως, επαναλαμβάνει τα συμπεράσματα της πρόσφατης ακρόασης του τομέα των ξηρών καρπών ενώπιον της Επιτροπής Γεωργίας, και κατά κάποιο τρόπο επαναλαμβάνει και υιοθετεί τα αιτήματα που, με τεράστια ανησυχία και τεράστια αγωνία, όπως γνωρίζετε κύριε Επίτροπε, παρουσιάζει σήμερα ο τομέας.
Ανησυχίες, αιτήσεις και αιτήματα που υιοθετούμε στην Επιτροπή Γεωργίας και τις πολιτικές ομάδες του Ευρωπαϊκού Κοινοβουλίου, με στόχο την εξεύρεση λύσης που θα προβλέπει τη χορήγηση άμεσης ενίσχυσης στα εισοδήματα των παραγωγών, η οποία θα επιτρέψει, μέσω της διατήρησης της καλλιέργειας, την αποτροπή περιβαλλοντικών καταστροφών, την αποφυγή της απερήμωσης και τη διατήρηση βιομηχανιών πρώτης και δεύτερης μεταποίησης σε μειονεκτικές περιοχές.
Ωστόσο, από την άλλη πλευρά, και αυτό είναι το στοιχείο που περιβάλλει σήμερα η αγωνία και η ανησυχία στον τομέα -και δεδομένου ότι τα μέτρα που προβλέπονται για τον τομέα αυτό πλησιάζουν στο τέλος τους εντός των ημερών- είναι απαραίτητη η παράτασή τους έως ότου καταρτιστεί ένα νέο σύστημα ή ένα νέο καθεστώς στήριξης.
) Κύριε Πρόεδρε, κυρίες και κύριοι, κύριε Jovι Peres, επιτρέψτε μου να υπενθυμίσω ότι η ίδια η Επιτροπή είχε διαπιστώσει προ πολλών ετών ότι η καλλιέργεια καρπών με κέλυφος στην Ευρωπαϊκή Ένωση είναι συνδεδεμένη με μεγάλες δυσκολίες.
Αυτό οφείλεται αφενός στον οξύ διεθνή ανταγωνισμό - και εδώ έχετε δίκιο - αλλά προπάντων στις διάφορες διαρθρωτικές ελλείψεις των περιοχών όπου καλλιεργούνται κυρίως οι εν λόγω καρποί.
Εδώ διαπιστώσαμε δυστυχώς ότι λόγω αυτών των διαρθρωτικών ελλείψεων η παραγωγικότητα είναι χαμηλή και το κόστος παραγωγής υψηλό.
Λόγω αυτών των δυσκολιών καθιερώθηκε ήδη το 1989 καθεστώς χορήγησης ενισχύσεων.
Ωστόσο ήδη τότε είχε προβλεφθεί για το καθεστώς αυτό προθεσμία δέκα ετών.
Στόχος του ήταν η βελτίωση της ποιότητας και της διάθεσης των καρπών με κέλυφος.
Με το συγκεκριμένο καθεστώς είχε καταβληθεί σημαντική χρηματοδότηση.
Την περίοδο μεταξύ των ετών 1990 και 1999 είχαν δαπανηθεί με βάση το εν λόγω καθεστώς 725 εκατ. ευρώ.
Καθώς οι συμβατικές δεσμεύσεις συνεχίζονται και μάλιστα μέχρι το 2006, θα δαπανηθούν εφέτος και τα επόμενα έτη ακόμα 250 εκατ. ευρώ.
Πέραν τούτου, το 1997 χορηγήθηκε μια ξεχωριστή ενίσχυση κατ' αποκοπή για τα φουντούκια.
Αλλά, όπως είπαμε, ήταν από την αρχή σαφές - και αυτό το γνωρίζει ο κάθε ενεχόμενος - ότι υπάρχει συγκεκριμένη προθεσμία λήξης των μέτρων για την προώθηση της διάθεσης των εν λόγω καρπών και ότι το ζητούμενο είναι να καταστούν δυνατές οι απαραίτητες προσαρμογές για την αύξηση της ανταγωνιστικότητας.
Ενόψει του ότι τα προγράμματα συνεχίζονται εν μέρει μέχρι το 2006, δεν σχεδιάζονται επί του παρόντος άλλα μέτρα από αυτή τη γραμμή του προϋπολογισμού.
Επιτρέψτε μου όμως να σας υπενθυμίσω ότι στο μεταξύ η καλλιέργεια καρπών με κέλυφος έχει γίνει και με άλλους τρόπους επιλέξιμη για ενισχύσεις, κάτι που δεν ίσχυε προηγουμένως.
Για τέτοια είδους μέτρα υπάρχει προπάντων το γενικό καθεστώς ενισχύσεων για τους παραγωγούς οπωροκηπευτικών στο πλαίσιο χορήγησης των επονομαζόμενων ιδρυτικών κεφαλαίων.
Τέλος υπάρχει και η δυνατότητα για τέτοιου είδους μέτρα στο πλαίσιο των σχεδίων για την ανάπτυξη της υπαίθρου που έπρεπε να υποβληθούν το τρέχον έτος.
Διαπιστώσαμε ωστόσο ότι στα προγράμματα που μας υπέβαλαν τα κράτη μέλη, ακόμα και εκείνα που διαθέτουν εκτεταμένες ζώνες αντίστοιχης παραγωγής, δεν προτείνονται τέτοια μέτρα.
Είναι λοιπόν προφανές ότι κατά τον σχεδιασμό των προγραμμάτων δεν υπήρχε αντίστοιχη ανάγκη.
Αυτή είναι η παρούσα κατάσταση και αυτό μπορεί να κάνει η Επιτροπή στον συγκεκριμένο τομέα για να αντισταθμίσει μια αρνητική εξέλιξη.
Δεν είναι όμως δυνατόν να επιτίθεται κανείς στην Επιτροπή, όταν υπάρχει η προηγούμενη συνεννόηση ότι η ανάπτυξη της υπαίθρου θα προγραμματισθεί με ευθύνη των κρατών μελών και εντός των κρατών μελών, όσο είναι δυνατόν, με ευθύνη των περιφερειών.
Επομένως εκεί πρέπει να τεθούν οι προτεραιότητες για την υποστήριξη της ανάπτυξης της υπαίθρου.
Κύριε Πρόεδρε, οφείλω να ευχαριστήσω τον κύριο Επίτροπο που παρέστη, Πέμπτη απόγευμα, σε αυτή τη σχεδόν κενή αίθουσα, μια αίθουσα που θα παραμείνει τόσο κενή όσο και το πρόγραμμα που μας παρουσιάζετε για τους ξηρούς καρπούς.
Και ευχαριστώ, κυρίες και κύριοι βουλευτές, όσους είμαστε παρόντες για να συζητήσουμε για το μέλλον των ξηρών καρπών στην Ευρωπαϊκή Ένωση.
Είχα ετοιμάσει μια παρέμβαση, αλλά υπό το φως των όσων είπε μόλις στην απάντησή του ο κ. Επίτροπος και της παρέμβασης που έκανε ο κ. Jovι κατά την παρουσίασή του, μάλλον θα αφήσω τα χαρτιά που είχα και θα προσπαθήσω να αυτοσχεδιάσω σχετικά με την απάντηση που μας έδωσε ο κ. Επίτροπος.
Ο κ. Επίτροπος γνωρίζει τα προβλήματα των ξηρών καρπών στην Ευρωπαϊκή Ένωση, γνωρίζει ότι εξαρτόμαστε από ένα και μόνο προμηθευτή σε πολλές περιπτώσεις: τις Ηνωμένες Πολιτείες, από τη μία πλευρά, όσον αφορά τα αμύγδαλα, και την Τουρκία, όσον αφορά τα φουντούκια.
Γνωρίζει επίσης ο κ. Επίτροπος τα οφέλη -όπως τα επεσήμανε και ο κ. Jovι- που προσφέρουν στις άνυδρες περιοχές όπου καλλιεργούνται όλα αυτά τα προϊόντα, καλλιέργειες που δεν αλλάζουν από χρόνο σε χρόνο, καθώς αργεί πολύ να μεγαλώσει η αμυγδαλιά ή η καρυδιά.
Ως εκ τούτου, κύριε Επίτροπε, πιστεύω ότι βρισκόμαστε ενώπιον ενός πολύ σοβαρού προβλήματος.
Και όταν μας λέτε ότι υπάρχουν διαρθρωτικά προβλήματα χαμηλής παραγωγικότητας και υψηλού κόστους παραγωγής στην Ευρωπαϊκή Ένωση, οφείλουμε να ρωτήσουμε: θέλουμε ξηρούς καρπούς ή θέλουμε να εξαρτόμαστε πλήρως από το εξωτερικό;
Διότι καλύπτουμε μόνο το 50% των συνολικών προμηθειών μας, το υπόλοιπο εξαρτάται από το εξωτερικό.
Ωστόσο, με αυτό το ρυθμό, δεν θα μας μείνει τίποτα.
Μας λέτε ότι αυτό χρειάστηκε να αποτελέσει αντικείμενο διαπραγματεύσεων και ότι ήδη υπάρχουν ενισχύσεις που προέρχονται από την ΚΟΑ των οπωροκηπευτικών αλλά και στο πλαίσιο προγραμμάτων ανάπτυξης της υπαίθρου.
Επί αυτού, θα ήθελα να σας πω ότι στο πλαίσιο της ΚΟΑ των οπωροκηπευτικών, τα επιχειρησιακά ταμεία προορίζονται για τις καλλιέργειες εκείνες, για τα οπωροκηπευτικά εκείνα που έχουν πράγματι μεγάλη παραγωγή.
Έτσι, τα επιχειρησιακά ταμεία - που αποτελούν ένα πολύ μικρό ποσοστό αυτής της συνολικής παραγωγής ανά εκτάριο, περίπου 1,5 με 2% - προϋποθέτουν μια λογική ποσότητα για να μπορεί κανείς να εργαστεί με αυτά.
Όταν λοιπόν μιλάμε για παραγωγές ανά εκτάριο που μόλις και ξεπερνούν τις 100.000 πεσέτες, θεωρώ ότι τα επιχειρησιακά ταμεία της ΚΟΑ των οπωροκηπευτικών έχουν ελαχιστότατη σημασία και προσφέρουν ελάχιστες λύσεις για την επίλυση του προβλήματος των ξηρών καρπών.
Σε ό,τι αφορά το πλαίσιο των προγραμμάτων ανάπτυξης της υπαίθρου, ο κ. Επίτροπος γνωρίζει πολύ καλύτερα από εμένα ότι για την ανάπτυξη της υπαίθρου, το δεύτερο πυλώνα της ΚΓΠ - και όλοι την αντιμετωπίζουμε με μεγάλη ελπίδα και σας συγχαίρουμε που καταφέρετε και την ενοποιήσατε σε ένα κονδύλιο - στις περιοχές όπου καλλιεργούνται αυτοί οι καρποί-οι οποίες βασικά είναι περιοχές στόχου 1 σε ορισμένες περιπτώσεις και στόχου 2 σε κάποιες άλλες- τα προγράμματα που εφαρμόζονται εκεί είναι προγράμματα LEADER.
Αυτά τα προγράμματα LEADER και τα προγράμματα PRODER στην περίπτωση της Ισπανίας, όπου υπάρχουν εθνικά προγράμματα, τα οποία οργανώνονται από κάτω προς τα πάνω, δύσκολα θα θεωρήσουν ως στρατηγικό ενδιαφέρον και ως στρατηγικό τομέα κάποιες παραγωγές που έχουν όνομα και επώνυμο, καθώς σε αυτά τα προγράμματα συνήθως αντιμετωπίζονται προβλήματα γενικού ενδιαφέροντος.
Ωστόσο, κύριε Επίτροπε, αυτό που σας προτείνεται εδώ, και πιστεύω ότι όλες οι πολιτικές ομάδες συμφωνούμε σε αυτό, είναι η μερική διατήρηση - όχι η διατήρηση επ' αόριστον, αλλά η διατήρηση "έως" - κύριε Επίτροπε, των ταμείων/σχεδίων βελτίωσης, διότι σε ορισμένες περιπτώσεις δεν έχουν ολοκληρωθεί, ενώ σε άλλες οι στόχοι τους δεν έχουν επιτευχθεί ακόμα.
Αλλά αυτά τα ταμεία βελτίωσης είναι απολύτως απαραίτητα για τη διατήρηση της καλλιέργειας, εφόσον οι ξηροί καρποί έχουν διαφοροποιημένη αντιμετώπιση στην επόμενη μεταρρύθμιση της ΚΟΑ οπωροκηπευτικών.
Πιστεύω, κύριε Επίτροπε, ότι αυτή τη στιγμή ομιλούμε για μια ποσότητα χρημάτων που δεν είναι ιδιαίτερα μεγάλη και μπορεί να εγκριθεί στο πλαίσιο των περιορισμένων προϋπολογισμών, που, όπως μας λένε στο τμήμα σας, δεν έχετε ακόμα καθορίσει.
Ως εκ τούτου, κύριε Επίτροπε, η παράταση αυτών των σχεδίων βελτίωσης, εφόσον οργανώνονται, χρησιμοποιούνται και υπάρχουν με διαφοροποιημένη αντιμετώπιση στην επόμενη μεταρρύθμιση των οπωροκηπευτικών η οποία δεν θα αργήσει να έρθει, πιστεύω ότι θα επίλυε και θα ελάττωνε την αγωνία που εξέφρασε ο κ. Jovι, την οποία αισθάνονται όλοι οι παραγωγοί ξηρών καρπών στην Ευρωπαϊκή Ένωση και μας τη μετέφεραν στη Επιτροπή Γεωργίας και Ανάπτυξης της Υπαίθρου, κερδίζοντας έτσι την πολιτική μας υποστήριξη.
Καθώς αυτοί οι παραγωγοί βασίζονται στην πολιτική στήριξη αυτού του Κοινοβουλίου, πιστεύω ότι ήταν αδικαιολόγητο να μην λάβουν την οικονομική ενίσχυση για μερικές πεσέτες.
Κύριε Πρόεδρε, εξ ονόματος της Ομάδας του Κόμματος των Ευρωπαίων Σοσιαλιστών, θέλω να δηλώσω ότι απορρίπτω όσα είπε ο κ. Fischler - στις προτάσεις που έκανε - και υποστηρίζω την πρόταση ψηφίσματος που παρουσίασαν διάφορες κοινοβουλευτικές Ομάδες, με τη σχεδόν ομόφωνη γνώμη του Κοινοβουλίου.
Κύριε Fischler, δεν είναι δυνατόν η Ευρωπαϊκή Επιτροπή να συνεχίσει να αδιαφορεί για τα αιτήματα που παρουσιάζουν οι τομείς που θίγονται.
Δεν είναι δυνατόν να συνεχίσετε να υποστηρίζετε ότι μόνο εσείς έχετε δίκιο και ότι όλοι εμείς κάνουμε λάθος.
Δεν μπορεί να αγνοείτε ότι εάν δεν ληφθούν μέτρα στήριξης για τους καρπούς με κέλυφος και για τα χαρούπια, πολλές καλλιέργειες τελικά θα εγκαταλειφθούν.
Πολλές περιοχές του εδάφους της Ένωσης θα υποστούν ανεπανόρθωτες επιπτώσεις, τόσο από κοινωνικοοικονομικής όσο και από περιβαλλοντικής απόψεως.
Πρέπει να πούμε ότι τόσο τα συγκεκριμένα μέτρα που ελήφθησαν για τους καρπούς με κέλυφος και για τα χαρούπια όσο και η ενίσχυση κατ' αποκοπή για το φουντούκι ήταν σίγουρα μέτρα μεταβατικά που οδήγησαν στη μετατροπή των καλλιεργειών, αλλά δεν μπορούμε να λέμε ότι δεν μπορούν να παραταθούν.
Κύριε Επίτροπε, δεν γίνεται να προσεγγίζουμε μια μετατροπή στον τομέα της γεωργίας σαν να ήταν μετατροπή στο βιομηχανικό τομέα.
Στη βιομηχανία, μπορούν να εκσυγχρονιστούν τα μηχανήματα ή να βελτιωθεί η παραγωγικότητα, αλλά για συγκεκριμένες καλλιέργειες, όσες επενδύσεις και αν γίνουν, όσες αλλαγές και αν πραγματοποιηθούν στον τομέα της εμπορίας, δεν μπορεί να επιτευχθεί ο στόχος να σταματήσουν ορισμένες περιοχές να είναι άγονες ή ημι-άγονες.
Δεν είναι δυνατόν να πιστέψει κανείς ότι με τους ελάχιστους διαθέσιμους πόρους των προγραμμάτων ανάπτυξης της υπαίθρου θα μπορέσει να επιλυθεί το πρόβλημα που εξετάζουμε.
Δεν πρέπει να αναζητηθεί εκεί η λύση για αυτές τις περιοχές, όπως φαίνεται να κάνει ο κ. Επίτροπος και συνολικά η Επιτροπή.
Από την άλλη πλευρά, δεν φαίνεται ότι μια παράταση αυτών των ενισχύσεων έως τη λήψη των μέτρων που προτείνονται στο ψήφισμα, ούτε καν όταν εγκριθούν τα οριστικά μέτρα αυτά καθαυτά, μπορεί να προκαλέσει προβλήματα στους κόλπους των συνομιλιών στον Παγκόσμιο Οργανισμό Εμπορίου.
Ο τομέας είναι πλεονασματικός και η κοινοτική προστασία είναι ελάχιστη.
Εφόσον τα ποσά που ζητούνται δεν είναι εξαιρετικά μεγάλα, εφόσον δεν προκαλούνται προβλήματα σε τρίτους, εφόσον αυτός είναι ο μοναδικός τρόπος να διατηρηθεί το βιοτικό επίπεδο σε ορισμένες περιοχές, κύριε Επίτροπε, είναι απαραίτητο να διατηρήσετε αυτές τις ενισχύσεις.
Κύριε Πρόεδρε, λαμβάνοντας υπόψη τις παρεμβάσεις του κ. Jovι και του κ. Fischler, πιστεύω ότι είναι καλύτερο να τροποποιήσω μεθοδολογικά την παρέμβασή μου και να πάω κατευθείαν σε αυτό που θεωρώ ότι είναι η ουσία του ζητήματος.
Ο βασικός λόγος που επικαλείται η Επιτροπή είναι ότι συμφωνήθηκαν τα πράγματα πριν από δέκα χρόνια.
Δηλαδή, πριν από δέκα χρόνια, υπήρχαν κάποιες συνθήκες, καταρτίσαμε ένα πρόγραμμα και αυτό ήταν.
Πιστεύω ότι, ακριβώς, η αλλαγή των συνθηκών σε σχέση με πριν από δέκα χρόνια είναι το στοιχείο που αποδυναμώνει τη θέση της Επιτροπής, γι' αυτό θα έπρεπε να δείχνει ευαισθησία απέναντι σε μια συμφωνία που έχει τις ρίζες της στη δράση ορισμένων σημερινών βουλευτών της Επιτροπής Γεωργίας και Ανάπτυξης της Υπαίθρου και της Ολομέλειας.
Κατά τη γνώμη μου, οι αλλαγές είναι τρεις.
Πρώτον, οι συνθήκες ανταγωνισμού έχουν αλλάξει, δεν είναι οι ίδιες με πριν από δέκα χρόνια.
Δεύτερον, σύμφωνα με την αξιολόγηση του τομέα της γεωργίας, ιδιαιτέρως αυτού, πρέπει να επισημανθεί ότι υπάρχει μια αίσθηση περιβαλλοντικής ευθύνης πολύ μεγαλύτερη από εκείνη που υπήρχε πριν από δέκα χρόνια.
Είναι ένας οικονομικός τομέας, σύμφωνα, αλλά με περιβαλλοντική ευθύνη πολύ μεγαλύτερη από αυτή που υπήρχε πριν από δέκα χρόνια.
Και τρίτον, εάν καταργηθούν σήμερα αυτές οι ενισχύσεις, η απώλεια του εδάφους που είχε ανακτηθεί τα τελευταία δέκα χρόνια θα ήταν μη αντιστρέψιμη .
Πιστεύω, λοιπόν, ειλικρινά ότι δεν υπάρχει περιθώριο, τόσο στο πλαίσιο της ανάπτυξης της υπαίθρου όσο και αλλού, διότι δεν μιλάμε για οπωροκηπευτικά, δεν μιλάμε προϊόντα άλλου είδους, μιλάμε για ένα πολύ ειδικό προϊόν, με πολύ ειδικές συνθήκες, οι οποίες αναλύθηκαν πριν από δέκα χρόνια και που πρέπει απαραιτήτως να αναλυθούν εκ νέου σήμερα.
Για το λόγο αυτό, πιστεύω ότι το λογικότερο είναι φροντίσετε για τη μελέτη ενός νέου πλαισίου ενισχύσεων και, εν πάση περιπτώσει και δίχως καθυστέρηση, για τη παραχώρηση μιας παράτασης.
Κύριε Πρόεδρε, Επίτροπε κύριε Fischler, αγαπητοί συνάδελφοι, εμείς, που αποτελούμε τη μικρή μεσογειακή οικογένεια, δεν είμαστε πολλοί, για να προσπαθήσουμε να προστατεύσουμε τις παραγωγές που δεν συμπαθούν οι Βρυξέλλες.
Είχαμε το πρόβλημα του μελιού - αρνηθήκατε, κύριε Fischler, λίγες χούφτες ευρώ για την πριμοδότηση των κυψελών - επίσης το πρόβλημα του ελαιολάδου και τώρα έχουμε τα καρύδια, τα αμύγδαλα και τα φουντούκια.
Οι Βρυξέλλες θέλουν να αποδεσμευθούν.
Μας λένε: υπήρχε ο κανονισμός του 1989, ο οποίος ήταν προσωρινός.
Οι κατ' αποκοπήν ενισχύσεις του 1996 για τις φουντουκιές, ήταν για λίγο καιρό.
Τα μέτρα αυτά φτάνουν στη λήξη τους.
Οι ενισχύσεις πρέπει να σταματήσουν.
Όμως η διακοπή της κοινοτικής χρηματοδότησης, σημαίνει την καταστροφή όλων όσων επετεύχθησαν μέχρι τώρα.
Εξ ονόματος της αρχής της συνέχειας, της συνέπειας, της προστασίας των οικονομικών συμφερόντων της Ευρωπαϊκής Ένωσης, δεν πρέπει να διακόψουμε αυτές τις ενισχύσεις οι οποίες έχουν ήδη δεσμευθεί.
Πολύ δε μάλλον αφού σε αυτόν τον παραλογισμό θα προστίθεται και ο ακόλουθος, είμαστε ελλειμματικοί.
Κάνουμε εισαγωγές.
Και όλα αυτά προς όφελος της Τουρκίας - έστω - αλλά προς όφελος της Καλιφόρνια!
Μας λέτε: αυτό κοστίζει - και εδώ μας λέτε ένα ψεματάκι - το κόστος είναι 250 εκατομμύρια ευρώ, όμως για τα χρόνια που θα ακολουθήσουν.
Είσαστε πολύ προσεχτικοί για να μη δώσετε το ετήσιο ποσοστό που είναι της τάξης του 0,0..., ένα μικρό ποσοστό του ευρωπαϊκού προϋπολογισμού.
Με άλλα λόγια, κύριε Επίτροπε, πρέπει να αντιδράσουμε.
Πρέπει να αντιδράσουμε πρωτίστως στο όνομα της ποιότητας, στο όνομα των θέσεων εποχιακής απασχόλησης, αλλά και στο όνομα της σύνεσης, του αγροτικού τομέα, του περιβάλλοντος, της ομορφιάς.
Δεν ξέρω εάν έχετε δει αμυγδαλιά τον Φεβρουάριο;
Ε, λοιπόν, είναι πολύ όμορφο θέαμα!
Και όπως σας ενημέρωσαν έχουμε περιοχές, στην Ισπανία, στην δική μου περιοχή το Languedoc-Roussillon, στην Ελλάδα, όπου τα εδάφη είναι άνυδρα.
Πρέπει να αποφύγουμε την έξοδο από την ύπαιθρο.
Αυτό που πρέπει να κάνουμε τουλάχιστον, εφόσον η διατήρηση της ΚΟΑ για φρούτα και λαχανικά δεν αποτελεί λύση, είναι να κρατήσουμε λίγα ευρώ από τον ευρωπαϊκό προϋπολογισμό για να χρηματοδοτήσουμε αυτή τη δραστηριότητα.
Όμως πέρα από αυτό, κύριε Επίτροπε - ήσασταν και ήμουν μαζί σας στο Σηάτλ - το πρόβλημα που τίθεται είναι η κοινοτική προτίμηση.
Το μέλι μας να προηγείται αυτού της Κίνας, του Καναδά ή του Μεξικό.
Οι ελιές μας να προηγούνται αυτών της Βόρειας Αφρικής και η ισπανική, ιταλική, πορτογαλική, ελληνική, γαλλική Μεσόγειος του Languedoc-Roussillon, να προηγείται της Ανατολίας και προηγείται και της Καλιφόρνιας, κύριε Επίτροπε.
Απλούστατα, δεν πρόκειται για μια χούφτα δολάρια αλλά για μια χούφτα ευρώ.
Κύριε Επίτροπε, στην παρέμβασή σας μας είπατε πώς βλέπατε εσείς την κατάσταση, αλλά εγώ σας διαβεβαιώ πως ο τομέας δεν την αντιλαμβάνεται όπως εσείς.
Είναι σίγουρο ότι οι ενισχύσεις εγκρίθηκαν στο παρελθόν για να αντιμετωπιστούν οι μεγάλες δυσκολίες που διερχόταν ο τομέας, αλλά και σήμερα, δέκα χρόνια μετά και όχι εξαιτίας των παραγωγών, οι συνθήκες που οδήγησαν στην έγκριση εκείνων των ενισχύσεων εξακολουθούν να υφίστανται.
Οι δασμοί μας, όπως ελέχθη, εξακολουθούν να είναι πολύ χαμηλοί, τα ευρωπαϊκά προϊόντα εξακολουθούν να μην είναι σε θέση να ανταγωνιστούν εκείνα που προέρχονται κυρίως από την Τουρκία και τις Ηνωμένες Πολιτείες εξαιτίας του μικρότερου κοινωνικού κόστους και κόστους εργατικού δυναμικού ή εξαιτίας του γεγονότος ότι οι καλλιέργειες, στην περίπτωση των Ηνωμένων Πολιτειών, βρίσκονται σε αρδευτικές περιοχές και είναι μηχανοποιημένες, ενώ αντιθέτως οι καλλιέργειες στην Ευρωπαϊκή Ένωση βρίσκονται σε δύσβατες και ξηρές περιοχές, είναι ελάχιστα μηχανοποιημένες και ως εκ τούτου, είναι βέβαιο από αυτή την άποψη, είναι λιγότερο ανταγωνιστικές.
Αλλά αυτός ο λόγος δεν καθιστά λιγότερο σημαντική την παραγωγή της Ευρωπαϊκής Ένωσης.
Εκτός τούτου, και παρά τη σημασία αυτής της παραγωγής, εξακολουθούμε να παρουσιάζουμε έλλειμμα και η εξαφάνιση των καλλιεργειών των προϊόντων αυτών - η οποία μπορεί να προκύψει εάν ο τομέας στερηθεί της διατήρησης των ενισχύσεων - θα έθετε τον κοινοτικό καταναλωτή στα χέρια των Ηνωμένων Πολιτειών και της Τουρκίας, οι οποίες θα όριζαν τις τιμές από πραγματικά μονοπωλιακή θέση.
Και δεν πρέπει να αγνοηθεί, κύριε Επίτροπε, το γεγονός ότι η καλλιέργεια των ξηρών καρπών δεν έχει ουσιαστικά εναλλακτικές λύσεις λόγω των χαρακτηριστικών των περιοχών όπου παράγονται.
Δεν πρέπει να εκπλήσσει, για όλους αυτούς τους λόγους, η τεράστια ανησυχία του τομέα ενώπιον τη πιθανότητας να καταργηθούν οι ενισχύσεις, καθώς χωρίς αυτές, και αυτό χρειάζεται να το αναγνωρίσουμε, το μέλλον των εκμεταλλεύσεων τους, δεδομένου του ανταγωνισμού εκ μέρους τρίτων χωρών, κινδυνεύει και οι επενδύσεις που έγιναν για τον εκσυγχρονισμό των συστημάτων παραγωγής - που ολοκληρώθηκαν με μεγάλη επιτυχία - θα αποδειχθούν ανώφελες.
Για τους λόγους αυτούς, κύριε Επίτροπε, θέλω και εγώ να σας ζητήσω, εξ ονόματος των παραγωγών του τομέα, και ειδικότερα εξ ονόματος των παραγωγών της Καταλονίας, τη διατήρηση των ειδικών ενισχύσεων σε αυτό τον τομέα στην κατεύθυνση που επισημάνθηκε εδώ και σύμφωνα με την πρόταση ψηφίσματος που ελπίζω να λάβει την στήριξη του Κοινοβουλίου.
Ενισχύσεις, κύριε επίτροπε, που αντιπροσωπεύουν μόλις το 0,18% του συνολικού προϋπολογισμού του EΓΤΠΕ-Εγγυήσεις και το 0,16% του συνολικού γεωργικού προϋπολογισμού και για τις οποίες, εξάλλου, έχει λεχθεί ότι υπάρχει ένα ικανό οικονομικό περιθώριο ώστε να ολοκληρωθούν.
Οιοσδήποτε άλλος τύπος ενισχύσεων, όπως αυτές που αναφέρατε, κυρίως δε οι ενισχύσεις της ανάπτυξης της υπαίθρου, είναι σίγουρο ότι σε άλλους τομείς μπορούσαν να είναι θετικές, αλλά σε αυτή την περίπτωση και δεδομένης της ιδιαιτερότητας του τομέα, αποδεικνύονται πλήρως ανεπαρκείς για να μπορέσουν να εγγυηθούν την ανταγωνιστικότητα και, χάρη σε αυτή, τη διατήρηση καλλιεργειών το όφελος που παρουσιάζουν οι οποίες δεν μπορεί η Επιτροπή - εσείς, κύριε Επίτροπε - να το αγνοήσει με κανέναν τρόπο.
Κύριε Πρόεδρε, απλώς θα ήθελα και σε αυτή την περίπτωση, να εστιάσω την προσοχή στο γεγονός ότι, σε αυτή την παραγωγή, την οποία γνωρίζω καλά, η απόδοση των επενδύσεων είναι μακροπρόθεσμη.
Επιπλέον, οι παραγωγοί κατέβαλαν προσπάθειες οι οποίες τείνουν να επιβεβαιωθούν όσον αφορά την άρδευση, όσον αφορά την επιλογή των φυτών, όσον αφορά πολύ συγκεκριμένες προσπάθειες οργάνωσης των παραγωγών και αυτές οι προσπάθειες θα καταστραφούν πλήρως εάν οι ενισχύσεις που είχαν δοθεί μέχρι σήμερα δεν διατηρηθούν τουλάχιστον για μια περίοδο αρκετή ώστε να υπάρξει απόδοση των επενδύσεων.
Για παράδειγμα, όσον αφορά την καρυδιά, οι επενδύσεις αποδίδουν μετά από 18 περίπου χρόνια και συνεπώς, θεωρώ ότι η λογική και η οικονομική και χρηματοδοτική συνέπεια, καθώς και η πολιτική συνέπεια επιτάσσουν, για αυτές τις παραγωγές, η Επιτροπή να επιδείξει συνέχεια, λογική και σύνεση.
.
(DE) Κύριε Πρόεδρε, θα αναφερθώ μόνο πολύ σύντομα στα σημαντικότερα επιχειρήματα που ακούστηκαν εδώ.
Πρώτον, θέλω επισημάνω με απόλυτη σαφήνεια ότι η Επιτροπή είναι εντελώς αντίθετη προς τη χορήγηση ενισχύσεων για την παραγωγή.
Ακόμα και οι ενισχύσεις του παρελθόντος ήταν ενισχύσεις για τη βελτίωση της διάρθρωσης και της ποιότητας, αλλά δεν εννοούντο ως ενισχύσεις διαρκείας για την παραγωγή.
Επίσης πρέπει να προσθέσω ότι μια τέτοια ενίσχυση που προσανατολίζεται αποκλειστικά στην παραγωγή παραβιάζει όλους τους κανόνες του ΠΟΕ.
Ακούστηκε το επιχείρημα ότι εδώ πρόκειται για μια μακροπρόθεσμη επένδυση.
Αυτό είναι σωστό.
Αλλά ο κάθε αγρότης που προέβη στην επένδυση αυτή υπέγραψε, πριν να προχωρήσει στην εν λόγω επένδυση, ένα συμβόλαιο βάσει του οποίου γνώριζε πολύ καλά για πόσα έτη θα του χορηγείται ενίσχυση.
Δεν είναι λοιπόν δυνατόν να επιρρίπτει κανείς στην Επιτροπή κυνισμό επειδή διακόπτει τη χορήγηση ενισχύσεων, γεγονός που έπρεπε να έχει συνυπολογίσει ο ενεχόμενος αγρότης.
Ο κάθε αγρότης γνώριζε επακριβώς για πόσα χρόνια θα λάμβανε ενισχύσεις.
Πρέπει να επικρατήσει σαφήνεια σχετικά με αυτό.
Σας επισήμανα ότι υπάρχουν νέες δυνατότητες.
Όταν λοιπόν υπάρχουν επιχειρήματα ότι η συγκεκριμένη παραγωγή είναι οπωσδήποτε αναγκαία για τη διατήρηση του τοπίου, του περιβάλλοντος και ιδιαίτερα σε αυτές τις άνυδρες περιοχές, τότε πρόκειται για ιδανικές περιπτώσεις για την εφαρμογή μέτρων που αφορούν το περιβάλλον.
Για αυτόν τον σκοπό αυξήσαμε τα κονδύλια, για να προωθηθούν δηλαδή στο πλαίσιο της ανάπτυξης της υπαίθρου μεταξύ άλλων και περιβαλλοντικά μέτρα.
Δεν είναι λοιπόν δυνατόν να ισχύουν και τα δύο.
Δεν είναι δυνατόν να επιχειρηματολογεί κανείς εν προκειμένω ότι πρόκειται για μια σημαντική παραγωγή, όταν οι περιφερειακές αρχές προφανώς δεν την θεωρούν τόσο σημαντική, ώστε να της δοθεί προτεραιότητα και ενίσχυση.
Ισχύει λοιπόν ή το ένα ή το άλλο!
Ειπώθηκε επίσης ότι είναι πολύ λίγα τα χρήματα και πρέπει να χορηγηθούν περισσότερα και μάλιστα το επιχείρημα ήταν ότι πρόκειται για μηδέν κόμμα κάτι του συνολικού προϋπολογισμού για τη γεωργία.
Λυπάμαι άλλα ο Επίτροπος έχει ελεύθερα στη διάθεσή του μόνο το 0,0% του προϋπολογισμού.
Αυτό σημαίνει πως όταν θέλετε να ζητήσετε ενίσχυση τότε θα πρέπει τουλάχιστον να μας πείτε εν τιμή από ποιον θέλετε να αφαιρέσετε τα κονδύλια, μια και τα περιθώρια είναι μηδενικά.
Δεν υπάρχουν περιθώρια στον προϋπολογισμό όπως υπαινίσσονται εδώ μερικοί.
Σύμφωνα με το άρθρο 42, παράγραφος 5, του Κανονισμού, έχω λάβει δύο προτάσεις ψηφίσματος με τις οποίες κλείνει η συζήτηση.
H ψηφοφορία θα διεξαχθεί αύριο, στις 9.00.
(H συνεδρίαση λήγει στις 20.15)