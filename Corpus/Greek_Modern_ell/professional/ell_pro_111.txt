# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Παρασκευή 7 Ιουλίου 2000.
Δήλωση της Προέδρου
Αγαπητοί συνάδελφοι, για άλλη μία φορά, έχω το θλιβερό καθήκον να αρχίσω τη σύνοδο της ολομέλειας με τη βία που εντάθηκε δραματικά στη χώρα των βάσκων στην Ισπανία κατά τη διάρκεια αυτού του καλοκαιριού.
Αλλα επτά άτομα δολοφονήθηκαν από μία οργάνωση της οποίας η στρατηγική είναι πλέον σαφής: επιχειρεί να νικήσει τη δημοκρατία δια της βίας.
Επιτρέψετέ μου να αναφέρω τα θύματα: Josι Marνa Martin Carpena, δημοτικός σύμβουλος του Λαϊκού Κόμματος στη Μάλαγα, του οποίου η χήρα και η κόρη θα μας επισκεφθούν αύριο το πρωί στις 9, Juan Mariα Jauregui, πρώην πολιτικός κυβερνήτης του Guipuzcoa, Josι Maria Korta, πρόεδρος των εργοδοτών του Guipuzcoa, Francisco Casanova, υπολοχαγός του ισπανικού στρατού, Irene Fernαndez Pereda και Josι Angel de Jesus Encinas, πολιτοφύλακες στο Sallent de Gallego, Manuel Indiano, δημοτικός σύμβουλος του Λαϊκού Κόμματος στη Zumarraga.
Σε κάθε μία από αυτές τις λυπηρές περιστάσεις, εξέφρασα την αλληλεγγύη μας προς τα θύματα.
Καταδίκασα εκ μέρους όλων μας τις αχαρακτήριστες αυτές βάρβαρες μεθόδους.
Επίσης πρόσφερα την υποστήριξή μου προς τις ισπανικές αρχές.
Σήμερα, σύσσωμο το Κοινοβούλιο μας, ομόφωνα και μακριά από διαφορές πολιτικών απόψεων, τιμά τη μνήμη τους δηλώνοντας μεγαλόφωνα και σθεναρά ότι η τρομοκρατία αποτελεί την ίδια την άρνηση της δημοκρατίας.
Σκοτώνει την ελευθερία διότι αρνείται το δικαίωμα στη ζωή.
Η βία δεν είναι μόνο καταδικαστέα αλλά και αναποτελεσματική, διότι απομονώνει, αποκλείει αυτούς που επιδίδονται σε αυτήν.
Προτείνω ενός λεπτού σιγή ως υπέρτατο φόρο τιμής προς τα θύματα, ως έκφραση της υποστήριξής μας προς τις οικογένειές τους και προς τους οικείους τους καθώς και προς όλους τους δημοκράτες, γυναίκες και άνδρες, της Ισπανίας, και κυρίως της ισπανικής χώρας των βάσκων, που συνεχίζουν ακόμη, παρά το κλίμα τρομοκρατίας, να πιστεύουν στον πολιτικό διάλογο, στις θεμελιώδεις αξίες των πολιτισμένων κοινωνιών και στην τελική νίκη της δημοκρατίας.
Σας καλώ να τηρήσετε αυτό το λεπτό σιγής.
(Το Σώμα, όρθιο, τηρεί ενός λεπτού σιγή)
Κυρία Πρόεδρε, δυστυχώς δε συμφωνώ με τα όσα είπατε.
Δεν υπάρχει αλήθεια όταν δεν είναι πλήρης.
Ένα μόνο τμήμα της πραγματικότητας δεν επαρκεί από μόνο του.
Μόνο ολόκληρη η αλήθεια είναι η πραγματική αλήθεια.
Το συγκεκριμένο ζήτημα υπερβαίνει κατά πολύ τη μεταφυσική ρήση του Έγελου.
Και εμείς, οι οπαδοί του Euskal Herritarrok, λυπόμαστε βαθύτατα για το χαμό ανθρώπινων ζωών και συμμεριζόμαστε τον αποτροπιασμό που νιώθουν όλοι οι βάσκοι πολίτες αυτή τη στιγμή.
Ο Bertrand Russel στηλίτευσε τη χυδαιότητα της εσκεμμένης ταπείνωσης ενός έθνους και της κατεύθυνσής του προς τέτοια παραφροσύνη ώστε να απαιτείται πλέον ζουρλομανδύας.
Αυτή ακριβώς είναι η στρατηγική που εφαρμόζει η ισπανική κυβέρνηση στη χώρα των βάσκων.
Η δράση της ΕΤΑ αποτελεί δίκαια έκφραση του αγώνα για αναγνώριση ενός στοιχειωδέστατου πράγματος.
(Η Πρόεδρος διακόπτει τον ομιλητή)
Κύριε Gorostiaga Atxalandabaso, δεδομένων των περιστάσεων, προσωπικά, και ίσως εκτός των ορίων του ρόλου μου ως Προέδρου, σας λέω ότι θεωρώ την παρέμβασή σας πολύ απρεπή.
(Ζωηρά χειροκροτήματα)
Νεκρολογία
Απευθυνόμενη κυρίως προς εκείνα τα μέλη μας που συμμετείχαν στην προηγούμενη Συνέλευση, θα ήθελα να σας ενημερώσω με μεγάλη μου θλίψη για το θάνατο, κατά τη διάρκεια του καλοκαιριού, του Βασίλη Εφραιμίδη και του Staffan Burenstam Linder.
Πολλοί από εσάς θα θυμούνται έντονα την παρουσία τους ανάμεσά μας, μία ιδιαίτερα δυναμική παρουσία και έλαβα την πρωτοβουλία, εξ ονόματός σας βεβαίως, να απευθύνω τα θερμά συλλυπητήριά μας προς τις οικογένειες τους.
Έγκριση των συνοπτικών πρακτικών της προηγούμενης συνεδρίασης
Κυρία Πρόεδρε, επί διαδικαστικού.
Στην επιστολή που σας έστειλα την 1η Σεπτεμβρίου αναφέρθηκα σε διάφορους ισχυρισμούς που κυκλοφορούν στο βρετανικό τύπο σχετικά με ένα μέλος του Ευρωπαϊκού Κοινοβουλίου, τον κύριο Hannan, σύμφωνα με τους οποίους ο εν λόγω βουλευτής λέγεται πως συνέλεξε πάνω από 100 000 λίρες Αγγλίας για την εκστρατεία κατά της συμμετοχής στο ευρώ εν όψει του δανικού δημοψηφίσματος.
Θα μπορούσατε να ερευνήσετε το θέμα προκειμένου να διαπιστωθεί εάν ο κύριος Hannan χρησιμοποίησε τον χώρο του Κοινοβουλίου ή το προσωπικό που δικαιούται ως μέλος αυτού του Σώματος προκειμένου να συλλέξει το ποσό αυτό;
Θα μπορούσατε επίσης να εξασφαλίσετε ότι ο κύριος Hannan θα δηλώσει τη θέση του στη δήλωση οικονομικών συμφερόντων πριν από τη διεξαγωγή του δημοψηφίσματος στη Δανία, ούτως ώστε οι πολίτες της συγκεκριμένης χώρας να έχουν τη δυνατότητα να δουν από πού προήρθαν αυτά τα χρήματα;
(Χειροκροτήματα)
Κύριε Murphy, λαμβάνω υπόψη τη δήλωσή σας.
Έλαβα την επιστολή σας και τη διαβίβασα προς τους κοσμήτορες οι οποίοι θα αποφανθούν εάν πρέπει να δοθεί συνέχεια στο θέμα αυτό.
Κυρία Πρόεδρε, θα μπορούσα να σας ζητήσω να καλέσετε τους συναδέρφους, όταν προβαίνουν σε δηλώσεις του είδους αυτού να έχουν πρώτα βεβαιωθεί ότι ο συνάδερφος στον οποίο αναφέρονται έχει ενημερωθεί για την εν λόγω δήλωση;
Είναι άκρως αγενές να γίνονται τέτοιου είδους σχόλια ενώπιον όλου του Σώματος όταν ο θιγόμενος βουλευτής δεν είναι καν παρών.
Κύριε McMillan-Scott, το πρόβλημά μου είναι ότι δε γνωρίζω ποτέ για ποιο θέμα πρόκειται να παρέμβει ένας συνάδελφος.
Εξάλλου, αυτό θα έπρεπε να αποτελέσει καταρχήν θέμα διαδικασίας.
Κυρία Πρόεδρε, λαμβάνω τον λόγο επί διαδικαστικού σχετικά με το ζήτημα που έχει προκύψει από τις πρόσφατες βιομηχανικές κινητοποιήσεις που σημειώνονται στα γαλλικά λιμάνια της Μάγχης, οι οποίες προκάλεσαν τεράστια αναστάτωση για πολλοστή φορά στους πολίτες της ΕΕ που θέλουν να ταξιδέψουν νόμιμα και θεμιτά μεταξύ του Ηνωμένου Βασιλείου και των άλλων κρατών μελών.
Έχει το Σώμα επίγνωση ότι βάσει του Κανονισμού Strawberry προβλέπονται ταχείες διαδικασίες αποζημίωσης προς τους ιδιοκτήτες αγαθών που καθυστερούν εξαιτίας τέτοιου είδους κινητοποιήσεων, αλλά ότι δεν προβλέπεται το ίδιο δικαίωμα αποζημίωσης για τους τουρίστες και τους υπόλοιπους ταξιδιώτες;
Έχετε επίγνωση του θυμού που νιώθουν οι πολίτες της Ένωσης που αναστατώνονται συνεχώς από τέτοιες ανεύθυνες κινητοποιήσεις οι οποίες συμβαίνουν για έκτο συναπτό καλοκαίρι στα λιμάνια της Μάγχης;
Θα μπορούσατε, κυρία Πρόεδρε, να αναλάβετε να εγείρετε το θέμα με τον Προεδρεύοντα και την Επιτροπή ως προς το τι μέτρα μπορούν να ληφθούν εφεξής προκειμένου να μην επαναληφθεί αυτή η ιστορία στο μέλλον μέσω της ενίσχυσης του κανονισμού, ο οποίος αν δεν απατώμαι είναι ο αριθ.
2679/98.
Ευχαριστώ, αγαπητέ συνάδελφε, λαμβάνω ευχαρίστως υπόψη την παρέμβαση αυτή.
Κυρία Πρόεδρε, λυπάμαι που λαμβάνω το λόγο για ένα θέμα που δεν είναι διαδικαστικό, αλλά θεωρώ σκόπιμο να σας αναφέρω αυτό που μας συνέβη σήμερα σε ορισμένους διερμηνείς, υπαλλήλους και βουλευτές.
Όλοι όσοι βρισκόμαστε εδώ γνωρίζουμε πόσο δύσκολο είναι να φθάσει κανείς στο Στρασβούργο.
Εγώ, για παράδειγμα, θέλω τρεις πτήσεις - από τις επτάμιση το πρωί - από τις Αστουρίες μέχρι το Στρασβούργο.
Είναι όμως απαράδεκτο σε περίπτωση καθυστέρησης της πτήσης Μαδρίτη-Παρίσι - φθάσαμε στο Παρίσι στις μία και είκοσι και το αεροπλάνο για το Στρασβούργο αναχωρούσε στη μία και μισή - να μας αφήνουν εκτός πτήσεως.
Ορισμένοι διερμηνείς είχαν εργασία στις τέσσερις και μισή, εργασία που τελικά δεν μπόρεσαν να κάνουν και ορισμένοι βουλευτές, όπως ο κ. Medina, αναχώρησαν χθες το απόγευμα από τις Κανάριες Νήσους για να μπορέσουν να φθάσουν εδώ στις πέντε το απόγευμα.
Εάν φθάναμε με μία ώρα καθυστέρηση, είναι λογικό να μη μας περιμένουν.
Δε γίνεται όμως να φθάνουμε στο Παρίσι με δέκα λεπτά καθυστέρηση και κανείς να μην μπαίνει στον κόπο να πει στην επόμενη πτήση να μας περιμένει.
Δεν είναι δυνατόν να συνεχισθεί αυτό, κυρία Πρόεδρε, γιατί ορισμένοι από εμάς αντιμετωπίζουμε σοβαρές δυσκολίες για να φθάσουμε εδώ, ιδιαίτερα όσοι ερχόμαστε από απομακρυσμένες περιοχές.
Θα σας παρακαλούσα να μιλήσετε στην "Air France" .
Αγαπητή συνάδελφε, όπως γνωρίζετε, έχω πλήρη συνείδηση όλων αυτών των δυσκολιών.
Πιστέψτε με, το επαναλαμβάνω συνεχώς στις ενδιαφερόμενες αρχές, τόσο τις κυβερνητικές όσο και τις αερολιμενικές.
Λάβατε ένα ερωτηματολόγιο.
Ευχαριστώ τους 300 περίπου συναδέλφους που έστειλαν τις απαντήσεις τους, οι οποίες θα μας επιτρέψουν να θέσουμε, όπως λένε, τα πράγματα επί τάπητος, και πράγματι ελπίζω ολόψυχα να επιτύχουμε συγκεκριμένα αποτελέσματα.
Πράγματι, αυτό έχουμε ανάγκη και όχι μία νέα επιτροπή ή κάτι άλλο.
Έχουμε ανάγκη από αποτελέσματα που θα βελτιώσουν τις συνθήκες μετάβασης των συναδέλφων στο Στρασβούργο και θα αγωνιστώ μαζί σας, πιστέψτε με, για να το επιτύχουμε.
Κυρία Πρόεδρε, στην προηγούμενη περίοδο συνόδου του Στρασβούργου μεταβίβασα στο Προεδρείο την τεράστια ανησυχία που κυριαρχεί στον Όρμο του Αλχεθίρας και στο Στρατόπεδο του Γιβραλτάρ λόγω της παρουσίας ενός αγγλικού πυρηνικού υποβρυχίου με σοβαρή βλάβη στο σύστημα ψύξεως του πυρηνικού του αντιδραστήρα.
Ακόμα δεν έχω λάβει απάντηση επ' αυτού.
Εμείς οι Ανδαλούσιοι, κυρία Πρόεδρε, είμαστε υπερήφανοι που δεχόμαστε στα ύδατά μας αυτό το χαλασμένο πλοίο, ανησυχούμε όμως πολύ για την επιμονή του Ηνωμένου Βασιλείου να επισκευάσει την βλάβη επί τόπου.
Είναι γνωστό σε όλους, από έγγραφα του ίδιου του Βασιλικού Ναυτικού, ότι ο λιμένας αυτός δεν είναι επαρκώς προετοιμασμένος για την επισκευή αυτού του είδους των βλαβών.
Ζητάμε, λοιπόν, από εσάς βοήθεια για να προστατέψετε από πιθανούς κινδύνους ένα τμήμα του πληθυσμού της Ευρωπαϊκής Ένωσης.
Για το σκοπό αυτό, σας ζητάμε να μεσολαβήσετε ώστε το εν λόγω υποβρύχιο να ρυμουλκηθεί και να επισκευασθεί εκεί όπου υπάρχουν οι απαραίτητες εγγυήσεις και να αποφευχθεί έτσι η κοινωνική αναταραχή που προξενεί.
Κύριε Bautista Ojeda, θα ήθελα να υπογραμμίσω ότι την επόμενη Πέμπτη, κατά τη συζήτηση επειγόντων θεμάτων, θα διεξαχθεί συζήτηση για την ασφάλεια των πυρηνικών υποβρυχίων.
Η Διάσκεψη των Προέδρων εξέφρασε δικαιολογημένα την επιθυμία, πέρα από το τραγικό ατύχημα του Koursk, να διευρυνθεί το ζήτημα.
Τότε θα μπορέσετε να εκφράσετε το μήνυμά σας.
Κυρία Πρόεδρε, θα ήθελα να υπενθυμίσω ότι το Ευρωπαϊκό Κοινοβούλιο έχει εκφραστεί επανειλημμένα για το θέμα της θανατικής ποινής· έχει επίσης υποστηρίξει το θέμα της αναστολής ενώπιον των Ηνωμένων Εθνών· έχει εκφραστεί ακόμη και για συγκεκριμένες υποθέσεις και για την υπόθεση της εξαγγελθείσας εκτέλεσης του Rocco Derek Barnabei τον Ιούλιο.
Επειδή αυτή η εκτέλεση προβλέπεται να πραγματοποιηθεί σε δέκα μέρες, στις 14 Σεπτεμβρίου, θεωρώ σημαντικό να γράψετε εσείς, κυρία Πρόεδρε, με την ευαισθησία που σας διακρίνει, εξ ονόματος του Σώματός μας, στον κυβερνήτη της Βιρτζίνια για να ανασταλεί η εκτέλεση.
(Χειροκροτήματα)
Θα το πράξω ευχαρίστως, κυρία Napoletano.
Πράγματι, έχουμε παρέμβει πολλές φορές και, παρά το γεγονός ότι δεν είχαμε αποτελέσματα, πιστεύω ότι πρέπει να συνεχίσουμε ακαταπόνητα να παρεμβαίνουμε κατ' αυτόν τον τρόπο και θα το πράξω με μεγάλη προθυμία.
Κυρία Πρόεδρε, οι συνάδελφοι μας το είπαν, υπάρχει πράγματι ένα πρόβλημα στην αεροπορική εξυπηρέτηση του Στρασβούργου.
Θα ήθελα να υπενθυμίσω ωστόσο στους συναδέλφους μας που είναι οπαδοί του ελεύθερου ανταγωνισμού, ότι από τότε που απορρυθμίσαμε τις αεροπορικές μεταφορές, δεν είναι πλέον δυνατό να τις επιχορηγούμε και να εντάξουμε στις αποστολές δημόσιας υπηρεσίας την αεροπορική εξυπηρέτηση του Στρασβούργου, με συνέπεια πολλές προσκλήσεις για την υποβολή προσφορών να μην έχουν αποτέλεσμα, διότι καμία αεροπορική εταιρεία δε δέχθηκε να προσφέρει πτήσεις που δεν τις θεώρησε συμφέρουσες.
Κυρία Πρόεδρε, δε θα υπεισέλθω καθόλου στη συζήτηση αυτή, αλλά θα ήθελα να επιστήσω την προσοχή σας καθώς και την προσοχή των συναδέλφων μου σε ένα άλλο θέμα, το οποίο αφορά επίσης την πόλη μας, δηλαδή την απολύτως ευαίσθητη και ανησυχητική κατάσταση μίας ομάδας ούγγρων τσιγγάνων που έφθασαν στο Στρασβούργο, στις 24 του περασμένου Ιουλίου, έπειτα από καταδιώξεις και φυλετικές διακρίσεις στη χώρα τους και οι οποίοι ζητούν να λάβουν πολιτικό άσυλο όχι μόνο στη χώρα μας αλλά, επίσης, και σε άλλες χώρες της Ευρωπαϊκής Ένωσης.
Δε θα ήθελα να αναπτύξω το πρόβλημα αυτό αλλά κατά βάθος μας αφορά άμεσα, διότι αφενός φέρνει στην επιφάνεια μία περίπτωση πολύ συγκεκριμένη και σαφή που αφορά τις δυσκολίες εφαρμογής των κριτηρίων της Κοπεγχάγης και που πρέπει να επιλυθεί γρήγορα, και αφετέρου την τήρηση της συνθήκης για ορισμένες χώρες που είναι υποψήφιες για ένταξη στην Ένωση.
Εξάλλου, αυτό μας υποχρεώνει να επιβεβαιώσουμε ότι ο σεβασμός των μειονοτήτων και των ανθρωπίνων δικαιωμάτων πρέπει να αξιολογείται εξίσου και στο ίδιο επίπεδο με την τήρηση των οικονομικών κριτηρίων.
Επίσης, κυρία Πρόεδρε, θα επιθυμούσα - και πιστεύω ότι συμμερίζεστε πλήρως τη γνώμη αυτή - σύμφωνα με τις γνωμοδοτήσεις που έδωσε το Σώμα μας σχετικά με αυτά τα ζητήματα, η Μικτή Κοινοβουλευτική Επιτροπή Ευρωπαϊκής Ένωσης-Ουγγαρίας, εν προκειμένω, να μπορέσει, μετά από αίτημά σας και κατά τρόπο επείγοντα, να ασχοληθεί με το ζήτημα αυτό.
Η ομάδα των 46 ατόμων που είναι εδώ, κυρία Πρόεδρε, οι τσιγγάνοι του Zamoli, εναποθέτουν πραγματικά όλες τις ελπίδες τους στην ικανότητα του Σώματος αυτού να επιτύχει πρόοδο στα θέματα αυτά.
Ευχαριστώ, κυρία Gillig.
Θα γράψω σήμερα το βράδυ κιόλας στην Πρόεδρο της Μικτής Κοινοβουλευτικής Επιτροπής προκειμένου να εξετάσει την κατάσταση.
Κυρία Πρόεδρε, ο κ. Murphy αναφέρθηκε στην ανάμιξη του κ. Hannan στη δανική προεκλογική περίοδο.
Για να πω την αλήθεια, για εμάς τους δανούς δεν αποτελεί πρόβλημα το γεγονός ότι οι συντηρητικοί δεν έχουν να κάνουν τίποτα στην Αγγλία και βολοδέρνουν άσκοπα στη Δανία.
Τα καμώματά τους μας προξενούν απλώς ένα χαμόγελο και σκεφτόμαστε ότι ένας θεός ξέρει γιατί δεν κάθονται να φροντίσουν τις υποθέσεις τους εκεί στην Αγγλία, έτσι ώστε να μας αφήσουν και εμάς να κοιτάμε τις δουλειές μας στη Δανία!
Κυρία Πρόεδρε, εφόσον ο πρόεδρος της Μικτής Κοινοβουλευτικής Επιτροπής βρίσκεται στη συνεδρίαση, θα ήθελα να απαντήσω απευθείας στη συνάδελφό μου λέγοντας ότι, πράγματι, έχουμε την εβδομάδα αυτή μία συνεδρίαση της Μικτής Κοινοβουλευτικής Επιτροπής.
Θα έλθω αμέσως σε επαφή με τον Πρέσβη ο οποίος θα μας επισκεφθεί την Πέμπτη για να μας δώσει απαντήσεις στα ζητήματα αυτά στη συνεδρίαση της Πέμπτης, και προσκαλώ ευχαρίστως τη συνάδελφό μας να συμμετάσχει στις εργασίες μας την Πέμπτη το πρωί.
Ευχαριστώ, κύριε Desama, μας προλάβατε και δε χρειάζεται επομένως να σας γράψω επιστολή.
Κυρία Πρόεδρε, εγώ είμαι από τους βουλευτές που χρειάζονται 24 ώρες για να μπορούν να είναι εδώ στις 5 το απόγευμα.
Το λέω επειδή προσπαθώ, εδώ και μισή ώρα, να μιλήσω για τα Πρακτικά της συνεδριάσεως της 7ης Ιουλίου του τρέχοντος έτους.
Την Παρασκευή 7 Ιουλίου κατέθεσα, εξ ονόματος της ομάδος ELDR, μία τροπολογία επί της εκθέσεως της κ. Peijs, που ευτυχώς έγινε δεκτή.
Η τροπολογία όμως δεν έχει μεταφρασθεί σωστά στα ισπανικά, αφού εκεί που γίνεται λόγος για περιφερειακές περιοχές ήθελα να αναφερθώ και πράγματι αναφέρομαι στις εξόχως απόκεντρες περιφέρειες της Ευρωπαϊκής Ένωσης.
Κύριε Garcνa, θα γίνει η απαιτούμενη διόρθωση και σας παρακαλώ να με συγχωρήσετε.
Θεωρήσαμε ότι δεν επιθυμούσατε να παρέμβετε σχετικά με τα συνοπτικά πρακτικά.
Κυρία Πρόεδρε, δεδομένου ότι ένας συνάδερφος ανέφερε το όνομα του Γιβραλτάρ, θα επιθυμούσα να υπενθυμίσο στο Κοινοβούλιο ότι η 10η Σεπτεμβρίου είναι η εθνική εορτή του Γιβραλτάρ και ότι ορισμένοι από εμάς θα παρευρεθούμε εκεί.
Με εκπλήσσει, ωστόσο, το γεγονός ότι το Κοινοβούλιο δε συζητά το θέμα της Βιρμανίας σήμερα.
Χθες, οι υπουργοί των 15 επέβαλαν κυρώσεις στη Βιρμανία, ενώ συγχρόνως πολιορκείται η εκλεγμένη ηγέτιδα της Βιρμανίας, η Aung San Suu Kyi, και γύρω από το σπίτι της έχουν ξεσπάσει φαινόμενα βίας.
Ο Πρέσβης της Βρετανίας ξυλοκοπήθηκε σήμερα το πρωί και το Ευρωπαϊκό Κοινοβούλιο πρέπει να λάβει δυναμικά μέτρα για τη Βιρμανία, σύμφωνα με το παράδειγμα των υπουργών.
(Χειροκροτήματα)
- Λόρδε Bethell, έκανα εγώ η ίδια μία δήλωση σχετικά με το θέμα αυτό διότι ανησυχούμε ιδιαιτέρως για την εξαιρετικά ανασφαλή κατάσταση στην οποία βρίσκεται το άτομο που έλαβε το βραβείο Sakharov από το Ευρωπαϊκό Κοινοβούλιο και παρακολουθούμε από πάρα πολύ κοντά την κατάσταση αυτή.
Βρίσκεται, εξάλλου, στην ημερήσια διάταξη των επειγόντων θεμάτων της Πέμπτης, επομένως μεθαύριο.
Κυρία Πρόεδρε, θα ήθελα κι εγώ να αναφερθώ στο διαδικαστικό θέμα σχετικά με το πυρηνικό υποβρύχιο στο Γιβραλτάρ.
Θέλω να ζητήσω από εσάς, και τους υπόλοιπους βουλευτές, όταν αναφερόμαστε στο συγκεκριμένο θέμα ή όταν ακολουθήσει συζήτηση επ' αυτού, να θυμάστε πως μολονότι το Γιβραλτάρ είναι τμήμα της Ευρωπαϊκής Ένωσης, οι κάτοικοί του δεν έχουν άμεση εκπροσώπηση σε αυτό το Κοινοβούλιο.
Θα ήθελα να ζητήσω από το Σώμα να σκεφτεί σοβαρά το θέμα του αποκλεισμού των εν λόγω πολιτών και να διασφαλίσει την εκπροσώπησή τους σε αυτό το Κοινοβούλιο ούτως ώστε να είναι σε θέση να παρουσιάσουν οι ίδιοι τους προβληματισμούς τους ενώπιον του Σώματος.
Κύριε Perry, κατά τη συζήτηση, οι συνάδελφοι θα εκθέσουν οποιαδήποτε άποψη επιθυμούν να εκφράσουν.
Ο λόγος τους είναι ελεύθερος.
Κυρία Πρόεδρε, πιθανώς να παραξενεύει κάποιους συνάδελφους όταν ακούν την αλήθεια, που συνίσταται στο ότι το Γιβραλτάρ είναι βρετανική αποικία.
Είναι πολύ παράξενο ότι στο εσωτερικό της Ευρωπαϊκής Ένωσης εν έτει 2000 υπάρχουν αποικίες, αλλά έτσι είναι, κυρία Πρόεδρε.
Κυρία Πρόεδρε, λυπάμαι που αναγκάζομαι να αναφερθώ και πάλι σε αυτό το θέμα.
Με την επιστολή σας της 14ης Ιουλίου, μου δημιουργείται η εντύπωση ότι το Ευρωπαϊκό Κοινοβούλιο φαίνεται να θέτει την υγεία των μελών του σε υποδεέστερη θέση ακόμα και από την κατάσταση των χαλιών.
Έμεινα έκπληκτη όταν έλαβα την επιστολή στην οποία λέτε ότι τα σταχτοδοχεία θα τοποθετηθούν έξω από το ημικύκλιο μαζί με πινακίδες που θα απαγορεύουν το κάπνισμα, διότι πάντοτε στο παρελθόν ήσασταν πολύ συνεργάσιμη στο θέμα του καπνίσματος σε αυτό το κτίριο.
Μου φαίνεται απίστευτο να υπάρχουν κανόνες του Κοινοβουλίου που καθορίζουν χώρους μη καπνιζόντων και ταυτόχρονα, να μην υπάρχει ασφαλής τρόπος να φτάσει κανείς στο ημικύκλιο.
Μόλις μου διέγνωσαν βαθιά θρόμβωση των φλεβών και τα φάρμακα που παίρνω επιδεινώνουν το άσθμα μου.
Σας απευθύνω έκκληση να βρεθεί ασφαλής τρόπος να φτάνω από το γραφείο μου στο ημικύκλο της Ολομέλειας, όχι μόνο εγώ αλλά και άλλοι βουλευτές που υποφέρουν από αναπνευστικά προβλήματα.
Ελπίζω να εφαρμοστεί πάραυτα αυτό το μέτρο διότι σε αντίθετη περίπτωση θα υποστεί βλάβη η υγεία μου αλλά και η υγεία άλλων ανθρώπων.
Ελπίζω να επιληφθείτε του θέματος επειγόντως ώστε να απομακρυνθούν όλα τα σταχτοδοχεία από τους χώρους μη καπνιζόντων σε όλες τις περιπτώσεις και χωρίς εξαιρέσεις.
(Χειροκροτήματα)
Κυρία Lynne, σας ευχαριστώ για την παρέμβασή σας.
Παρατήρησα ότι πολλοί κοσμήτορες τη χειροκρότησαν ζωηρά και δεν αμφιβάλλω ούτε στιγμή ότι θα ετοιμάσουν τη ρύθμιση προς την κατεύθυνση που αναφέρατε.
Για να απαντήσω σε αυτό που μόλις είπατε, κανονισμοί υπάρχουν ήδη.
Υπάρχουν κανόνες του Ευρωπαϊκού Κοινοβουλίου, όμως δεν τους εφαρμόζουμε.
Θα σας απαντήσει η κυρία Banotti.
Αλλά εάν αυτός είναι ο κανονισμός, πρέπει να εφαρμόζεται και θα εφαρμοστεί.
Κυρία Πρόεδρε, φοβάμαι ότι θα πω κάτι που ίσως πειράξει κάποιους βουλευτές, αλλά οι κλητήρες που βρίσκονται έξω φοβούνται - και χρησιμοποιώ τη λέξη με σύνεση - να ζητήσουν από ορισμένους βουλευτές να μην καπνίζουν εξαιτίας της υβριστικής συμπεριφοράς που υφίστανται όσες φορές το έχουν προσπαθήσει.
Νομίζω ότι περιττεύει να αναφέρω ότι είμαι εντελώς κατά του καπνίσματος ως πρώην νοσηλεύτρια μίας κάποιας ηλικίας.
Προσωπικά έχω πάει και σε βουλευτές και σε επισκέπτες και τους έχω ζητήσει να σβήσουν τα τσιγάρα τους.
Οι κλητήρες βάζουν τα δυνατά τους να είναι όσο το δυνατόν πιο διπλωμάτες, αλλά υφίστανται, και χρησιμοποιώ τη λέξη με σύνεση, υβριστική συμπεριφορά από ορισμένους καπνιστές όταν τους ζητούν να μην καπνίζουν έξω από τις πόρτες.
Οι βουλευτές θα έπρεπε να γνωρίζουν ήδη ότι αυτός δεν είναι πολύ ωραίος τρόπος συμπεριφοράς στο προσωπικό του Κοινοβουλίου.
Κυρία Πρόεδρε, θα ήθελα να εκφράσω την εκτίμησή μου προς εκείνους που δεν καπνίζουν, και να δηλώσω ότι πρέπει, όντως, να υπάρχουν δίοδοι οι οποίοι να τους επιτρέπουν να κυκλοφορούν στο Κοινοβούλιο χωρίς να υφίστανται τις συνέπειες του καπνίσματος.
Θα ήθελα επίσης να εκφράσω την εκτίμησή μου προς εκείνους που καπνίζουν και διεκδικούν το δικαίωμά τους να καπνίζουν.
Για τη δική μου φυσική και πνευματική υγεία είναι σημαντικό να καπνίζω.
Και οφείλω να πω ότι η έλλειψη σταχτοδοχείων μόνο σε πιο δυσάρεστες καταστάσεις μπορεί να οδηγήσει.
Πρέπει να υπάρχουν σταχτοδοχεία και πρέπει επίσης να υπάρχει ένας διαχωρισμός χώρων ούτως ώστε αυτοί που καπνίζουν να μπορούν να καπνίζουν και εκείνοι που δεν καπνίζουν να μπορούν να αισθάνονται άνετα.
Αγαπητέ συνάδελφε, αυτό που χρειάζεται είναι ένας αμοιβαίος σεβασμός των μη καπνιστών προς τους καπνιστές και των καπνιστών προς τους μη καπνιστές.
Θα ασχοληθούμε ήσυχα με το θέμα μαζί με τους κοσμήτορες για να μπορέσουμε να ορίσουμε ζώνες όπου οι συνάδελφοι που επιθυμούν να καπνίσουν, που αισθάνονται πραγματικά την ανάγκη, να μπορούν να καπνίσουν κανονικά αλλά με σεβασμό προς αυτούς που ενοχλούνται ή που βλάπτεται ακόμη και η ίδια η υγεία τους από τον καπνό.
Θα τα εξετάσουμε όλα αυτά, σας το υπόσχομαι.
Κυρία Πρόεδρε, να ένας καλός κανόνας: αν καταγγέλλονται οι αυθαίρετες συμπεριφορές, κατονομάζεται αυτός που είχε την αυθαίρετη συμπεριφορά, όταν την είχε.
Αυτές οι "γκρίνιες"; για την κακή ανατροφή ολόκληρων κατηγοριών - των καπνιστών, των μη καπνιστών, των κόκκινων, των άσπρων - είναι ανεπίτρεπτες!
Πιστεύω πως, αν ένας κλητήρας ζητήσει από έναν ευρωβουλευτή να σβήσει το τσιγάρο του, ο τελευταίος έχει την υποχρέωση να αναφέρει ευγενικά στον κλητήρα ότι κάνει το καθήκον του και να τον ευχαριστήσει γι' αυτό.
Δεν πρόκειται, επομένως, για πράγματα δεύτερης κατηγορίας.
Η αξιότιμη κα Banotti, που κατήγγειλε αυτές τις συμπεριφορές, ας μας πει πότε, από ποιον και εις βάρος ποιου διαπιστώθηκαν, διότι εγώ θα είμαι ο πρώτος που θα ζητήσω να ληφθεί κάποιο μέτρο προς υπεράσπιση εκείνων των κλητήρων και εκείνων των υπαλλήλων που πράττουν το καθήκον τους.
Τούτου λεχθέντος, φυσικά, αν έπειτα τα μέτρα γενικής φύσεως είναι ανόητα και σχολαστικά, τότε είναι προφανώς πολύ πιο δύσκολο να τα υποστηρίξει κανείς.
Για παράδειγμα, στο σημείο μετάβασης από ένα χώρο καπνιστών σε ένα χώρο μη καπνιστών είναι ίσως σκόπιμο να τοποθετηθεί ένα σταχτοδοχείο, για να μην καίγεται το πάτωμα από τις γόπες των τσιγάρων, αλλά αυτό είναι ένα πρόβλημα κοινής λογικής.
Για να τελειώνω, κυρία Πρόεδρε, η κοινή λογική θα έπρεπε να είναι επίσης αυτή που θα σταματούσε τις διαμαρτυρίες και θα καθιέρωνε την καλή συμπεριφορά στο Κοινοβούλιο.
Όπως και για το θέμα των αεροπλάνων και της έδρας στο Στρασβούργο, κάθεστε εδώ και "γκρινιάζετε"; σαν πληβείοι, αντί να συμπεριφέρεστε σαν εκπρόσωποι ενός κυρίαρχου Κοινοβουλίου!
Κύριε Pannella, σας διαβεβαιώνω αμέσως ότι οι κοσμήτορες χαρακτηρίζονται από πλήρη ευθυκρισία, πιστέψτε με.
Διάταξη τωv εργασιώv
Η ημερήσια διάταξη προβλέπει τον καθορισμό της ημερήσιας διάταξης των εργασιών.
Το τελικό σχέδιο ημερήσιας διάταξης όπως καταρτίστηκε από τη διάσκεψη των προέδρων σας έχει διανεμηθεί.
Όσον αφορά τη Δευτέρα:
Όσον αφορά την έκθεση του κ. Valdivielso de Cuι, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, για το πρόγραμμα MEDA, η Ομάδα του Ευρωπαϊκού Λαϊκού Κόμματος και των Ευρωπαίων Δημοκρατών ζητά η ψηφοφορία της έκθεσης αυτής να μεταφερθεί στη σύνοδο των Βρυξελλών, ούτως ώστε να επιλυθούν ορισμένα τεχνικά προβλήματα.
Κυρία Πρόεδρε, ο εισηγητής, ο κ. Valdivielso, πληροφόρησε μόλις την ομάδα μας ότι οι τροπολογίες δεν έχουν μεταφραστεί ακόμα στο σύνολό τους.
Δε γνωρίζω πότε πρόκειται να μεταφραστούν, αλλά ακόμη και αν δεν έχουν μεταφραστεί μέχρι αύριο, η ημερήσια διάταξη λέει ότι αύριο το μεσημέρι θα πρέπει κιόλας να έχουμε κάνει τη σχετική ψηφοφορία!
Φυσικά κάτι τέτοιο είναι αδύνατο, καθώς θα πρέπει ακόμα να συζητήσουμε τις τροπολογίες αυτές εντός των πολιτικών ομάδων.
Γι' αυτό και σας παρακαλώ, εάν οι πολιτικές ομάδες δεν έχουν επαρκή χρόνο για να διεξαγάγουν τις εσωτερικές τους συζητήσεις, να γίνει η ψηφοφορία στο τέλος της εβδομάδας.
Εάν ωστόσο δεν μπορεί να γίνει κάτι τέτοιο, ας διεξαχθεί αυτή στη μίνι συνεδρίαση στις Βρυξέλλες.
Οπωσδήποτε όμως εμείς επιμένουμε και σας παρακαλούμε, όπως έχουμε ήδη αποφασίσει, να διεξαχθεί η συζήτηση τώρα αμέσως, ο αξιότιμος κ. Επίτροπος βρίσκεται στο κάτω-κάτω εδώ!
Κυρία Πρόεδρε, θέλω να πω ότι είμαι κατά της προτάσεως αυτής.
Αρχικά ακούσαμε ότι δεν μπορούμε να ψηφίσουμε για την έκθεση Valdivielso, επειδή απουσίαζε ο Επίτροπος Patten.
Τώρα διαπιστώνεται ότι ο Επίτροπος Patten είναι εδώ και νομίζω ότι οποιοδήποτε τεχνικό πρόβλημα και αν υπήρξε, και έχω επίγνωση αυτού του ενδεχομένου, μπορεί να επιλυθεί από τις υπηρεσίες σε χρονικό διάστημα όχι μεγαλύτερο των δύο-τριών ωρών.
Θα ζητούσα, συνεπώς, να συμπεριληφθεί η ψηφοφορία για τον κανονισμό MEDA στην παρούσα περίοδο συνόδου και εάν πράγματι οι υπηρεσίες χρειάζονται άλλη μία ημέρα για την επίλυση των τεχνικών προβλημάτων, τότε να αναβληθεί η ψηφοφορία για μία ημέρα.
Νομίζω όμως ότι οι Ομάδες έχουν συζητήσει επαρκώς το θέμα, το εξετάζουμε εδώ και πάρα πολύ καιρό και νομίζω ότι δεν υπάρχει καμία αντίρρηση να ψηφιστεί στην παρούσα περίοδο συνόδου και παρουσία, όπως είχαμε ζητήσει επανειλημμένως, του Επιτρόπου κ. Patten, τον οποίο ευχαριστώ που βρίσκεται εδώ.
Κυρία Terrσn, εδώ υπάρχει ένα προφανές τεχνικό πρόβλημα.
Με διαβεβαιώνουν ότι οι τροπολογίες δεν είναι έτοιμες σήμερα διότι ορισμένες από αυτές πρέπει να διασαφηνιστούν.
Θα είναι έτοιμες αύριο το πρωί σε όλες τις γλώσσες.
Επομένως δεν μπορούμε να ψηφίσουμε αύριο το μεσημέρι, διότι οι συνάδελφοι δε θα έχουν το χρόνο να δουν τις τροπολογίες αυτές.
Αν είναι σύμφωνο το Σώμα να αναβάλουμε την ψηφοφορία για την Τετάρτη, αυτό θα μου φαινόταν λογικό και σύμφωνο επίσης με τον κανονισμό μας ο οποίος προβλέπει να διανέμονται τα έγγραφα στους συναδέλφους στη γλώσσα τους.
Βλέπω ότι ο κ. Poettering συμφωνεί.
Επομένως, εάν τα κείμενα είναι έτοιμα αύριο πρωί, θα ψηφίσουμε την Τετάρτη.
Όσον αφορά την Τρίτη:
Κυρία Πρόεδρε, λυπούμαι που ζητώ τη στιγμή αυτή το λόγο για το εξής σημείο: ακούσαμε με μεγάλη έκπληξη δήλωση ενός μέλους της Ευρωπαϊκής Επιτροπής σχετικά με τη διεύρυνση της ΕΕ, αναφέρομαι στη δήλωση του Επιτρόπου Verheugen.
Ο κ. Επίτροπος μας έδωσε την εντύπωση ότι εξαρτά τη διεύρυνση της Ευρωπαϊκής Ένωσης προς την Κεντρική Ευρώπη από τη διεξαγωγή δημοψηφίσματος σε ένα κράτος μέλος της Ευρωπαϊκής Ένωσης, την Ομοσπονδιακή Δημοκρατία της Γερμανίας.
Δεν θα ήθελα τη στιγμή αυτή ως γερμανός - αν και δεν μιλώ τώρα ως γερμανός αλλά ως πρόεδρος της πολιτικής μου ομάδας - να αναφερθώ στη συνταγματική κατάσταση στη Γερμανία, παρόλα αυτά πιστεύω ότι δόθηκε στα κράτη της Κεντρικής Ευρώπης η άσχημη εντύπωση ότι τίθενται τη στιγμή αυτή νέοι όροι για τη διεύρυνση της Ένωσης.
Οφείλουμε να διαψεύσουμε κατηγορηματικά αυτές τις εντυπώσεις!
(Χειροκροτήματα)
Για το λόγο αυτό θεωρώ τη δήλωση του κ. Επιτρόπου -δε γνωρίζω εάν έγινε προμελετημένα ή εκ του προχείρου - όχι μόνο ακατανόητη αλλά και ζημιογόνο.
Η πολιτική μου ομάδα ζητά, άκουσα μάλιστα ότι και άλλες ομάδες ζητούν κάτι ανάλογο, να κάνει δήλωση η Ευρωπαϊκή Επιτροπή σχετικά.
Η κατάλληλη χρονική στιγμή για μια τέτοια δήλωση θα ήταν αύριο το πρωί στα πλαίσια της δήλωσης του Συμβουλίου και της Επιτροπής σχετικά με τις προτεραιότητες της Ένωσης στην εξωτερική πολιτική.
Εφόσον η Επιτροπή θεωρεί ότι είναι πολύ νωρίς αύριο το πρωί, καθώς κανονικά η Επιτροπή συνεδριάζει τα πρωινά της Τετάρτης, και εάν προτιμά να κάνει δήλωση αργότερα, η κατάλληλη στιγμή θα ήταν στην περίπτωση αυτή την Τετάρτη το απόγευμα στις 5 μ.μ., όταν γίνουν και άλλες δηλώσεις της Επιτροπής.
Την παρακαλώ όμως να φροντίσει προκειμένου να επιβεβαιωθεί η κοινή μας θέση για τη διεύρυνση της Ένωσης, αυτή την οποία υποστηρίζαμε ανέκαθεν, δηλαδή ότι από το έτος 2003 θέλουμε να είμαστε έτοιμοι ως Ευρωπαϊκή Ένωση για τη διεύρυνση!
Εάν δώσει ο Επίτροπος την εντύπωση ότι η θέση αυτή δεν ισχύει πλέον, θα θεωρούσα τη στάση αυτή ανεύθυνη και γι' αυτό καλώ το Κολλέγιο των Επιτρόπων να διορθώσει τη στάση αυτή!
Έχω πολλές αιτήσεις για παρεμβάσεις σχετικά με το θέμα αυτό και είναι πολύ κατανοητό.
Βλέπω, όμως, ότι ο Επίτροπος, κ. Patten, μου ζητά το λόγο και εάν θέλετε θα του τον παραχωρήσω αμέσως, προτού δώσω το λόγο στους άλλους συναδέλφους, διότι θα μας δώσει ενδεχομένως ορισμένες διευκρινίσεις.
.
Θα μιλήσω στο συνάδελφό μου, τον επίτροπο κ. Verheugen, για τις απόψεις που μόλις παρουσιάστηκαν και τις οποίες γνωρίζω πως τις συμμερίζονται και άλλα μέλη του Κοινοβουλίου.
Είμαι βέβαιος ότι θα θελήσει να απαντήσει πλήρως και τάχιστα στους προβληματισμούς που μόλις εκφράστηκαν.
Θέλω να καταστήσω δύο σημεία απολύτως σαφή.
Είναι οι σταθερές απόψεις στην Επιτροπή, συμπεριλαμβανομένου και του συναδέρφου μου, του κ. Verheugen.
Εν πρώτοις, κατά την άποψή μας, η διεύρυνση της Ένωσης, η ένταξη και άλλων ευρωπαϊκών κρατών στη φιλελεύθερη τάξη της Ευρώπης, αποτελεί την πρώτη προτεραιότητά μας τα επόμενα χρόνια.
Κατά τη γνώμη μου, αλλά και κατά τη γνώμη άλλων μελών της Επιτροπής, δεν υπάρχουν μόνο στρατηγικά και οικονομικά επιχειρήματα υπέρ της διεύρυνσης αλλά και επιχειρήματα ηθικής φύσης.
(Χειροκροτήματα) Θέλουμε να στείλουμε αυτό το σαφέστατο μήνυμα προς όλες τις υποψήφιες προς ένταξη χώρες.
Δεύτερον, όλοι μας έχουμε το καθήκον τα επόμενα έτη να πείσουμε την κοινή γνώμη για την ορθότητα των όσων μόλις είπα.
Ο κύριος Verheugen επεσήμανε με μεγάλη έμφαση το συγκεκριμένο ζήτημα.
Πρέπει να βγούμε προς τα έξω και να πουλήσουμε την ιδέα της διεύρυνσης στην κοινή γνώμη όλων των κρατών μελών της Ευρωπαϊκής Ένωσης.
Θα ήταν σφάλμα εάν ορισμένοι εκλογείς μας στα δεκαπέντε κράτη μέλη θεωρήσουν τη διεύρυνση μόνο ως θέμα της πολιτικής ευρωπαϊκής ελίτ.
Πρέπει να τους πείσουμε ότι η διεύρυνση είναι και προς το δικό τους συμφέρον και ότι υπάρχει υποχρέωση να προωθήσουμε με σθένος την ιδέα της διεύρυνσης.
Χωρίς καμία αμφιβολία, προσωπικά αισθάνομαι πως ο σκοπός αυτός είναι πάρα πολύ σοβαρός και γνωρίζω ότι ο Πρόεδρος Prodi και η υπόλοιπη Επιτροπή θα τον προωθήσουν με σθένος και πάθος τα προσεχή έτη.
Το σημείο που ανέφερε η αξιότιμος βουλευτής εκφράζει μια θεμιτή και ευνόητη ανησυχία.
Θα τη μεταφέρω στον Επίτροπο κύριο Verheugen.
(Χειροκροτήματα)
Κυρία Πρόεδρε, είμαι ευγνώμων στον Επίτροπο για τη δήλωσή του.
Έως ένα βαθμό καταπιάνεται με το θέμα αλλά, σε κάποια σημεία, αποτυγχάνει.
Θεωρώ πάρα πολύ σημαντικό για λόγους δημόσιας πληροφόρησης να υπάρξει μια απολύτως σαφής δήλωση εκ μέρους της Επιτροπής ως σύνολο ότι θα συνεχίσει να δρα ως ο κύριος ευρωπαϊκός υποστηρικτής της διεύρυνσης.
Χαιρετώ την άποψη που εξέφρασε ο Επίτροπος σύμφωνα με την οποία αναλαμβάνουμε από κοινού το καθήκον να προωθήσουμε αυτή την ιστορική πρόκληση, αλλά λυπάμαι βαθύτατα για το γεγονός ότι ένα άτομο τόσο εξέχον όσο ο επίτροπος Verheugen, τουλάχιστον σύμφωνα με τα σημερινά δημοσιεύματα ορισμένων εφημερίδων, είπε ότι τα κράτη μέλη δεν πρέπει να αφήσουν την Επιτροπή να βγάλει όλη τη δύσκολη δουλειά μόνη της.
Η γλώσσα αυτή δε συνάδει μέ τις λεπτές ισορροπίες και την ευαισθησία που καλούμαστε να επιδείξουμε σε αυτήν την κοσμοϊστορική συζήτηση.
Απεναντίας, πρόκειται για απερίσκεπτες κουβέντες που δημιουργούν μια αποκρουστική προοπτική στην ψυχή και στο νου όλων όσων υποστηρίζουν τη διεύρυνση, ειδικά δε στα υποψήφια κράτη και στις πρωτεύουσές τους.
Γι' αυτόν ακριβώς το λόγο, αυτή την εβδομάδα, το θέμα αυτό είναι ύψιστης πολιτικής σπουδαιότητας.
Είναι σημαντικό να αντιληφθούμε ότι ένας Επίτροπος, ο Επίτροπος κ. Verheugen εν προκειμένω, έχει ρόλο να μιλά εξ ονόματος της Ευρώπης.
Φυσικά είναι γερμανός πολιτικός αλλά η γερμανική Κυβέρνηση έχει το δικαίωμα και είναι σε θέση να μιλά εξ ονόματος της Γερμανίας.
Το θεωρώ απόλυτα αρμόζον ο κύριος Poettering να απαιτήσει να ασχοληθούμε εδώ με το θέμα αυτή την εβδομάδα και καλώ την Επιτροπή να παράσχει τις αναγκαίες διαβεβαιώσεις, όχι μόνο επειδή συμφωνώ με τις απόψεις του Επιτρόπου Patten, αλλά και επειδή ο κόσμος, γενικά, θέλει να βεβαιωθεί ότι δεν υπάρχει καμία δυσλειτουργία στην καρδιά της Ευρώπης ως προς το θέμα της διεύρυνσης.
Κυρία Πρόεδρε, η θέση που έλαβε ο κ. Verheugen προξένησε ζωηρή συζήτηση στους κόλπους της ομάδας μας και το βασικό συμπέρασμα στο οποίο καταλήξαμε είναι το ακόλουθο: στις διαπραγματεύσεις για τη διεύρυνση χρειάζεται τώρα πάνω από όλα διαφάνεια.
Διαφάνεια για τους πολίτες, διαφάνεια για τα κοινοβούλια.
Προσωπικά, πιστεύω πως η πρόταση του κ. Poettering θα συντελούσε αρκετά στον επιδιωκόμενο στόχο, δηλαδή σε λίγο μεγαλύτερο άνοιγμα, διότι ισχύει αυτό ακριβώς που είπε ο κ. Patten : η διεύρυνση δεν πρέπει να είναι μόνο υπόθεση των ελίτ.
Από την άλλη, μπορώ να καταλάβω απόλυτα ότι ο κ. Verheugen είναι κάπως ενοχλημένος για τις περιοδείες που κάνουμε στις υποψήφιες χώρες, εξ ονόματος του Συμβουλίου και των διάφορων κρατών μελών, δίνοντάς τους την υπόσχεση ότι το τάδε έτος μπορούν να είναι βέβαιες ότι θα γίνουν μέλη της λέσχης μας.
Θα μπορούσαμε ίσως να συζητήσουμε λίγο για να μάθουμε ποιος είναι ο ρόλος της Eπιτροπής, ποιος είναι ο ρόλος του Συμβουλίου και ποιος είναι ο ρόλος του Κοινοβουλίου στις εξελισσόμενες διαπραγματεύσεις.
Κυρία Πρόεδρε, αγαπητοί συνάδελφοι, ο συνάδελφος Poettering μίλησε σήμερα ως πρόεδρος ομάδας και όχι ως γερμανός.
Εγώ μιλώ εδώ ως γερμανός και ως αντιπρόεδρος της ομάδας μου.
Ο Επίτροπος Patten μας παρουσίασε ήδη την άποψη της Επιτροπής σχετικά με τις δηλώσεις του κ. Verheugen.
Θα μπορούσα να αρκεστώ σ' αυτή τη θέση της Επιτροπής.
Η ομάδα μου πάντοτε πίστευε ότι η Επιτροπή στο σύνολό της αλλά και κάθε Επίτροπος ξεχωριστά έχει καθήκον να λογοδοτεί απέναντι στο Κοινοβούλιο και μάλιστα ανεξαρτήτως εθνικότητος και ενδεχόμενης κομματικής τοποθέτησης.
Χαιρόμαστε για το λόγο αυτό που ο Επίτροπος Verheugen θα έχει την ευκαιρία αυτή την εβδομάδα να διευκρινήσει και ενδεχομένως να διορθώσει τις δηλώσεις του εδώ στο Κοινοβούλιο
Κυρία Πρόεδρε, εκφράζω την υποστήριξή μου προς την πρόταση του κ. Poettering.
Οφείλω να πω, όσον αφορά την Ομάδα μου, ότι δε θέλουμε μόνο να "πουλάμε" τη διεύρυνση ή άλλες μεγάλες ιδέες στην κοινή γνώμη αλλά, επίσης, να διασφαλίσουμε τη στενή συνεργασία των πολιτών μας σε όλα τα μεγάλα στάδια της ευρωπαϊκής οικοδόμησης, ακόμη και μέσω δημοψηφισμάτων.
Ωστόσο, είμαστε πλήρως αντίθετοι στην ιδέα να χρησιμοποιήσουμε το δημοψήφισμα ως μία απειλή την οποία ορισμένοι "που ψαρεύουν σε θολά νερά" θα μπορούσαν να χρησιμοποιήσουν άσχημα και να εκμεταλλευτούν τους φόβους και κυρίως την άρνηση ανοίγματος προς τους άλλους.
Κατά συνέπεια, για να διασφαλίσουμε την επιτυχία της διεύρυνσης έναντι της κοινής γνώμης των χωρών μας και έναντι των πολιτών των χωρών της Κεντρικής και Ανατολικής Ευρώπης, υποστηρίζω ότι πρέπει να εξαλειφθεί κάθε παρεξήγηση και να μπορέσει ο Επίτροπος κ. Verheugen, να δώσει σαφείς εξηγήσεις ενώπιον του Κοινοβουλίου.
Θα πρέπει ο Επίτροπος κ. Verheugen, να μπορέσει να εκφραστεί ενώπιον του Κοινοβουλίου μας.
Δεν πρόκειται να αρχίσουμε συζήτηση επί του θέματος και θα του υποβάλω αυτή την πρόταση.
Πιστεύω ότι η πιο κατάλληλη στιγμή θα ήταν η Τρίτη, κατά τη δήλωση του Συμβουλίου και της Επιτροπής σχετικά με τις προτεραιότητες της Ένωσης όσον αφορά τις εξωτερικές δράσεις.
Ο Επίτροπος, κ. Verheugen, δεν προβλεπόταν εκείνη τη στιγμή, δεν επρόκειτο να έλθει.
Θα επιμείνουμε, ο Επίτροπος, κ. Patten, και εγώ η ίδια, να είναι διαθέσιμος και να έλθει να δώσει διευκρινίσεις ενώπιον του Σώματος.
Κυρία Πρόεδρε, φυσικά χαίρομαι που ο κ. Verheugen θα μπορέσει να κάνει αυτή τη δήλωση.
Καθώς το ζήτημα είναι εξαιρετικά βαρύνον, θα ήταν φυσικά ακόμα καλύτερα εάν τη δήλωση αυτή την έκανε ο Πρόεδρος της Επιτροπής προσωπικά, αν και δεν επιμένουμε στο σημείο αυτό.
Επιμένουμε ωστόσο, στην απαίτησή μας να αποτελέσει η δήλωση στην οποία τελικά θα προβεί ο κ. Verheugen μία σαφέστατη δήλωση του συνόλου της Επιτροπής προκειμένου να διαλυθεί κάθε παρεξήγηση.
Δε θα πρέπει να είναι επομένως μία προσωπική δήλωση του κ. Verheugen, αλλά μια διευκρίνηση εκ μέρους του συνόλου του Κολεγίου.
(Χειροκροτήματα)
Επιτρέψετέ μου να υπογραμμίσω, εάν είναι ανάγκη, την πανηγυρική συνεδρίαση στις 11.30 αύριο το πρωί, με την κοινή επίσκεψη του κ. Avraham Burg, Προέδρου της Knesset και του κ. Abou Ala, Προέδρου του Παλαιστινιακού Νομοθετικού Συμβουλίου.
Δε χρειάζεται να τονίσω τη σπουδαιότητα αυτής της κοινής επίσκεψης και εάν επιμένω το κάνω διότι, όπως φαντάζεστε, θα επιθυμούσα ιδιαίτερα τα έδρανα αυτά να είναι όσον το δυνατόν πιο γεμάτα.
Στηρίζομαι λοιπόν στην παρουσία όλων σας.
Όσον αφορά την Τετάρτη:
Πρόεδρος.
Όσον αφορά τη δήλωση για την κλωνοποίηση ανθρώπων, η ομάδα του Κόμματος των Ευρωπαίων Σοσιαλιστών ζητά να μην τερματιστεί η συζήτηση αυτή με την κατάθεση πρότασης ψηφίσματος.
Ποιος επιθυμεί να λάβει το λόγο για να υποστηρίξει το αίτημα αυτό;
Κυρία Πρόεδρε, η Ομάδα μου φρονεί ότι το θέμα της βιοτεχνολογίας - διότι δε μιλάμε μόνο για την κλωνοποίηση - είναι ένα ζήτημα που δεν απασχολεί μόνο τις διάφορες κυβερνήσεις των χωρών μελών, αλλά επίσης, και κατά τρόπο σημαντικό, την κοινή γνώμη των χωρών μας.
Και αυτό δεν οφείλεται μόνο στις προόδους που σημειώνονται σε αυτό το πεδίο, αλλά και στις επιστημονικές, βιομηχανικές, ηθικές, και θρησκευτικές συνέπειες που εμπεριέχει αυτό το θέμα.
Έχουμε ήδη επισημάνει στη Διάσκεψη των Προέδρων, και το έχουμε πει δημοσίως, πως πιστεύουμε ότι αυτή η συζήτηση δεν μπορεί να θεωρηθεί λήξασα με ένα κατεπείγον ψήφισμα.
Θεωρούμε ότι χρειάζεται τεκμηριωμένη και σοβαρή δουλειά και απόδειξη του γεγονότος αυτού είναι η επεξεργασία της οδηγίας για το θέμα της βιοτεχνολογίας που πραγματοποιείται εδώ και πολύ καιρό και που προσπαθήσαμε να την ολοκληρώσουμε, για δεύτερη φορά, κατά την προηγούμενη νομοθετική περίοδο, αλλά δεν περατώθηκε επειδή συνέχιζε να παρουσιάζει ορισμένα προβλήματα.
Θεωρούμε ότι θα πρέπει να ενεργήσουμε έτσι ώστε να επιταχυνθεί το έργο που έχει ζητήσει το Κοινοβούλιο από την Επιτροπή Δεοντολογίας - η οποία συμβουλεύει την Ευρωπαϊκή Επιτροπή και το Κοινοβούλιο - και πιστεύουμε επίσης ότι ένα θέμα τόσο σημαντικό όπως αυτό, το οποίο αφορά διάφορες επιτροπές του Ευρωπαϊκού Κοινοβουλίου και προξενεί τεράστια ανησυχία για πολλές πτυχές του - τα κατεψυγμένα έμβρυα, τη δυνατότητα ευρεσιτεχνικής κατοχύρωσης κυττάρων που μπορούν να πολλαπλασιαστούν με σκοπό τη μεταμόσχευση κλπ. χρήζει προσωρινής επιτροπής.
Συνεπώς εμείς δεχθήκαμε να γίνει η δήλωση αυτή.
Θεωρούμε όμως ότι δεν ενδείκνυται τη στιγμή αυτή να θέσουμε σε ψηφοφορία ένα ψήφισμα γραμμένο στο πόδι, που μπορεί να δημιουργήσει προβλήματα και διχασμό.
Κυρία Πρόεδρε, θα ήθελα να εκφράσω την υποστήριξή μου για την πρόταση του κ. Enrique Barσn Crespo για τους λόγους που εξέθεσε τόσο εύγλωττα.
Κυρία Πρόεδρε, η ομάδα μου πιστεύει, αντίθετα, ότι η ψήφιση ενός ψηφίσματος είναι σημαντική.
Καταρχήν, δεν είναι η πρώτη φορά που το Κοινοβούλιο εκφράζει την άποψή του πάνω στο θέμα της ανθρώπινης κλωνοποίησης.
Μετά την περίπτωση της Ντόλυ, επανειλημμένα είχαμε ψηφίσει ορισμένο αριθμό ψηφισμάτων.
Εάν υπήρξε μονομερής στάση στην περίπτωση αυτή, αυτό οφείλεται στη βρετανική κυβέρνηση η οποία ανακοίνωσε, χωρίς καμία εκ των προτέρων διαβούλευση και συνεννόηση, μία τοποθέτηση υπέρ της θεραπευτικής κλωνοποίησης.
Πιστεύουμε, λοιπόν, ότι μία αντίδραση του Ευρωπαϊκού Κοινοβουλίου, που δεν κλείνει την πόρτα στη συζήτηση, είναι χρήσιμη.
Όταν λέω ότι δεν πρέπει να κλείσουμε την πόρτα, είναι σαφές ότι μία προσωρινή επιτροπή δεν πρέπει εκ των προτέρων να απορριφθεί.
Δεν εκφράζω την άποψη μου για το θέμα αυτό.
Αλλά πιστεύω ότι είναι καλό το Κοινοβούλιο να εκφράσει τη γνώμη του διαφορετικά και όχι με μία συζήτηση χωρίς συμπεράσματα.
(Χειροκροτήματα)
Κύριε Lannoye, σας επιβεβαιώνω ότι η διάσκεψη των Προέδρων αποφάσισε πράγματι τη σύσταση μίας ειδικής επιτροπής για το σύνολο των θεμάτων αυτών.
Κυρία Πρόεδρε, θα ήθελα πριν από την ψηφοφορία να αναφερθώ στον Εσωτερικό Κανονισμό και συγκεκριμένα στο άρθρο 118 αυτού.
Το άρθρο αυτό αναφέρει ότι όλα τα Μέλη του Κοινοβουλίου έχουν πρόσβαση σε όλα τα αναγκαία έγγραφα.
Σε σχέση με την ψηφοφορία, η οποία θα διεξαχθεί μάλλον την Πέμπτη, θα ήθελα να υπογραμμίσω με τη σειρά μου αυτά που είχε αναφέρει ο κ. Lannoye.
Υπάρχουν ψηφίσματα του Κοινοβουλίου στα οποία έχουμε λάβει σαφέστατη θέση για την κλωνοποίηση, ακόμα και για την κλωνοποίηση για θεραπευτικούς σκοπούς.
Τη στιγμή αυτή ορισμένοι κάνουν σαν να ήταν κάτι απολύτως καινούργιο αυτό που προτείνει η βρετανική κυβέρνηση.
Στην πραγματικότητα το ζήτημα αυτό το έχουμε ήδη συζητήσει και το Κοινοβούλιο είχε ανέκαθεν λάβει αρνητική θέση.
Οι σχετικές πληροφορίες ήταν πάντοτε αρνητικές.
Εκείνοι οι οποίοι θέλουν να εμποδίσουν τη διεξαγωγή συζήτησης και την υιοθέτηση ψηφίσματος ήταν ανέκαθεν υπέρ μιας φιλελεύθερης στάσης.
Ωστόσο, το Κοινοβούλιο έλαβε ήδη αυστηρές αποφάσεις με μεγάλη πλειοψηφία.
Θα ήταν ασυνεπές εκ μέρους μας να μην εμμείνουμε στις προηγούμενες αποφάσεις μας τώρα που το ζήτημα είναι τόσο επίκαιρο.
(Χειροκροτήματα)
Κύριε Liese, με μεγάλη επιδεξιότητα συνδέσατε την παρέμβασή σας με ένα άρθρο του κανονισμού ώστε αυτή να φανεί ως παρατήρηση επί της διαδικασίας, αλλά ήταν αρκετά οριακή περίπτωση.
(Το Κοινοβούλιο απορρίπτει την πρόταση)
Όσον αφορά την Πέμπτη: Πρόεδρος.
Όσον αφορά τα επίκαιρα, επείγοντα και σημαντικά θέματα, έχω λάβει πολλές αιτήσεις τροποποίησης.
Όσον αφορά το σημείο 3: "Ανθρώπινα Δικαιώματα" και το σημείο 4: "Bιρμανία", η ομάδα των Πρασίνων και της Ελεύθερης Ευρωπαϊκής Συμμαχίας ζητά να αντικατασταθεί το παρόν σημείο 4: "Bιρμανία" με ένα νέο σημείο με τίτλο "Temelin" και να περάσει το σημείο "Bιρμανία" στο σημείο 3 "Ανθρώπινα Δικαιώματα", στη θέση του υποσημείου "Θεμελιώδεις ελευθερίες στο Ιράν".
Κυρία Πρόεδρε, στηρίζω αυτήν την πρότασή μου στο γεγονός ότι το Ιράν βρίσκεται στο επίκεντρο των συζητήσεων τώρα τελευταία.
Η κατάσταση στη χώρα είναι πολύ λεπτή και συμβαίνουν πολλά, αλλά τα έχουμε ήδη συζητήσει.
Εμείς θα θέλαμε πραγματικά να δοθεί χώρος στην ημερήσια διάταξη σε ένα σημείο με τίτλο « Τέμελιν" , επειδή σε πολλά κράτη μέλη και, φυσικά, ιδιαίτερα στην Αυστρία, η οποία συνορεύει με αυτόν τον σταθμό πυρηνικής ενέργειας, το πρόβλημα αυτό δημιούργησε σοβαρές εντάσεις.
Με την πρόταση αυτή θα ήθελα να μπορέσει να συμπεριληφθεί στην ημερήσια διάταξη μία δήλωση σχετικά με το Τέμελιν.
Θα θέσω, λοιπόν, σε ψηφοφορία το αίτημα της Ομάδας των Πρασίνων.
Πρόκειται, λοιπόν, για την προσθήκη του σημείου για τον πυρηνικό σταθμό Temelin, αλλά το σημείο "Bιρμανία" θα παραμείνει εφόσον θα περάσει στο σημείο 3: "Ανθρώπινα Δικαιώματα".
Στην πραγματικότητα, το σημείο "Θεμελιώδεις ελευθερίες στο Ιράν" δε θα περιλαμβάνεται πλέον στην ημερήσια διάταξη.
(Το Κοινοβούλιο εκφράζει τη συμφωνία του σχετικά με το αίτημα αυτό)
Όσον αφορά και πάλι το σημείο 3: "Ανθρώπινα Δικαιώματα", έχω δύο όμοια αιτήματα της Τεχνικής Ομάδας των ανεξάρτητων βουλευτών και της ομάδας του Ευρωπαϊκού Λαϊκού Κόμματος, που επιδιώκουν να αντικατασταθεί το υποσημείο με τίτλο "Τουρκικοί βομβαρδισμοί στο Βόρειο Ιράκ" από ένα νέο υποσημείο με τίτλο "Η ανώτερη εκπαίδευση και τα πανεπιστήμια στη Μακεδονία".
Ποιος επιθυμεί να παρέμβει για να υποστηρίξει το αίτημα αυτό;
Αν ζητάτε υποστήριξη, θα ήθελα να προσυπογράψω την πρόταση του ΕΛΚ, επειδή πρόκειται για μια πολύ θετική εξέλιξη στη ΠΓΔΜ, η οποία μπορεί να επιβεβαιωθεί περαιτέρω με μια γρήγορη καταφατική ανταπόκριση του Κοινοβουλίου.
Πιστεύω ότι αυτό είναι πολύ σημαντικό.
(Το Κοινοβούλιο απορρίπτει το αίτημα) Πρόεδρος.
Εγκρίνεται η διάταξη των εργασιών όπως τροποποιήθηκε.
MEDA
Η ημερήσια διάταξη προβλέπει την κοινή συζήτηση των ακολούθων εκθέσεων:
Έκθεση (A5-0204/2000) του κ. Valdivielso de Cuι - MEDA, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, για την πρόταση κανονισμού του Συμβουλίου που τροποποιεί τον κανονισμό (CE) 1488/96 σχετικά με τα συνοδευτικά χρηματοδοτικά και τεχνικά μέτρα (MEDA) για τη μεταρρύθμιση των οικονομικών και κοινωνικών δομών στα πλαίσια της ευρωμεσογειακής εταιρικής σχέσης [COM(1999)494 - C5-0023/2000-1999/0214(CNS)],
Έκθεση (A5-0205/2000) του κ. Piιtrasanta - MEDA (ετήσια έκθεση 1998) εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, για την έκθεση της Επιτροπής: Εφαρμογή του προγράμματος MEDA - Ετήσια Έκθεση 1998 [COM(1999)291 - C5-0117/1999 - 1999/2120(COS)]
Κύριε Πρόεδρε, διάφοροι λόγοι θα μπορούσαν να δικαιολογήσουν την αναβολή της έκθεσης αυτής μέχρι να είναι όλα έτοιμα, συμπεριλαμβανομένων των τροπολογιών.
Πιστεύω όμως, εν πάση περιπτώσει, ότι εμείς από την πλευρά μας, ως βουλευτές, πρέπει να προχωρήσουμε τις εργασίες, ώστε να μη χρειαστεί ουδεμία στιγμή να καθυστερήσει η έκθεση MEDA, με τη συνακόλουθη ζημία που ενδέχεται να σημάνει αυτό για τις ενδιαφερόμενες χώρες.
Μετά από αυτές τις επιφυλάξεις, περνώ σε μία σύνοψη του προγράμματος MEDA.
Εν συνεχεία θα σας παρουσιάσω την άποψή μου για την πρόταση κανονισμού, καθώς επίσης και για την έκθεση στο σύνολό της.
Ως γνωστόν, το πρόγραμμα MEDA εντάσσεται στο πλαίσιο της ευρωμεσογειακής εταιρικής σχέσης που θεσπίστηκε με τη Δήλωση της Βαρκελώνης τον Νοέμβριο του 1995.
Στη συνάντηση αυτή συμμετείχαν οι Υπουργοί Εξωτερικών της Ευρωπαϊκής Ένωσης.
Πρόκειται για μία πρωτοβουλία που καλύπτει 27 χώρες και στις δύο όχθες της Μεσογείου.
Από τη μία πλευρά, τα 15 κράτη της Ένωσης και, από την άλλη, την Αλγερία, την Κύπρο, την Αίγυπτο, το Ισραήλ, την Ιορδανία, το Λίβανο, τη Μάλτα, το Μαρόκο, τη Συρία, την Τυνησία, την Τουρκία και τα Παλαιστινιακά Εδάφη.
Όσον αφορά τη Λιβύη, χαίρει, για προφανείς λόγους, απλώς του καθεστώτος του παρατηρητή.
Ο πρωταρχικός μας στόχος στη συνεργασία αυτή είναι η σύναψη δεσμών, κυρίως στους πολυάριθμους τομείς κοινού ενδιαφέροντος που συμμεριζόμαστε με τους γείτονές μας της Μεσογείου.
Για το σκοπό αυτό, επενδύθηκαν την περασμένη πενταετία γύρω στα 3,5 δισεκατομμύρια ευρώ, που κατανεμήθηκαν σε δύο μεγάλες μορφές συνεργασίας: τη διμερή και την περιφερειακή.
Συγκεκριμένα, αυτή η οικονομική και χρηματοδοτική βοήθεια αναμένεται να επιτρέψει τη δημιουργία μίας ζώνης ελευθέρων συναλλαγών το 2010, στόχος για τον οποίο έχουν ξεκινήσει προγράμματα στήριξης, τόσο για τις μακροοικονομικές μεταρρυθμίσεις όσο και για τις τομεακές μεταρρυθμίσεις και τις διαρθρωτικές προσαρμογές.
Πρέπει να θυμόμαστε ότι η αναλογία του κατά κεφαλήν εισοδήματος μεταξύ της Ευρωπαϊκής Ένωσης και των χωρών του MEDA είναι 1 προς 10, δηλαδή πραγματικά σημαντική.
Γι' αυτό, κατά την άποψή μου, είναι λογικό να αποτελέσει η αειφόρος οικονομική ανάπτυξη για την περιοχή αυτή τον πρωταρχικό μας στόχο.
Επ' αυτού πρέπει να προσθέσω ότι το εμπορικό ισοζύγιο μεταξύ των δύο πλευρών είναι θετικό για την Ευρωπαϊκή Ένωση κατά 21 δισεκατομμύρια ευρώ.
Εξάλλου, προβλέπονται επίσης μέτρα για τη διευκόλυνση των ιδιωτικών επενδύσεων σε αυτές τις 12 χώρες, οι οποίες το 1994 ανέρχονταν σε 3,5 δισεκατομμύρια ευρώ, κυρίως μέσω της προσαρμογής της νομοθεσίας και της διοίκησης, όπως επίσης μέσω επαφών μεταξύ επιχειρήσεων από τις χώρες του MEDA και από την Ευρωπαϊκή Ένωση.
Θεωρώ επίσης σκόπιμο να υπενθυμίσω ότι βρισκόμαστε ενώπιον μίας περιοχής του πλανήτη η οποία είναι ιδιαιτέρως επιρρεπής στις συρράξεις.
Δεν χρειάζεται να απαριθμήσω τους διάφορους πολέμους στους οποίους πρωταγωνίστησαν πολλές από τις χώρες που απολαύουν αυτής της εταιρικής σχέσης.
Το πρόγραμμα MEDA επιδιώκει να στρώσει τον δρόμο για μια οριστική ειρήνη σ' αυτή την περιοχή του κόσμου, μεταξύ άλλων μέσω της οικονομικής σταθερότητας.
Πρόκειται για έναν πληθυσμό που πλησιάζει τα 230 εκατομμύρια ανθρώπους και που, με το σημερινό ρυθμό ανάπτυξης, σε 10 με 12 χρόνια θα φθάσει τα 300 εκατομμύρια.
Είναι αξιοσημείωτη η ποικιλία θρησκειών και εθίμων όλων αυτών των χωρών.
Αποτελεί έναν από τους πυλώνες επί των οποίων εργάζεται εις βάθος η Ευρωπαϊκή Ένωση.
Όπως είναι επίσης γνωστό, το MEDA προβλέπει ένα πρόγραμμα βραχυπρόθεσμης και μεσοπρόθεσμης δράσης για το περιβάλλον, προσπαθώντας να αντιστρέψει την τάση υποβάθμισής του που υπάρχει στην περιοχή.
Περνώντας τώρα στην ανάλυση της προτάσεως της Επιτροπής, που αποτελεί εν μέρει αποτέλεσμα των επικρίσεων που δέχθηκε κατά την εκτέλεση του προγράμματος, θεωρώ το σύνολο της προτάσεως ανεπαρκές.
Το θεσμικό αυτό όργανο καθορίζει τρεις κυρίως πρωτοβουλίες για την επίτευξη μεγαλύτερης αποτελεσματικότητας: αφενός, την τόνωση της διαδικασίας λήψεως αποφάσεων, επικεντρώνοντας την δραστηριότητα της "Επιτροπής MED" στο στρατηγικό σχεδιασμό και τον προγραμματισμό.
Τα εθνικά και τα περιφερειακά σχέδια χρηματοδότησης θα εγκρίνονται ετησίως βάσει ενδεικτικών προγραμμάτων.
Θεσπίζει, επίσης, αύξηση των ικανοτήτων προγραμματισμού και εφαρμογών, πράγμα για το οποίο απαιτείται αύξηση των ανθρωπίνων πόρων.
Τέλος, η Επιτροπή προτίθεται να επιφέρει επίσπευση των διαδικασιών, για να επιτευχθεί μια πιο αποτελεσματική εφαρμογή, ώστε να αυξηθεί το ποσοστό εκτέλεσης των προγραμμάτων.
Συγκεκριμένα, προτίθεται να αναπτύξει εναρμονισμένες διαδικασίες, κοινές για όλα τα προγράμματα στήριξης.
Εν κατακλείδι, θέλω να πω ότι πιστεύω πως η έκθεση αυτή είναι σημαντική, επειδή ό,τι βοηθά τις χώρες που βρίσκονται νότια από εμάς βοηθά εμάς τους ίδιους.
.
(FR) Κύριε Πρόεδρε, το MEDA αποτελεί τη συγκεκριμένη εφαρμογή, το εργαλείο της ευρωμεσογειακής μας πολιτικής που καθορίσθηκε από τη Σύμβαση της Βαρκελώνης το Νοέμβριο του 1995, την οποία ακολούθησαν πολλά φόρουμ, κυρίως τα φόρουμ της Μάλτας, της Νάπολης και της Στουτγάρδης.
Παρουσιάζουμε σήμερα εδώ την πρώτη έκθεση δραστηριοτήτων, που ονομάζεται ετήσια έκθεση 1998, η οποία στην ουσία, όμως, εξετάζει όλη την πρώτη περίοδο εφαρμογής από το 1996 ως το 1999 και προετοιμάζει την ανάπτυξη των δράσεων της δεύτερης περιόδου 2000-2006, της οποίας ο κανονισμός προτείνεται από το συνάδελφό μας κ. Valdivielso de Cuι.
Καθώς η έκθεση αυτή υπάγεται στη διαδικασία Hughes, έχουμε ενσωματώσει πλήρως τις προτάσεις που εγκρίθηκαν ομόφωνα όχι μόνο από την Επιτροπή Βιομηχανίας, Εξωτερικού Εμπορίου, Έρευνας και Ενέργειας, η οποία είναι καθ' ύλη αρμόδια, αλλά επίσης και τις προτάσεις της Επιτροπής Εξωτερικών Υποθέσεων, Ανθρωπίνων Δικαιωμάτων, Κοινής Ασφάλειας και Αμυντικής Πολιτικής καθώς και της Επιτροπής Περιφερειακής Πολιτικής, Μεταφορών και Τουρισμού.
Το πλαίσιο: διατέθηκαν περίπου 4 δισεκατομμύρια ευρώ κατά τα τελευταία τέσσερα χρόνια, στα οποία προστίθενται ανάλογες πιστώσεις της ΕΤΕπ.
Οι συμφωνίες της Βαρκελώνης υπογράφηκαν από 27 χώρες, τις χώρες της Ευρωπαϊκής Ένωσης συν τις 12 χώρες της νότιας ακτής της Μεσογείου: Αλγερία, Παλαιστινιακή Αρχή, Κύπρος, Αίγυπτος, Ισραήλ, Ιορδανία, Λίβανος, Μάλτα, Μαρόκο, Συρία, Τυνησία, και Τουρκία.
Οι στόχοι που επιδιώκονται συγκεκριμενοποιούνται σε μία πτυχή πολιτικής και ασφάλειας, μία οικονομική και χρηματοπιστωτική πτυχή και μία κοινωνική, πολιτιστική και ανθρώπινη πτυχή.
Η διαπίστωση: πρόκειται για ένα πρόγραμμα νέο το οποίο συνάντησε δυσκολίες στην ανάπτυξή του και το οποίο παρουσίασε πολλές δυσλειτουργίες τις οποίες επεσήμανε το Ελεγκτικό Συνέδριο και η Επιτροπή Ελέγχου του Προϋπολογισμού.
Έγιναν κριτικές που αφορούσαν κυρίως ομίλους υπεργολαβίας, όπως η RTM.
Σε τελική ανάλυση, μία εφαρμογή ημι-παράλυτη και, παρά την ανάληψη πιστώσεων που προσεγγίζει περίπου του 100 % των πιστώσεων, μόνο το 26 % σήμερα έχει πληρωθεί και αυτό με μεγάλη δυσκολία, σε μία μέση διάρκεια τεσσάρων ετών.
Παρουσιάσαμε στην έκθεσή μας όλες τις πτυχές του θέματος κατά τρόπο λεπτομερή για να συνοψίσουμε τα συμπεράσματα.
Συμπεραίνουμε λοιπόν, πρώτον, ότι είναι ανάγκη να απλουστευθεί ο κανονισμός προκειμένου να καταστεί δυνατή η επιτάχυνση της διαδικασίας με μεγαλύτερη διαφάνεια, παρέχοντας τα απαραίτητα μέσα για την εξέταση του θέματος εκ μέρους της Επιτροπής και για τον έλεγχο από το Συμβούλιο.
Και κυρίως το Ευρωπαϊκό Κοινοβούλιο πρέπει να συμμετέχει στη διαδικασία και να ενημερώνεται πιο τακτικά, ιδίως μέσω του ευρωμεσογειακού φόρουμ.
Είναι πρόσφορο να επιταχυνθεί η υπογραφή των συμφωνιών σύνδεσης, κάτι που έχει γίνει σήμερα μόνο με 7 χώρες.
Αυτό αφορά συγκεκριμένα το Λίβανο, την Αλγερία, τη Συρία, κλπ.
Δεύτερον, η επιλογή των σχεδίων πρέπει να πραγματοποιείται με τρόπο πιο δημοκρατικό με μία πιο σημαντική συμμετοχή της κοινωνίας των πολιτών, των ΜΚΟ που εξέφρασαν σταθερά την επιθυμία αυτή κυρίως στη διάρκεια ενός συνεδρίου που οργανώθηκε στις 29 Ιουνίου στις Βρυξέλλες με τίτλο: "Για ένα βιώσιμο MEDA "
Τρίτον, πρέπει να δοθεί ενισχυμένη προσοχή στο σεβασμό των ανθρωπίνων δικαιωμάτων, διότι η συνεργασία αυτή δεν αποσκοπεί μόνο στην οικονομική πρόοδο αλλά, βασικά, στη δημοκρατία, την ελευθερία, την ειρήνη, την εξάλειψη των ανισοτήτων και τη βιώσιμη ανάπτυξη.
Ζητάμε για το λόγο αυτό να υποβάλλεται κάθε χρόνο στο Κοινοβούλιο μία έκθεση σχετικά με το σεβασμό των ανθρωπίνων δικαιωμάτων από τις υπογράφουσες χώρες και τις υποψήφιες χώρες, προκειμένου να λαμβάνεται υπόψη για την επιλογή των σχεδίων.
Τέταρτον, θεωρούμε ότι οι πιστώσεις που διατίθενται για την περιφερειακή συνεργασία (10%) είναι ανεπαρκείς σε σχέση με τις πιστώσεις που διατίθενται για τη διμερή συνεργασία (90%).
Πρέπει, επομένως, να διατυπωθούν παρατηρήσεις όσον αφορά το ποσό που διατίθεται για τις περιφερειακές δράσεις οι οποίες, το αναγνωρίζουμε, είναι πιο δύσκολο να αποτελέσουν αντικείμενο διαπραγμάτευσης και να τεθούν σε εφαρμογή, αλλά αντιστοιχούν σε ένα στόχο αποτελεσματικότητας, δηλαδή για να βελτιωθούν οι σχέσεις νότου-νότου, και κυρίως για να διασφαλισθεί μία πιο σημαντική δράση αποκεντρωμένης συνεργασίας την οποία όλοι επιθυμούμε ιδιαίτερα.
Πέμπτον, όσον αφορά τις έξι προτεραιότητες της εταιρικής σχέσης: το περιβάλλον, την πολιτική υδάτων, τη βιομηχανία, την ενέργεια, τις μεταφορές και την κοινωνία της πληροφόρησης, θεωρούμε απαραίτητη την εκ νέου προώθηση προγραμμάτων που έχουν παραμεληθεί υπερβολικά μέχρι τώρα, το SMAP που εγκρίθηκε στο Ελσίνκι το 1997 για το περιβάλλον.
Πρέπει να διατεθούν τουλάχιστον 10 εκατομμύρια ευρώ ετησίως για το νερό.
Πρέπει να καταβληθεί προσπάθεια για την προώθηση των ανανεώσιμων πηγών ενέργειας, για τη βοήθεια προς τις ΜΜΕ, για τις μεταφορές.
Πρέπει να υποστηρίξουμε τα σχέδια βιώσιμης ανάπτυξης κάθε χώρας.
Θεωρούμε λοιπόν επιτακτική την ανάγκη να τεθούν σε εφαρμογή οι προτάσεις κανονισμού που υποβάλλει ο κ. Valdivielso de Cuι, κυρίως οι προτάσεις σχετικά με την απλούστευση των διαδικασιών για μεγαλύτερη διαφάνεια, αποτελεσματικότητα και ταχύτητα στις πληρωμές καθώς επίσης και οι προτάσεις που αφορούν τη διάθεση πιο πολυάριθμου προσωπικού στους κόλπους της Επιτροπής για καλύτερο έλεγχο του προγράμματος το οποίο δεν πρέπει να παραμείνει φτωχός συγγενής σε σχέση με τα προγράμματα συνεργασίας με τις ασιατικές χώρες ή με τις χώρες ΑΚΕ.
Θα ήθελα να ευχαριστήσω εδώ όχι μόνο τις πολυάριθμες συμμετοχές, κυρίως από τις ενδιαφερόμενες χώρες, των ΜΚΟ που μου επέτρεψαν να βελτιστοποιήσω αυτή την έκθεση, αλλά επίσης και τον ευρωπαίο Επίτροπό μας, κ. Patten, ο οποίος έχει μία σαφή άποψη της κατάστασης, και του οποίου οι υπηρεσίες στον τομέα των εξωτερικών σχέσεων θα πρέπει στο εξής να επιφέρουν μία βελτίωση σ' αυτήν τη μεσογειακή δράση.
Ευχαριστώ επίσης τους συνεργάτες του, κυρίως τον κ. Patrick Laurent.
Επιθυμώ να τονίσω, επίσης, το ενδιαφέρον που μας δείχνει ο Επίτροπος κ. Busquin ο οποίος προωθεί εκ νέου τη μεσογειακή συνεργασία στον τομέα της έρευνας, κυρίως στην άτυπη διάσκεψη του Κάπρι, στις 29 Σεπτεμβρίου.
Ευχαριστώ, επίσης, όλους τους συναδέλφους βουλευτές και κυρίως τις κυρίες Terrσn και McNally και τον κ. Sami Naοr, που εργάζονται στο θέμα αυτό.
Η εφαρμογή των προτάσεών μας είναι θεμελιώδης για την απαραίτητη προώθηση της ευρωμεσογειακής διαδικασίας η οποία δε θα πρέπει να τιμωρηθεί όσον αφορά τις πιστώσεις 2000-2006 εξαιτίας των προβλημάτων που συνάντησε κατά τη νεότητά της, και που θα πρέπει να αποτελέσει την αιχμή του δόρατος της πολιτικής μας για την οποία θα μιλήσουμε και πάλι κατά τη Διάσκεψη της Μασσαλίας τον προσεχή Νοέμβριο.
Ευχόμαστε καλή επιτυχία στη γαλλική Προεδρία η οποία, κατά τη γνώμη μου, είναι πολύ συμφιλιωτική και αποφασισμένη να φέρει σε αίσιο πέρας τους στόχους της.
(Xειροκροτήματα)
.
(FR) Κύριε Πρόεδρε, θα ήθελα να συγχαρώ και εγώ τον κ. Valdivielso de Cuι για την εξαίρετη εργασία του.
Η έκθεσή του περιλαμβάνει σε γενικές γραμμές τα στοιχεία τα οποία υποστηρίζω και, επίσης, τα στοιχεία στα οποία υποστηρίζουν οι σοσιαλιστές.
Θα ήθελα, επίσης, να ευχαριστήσω τον κ. Piιtrasanta, ο οποίος μόλις μας συνόψισε κατά τρόπο επιδέξιο και σαφή τόσο το περιεχόμενο της έκθεσης αυτής όσο και τα σημεία που θα θέλαμε να ενισχύσει και να αναφέρει.
Τα σημεία που απουσίαζαν από την πρόταση της Επιτροπής και τα οποία περιέλαβε ο κ. Valdivielso de Cuι είναι σημαντικά.
Ο κ. Valdivielso de Cuι περιέλαβε καταρχήν, και τον συγχαίρω γι' αυτό, μία θεμελιώδη ιδέα, δηλαδή την ανάγκη να δεσμευτούμε πραγματικά για τη Μεσόγειο χορηγώντας στην περιοχή αυτή ενισχύσεις ανάλογες με εκείνες που προσφέρουμε στις ανατολικές χώρες.
Οι χώρες της νότιας ζώνης έχουν την εντύπωση, δικαιολογημένα ή όχι, ότι είναι κάπως παραμελημένες, ενώ όλοι γνωρίζουμε ότι η Μεσόγειος είναι μία από τις πιο σημαντικές ζώνες ρήξης που υπάρχουν σήμερα σε παγκόσμια κλίμακα.
Δεύτερη ιδέα που περιλαμβάνεται: η κινητοποίηση χρηματοοικονομικών μέσων που πρέπει να βρίσκονται στο ύψος των προκλήσεων.
Αναφέρεται, επίσης, η συνολική προσέγγιση που καθορίστηκε στη Βαρκελώνη (και όχι μόνο, όπως το αντιλαμβάνεται η Επιτροπή, η διάσταση της διαρθρωτικής προσαρμογής), η ενίσχυση της περιφερειακής συνεργασίας και, κυρίως, οι σχέσεις νότου-νότου, η σημασία της αποκεντρωμένης συνεργασίας (αντίθετα με αυτό που επιθυμεί η Επιτροπή, η οποία προφανώς θα ήθελε να την καταργήσει), η διατήρηση της υποστήριξης στα έργα μικρής κλίμακας, δηλαδή στις ΜΚΟ και τις ενώσεις πολιτών, και η ανάγκη να χρηματοδοτηθούν οι πρωτοβουλίες σε θέματα βιομηχανικής συνεργασίας, κυρίως οι ΜΜΕ.
Σε όλα αυτά τα σημεία ο κ. Valdivielso de Cuι πραγματοποίησε μία εξαίρετη εργασία.
Μου φαίνεται, ωστόσο, ότι ένα βασικό ζήτημα, το ζήτημα της μετανάστευσης, δεν έχει ληφθεί αρκετά υπόψη σε αυτό το σχέδιο κανονισμού.
Στην πρόταση της η Επιτροπή εξετάζει το ζήτημα των μετακινήσεων πληθυσμών κάτω από αυστηρά αρνητικό πρίσμα.
Πραγματοποιεί μία πολύ σοβαρή συσχέτιση, και το λέω ζυγίζοντας τα λόγια μου, τοποθετώντας στο ίδιο επίπεδο, και στην ίδια παράγραφο αφενός την καταπολέμηση, που είναι κατά τη γνώμη μου θεμιτή και απαραίτητη, της παράνομης μετανάστευσης και την προσπάθεια για επαναπατρισμό και, αφετέρου, την καταπολέμηση του εμπορίου ναρκωτικών και της διεθνούς εγκληματικότητας.
Η στάση αυτή είναι απαράδεκτη και αποτελεί προσβολή για τα εκατομμύρια μεταναστών εργαζομένων που συμβάλλουν στον πλούτο της Ευρώπης.
Όπως είχα ζητήσει από τον κ. Valdivielso de Cuι, έχει εισαχθεί μία διάκριση αλλά δεν αρκεί.
Πιστεύω ότι έφθασε η στιγμή να εξετάσουμε μία πραγματική πολιτική διακίνησης ανάμεσα στις δύο όχθες της Mεσογείου.
Η Ευρώπη πρέπει, κατά την άποψή μου, να προωθήσει σήμερα μία αληθινή πολιτική κοινής ανάπτυξης που να συνδέεται με τα μεταναστευτικά ρεύματα, η οποία θα πρέπει να διαρθρωθεί, κύριε Πρόεδρε, γύρω από ορισμένες απλές προτάσεις όπως η διαμόρφωση κάποιων πολιτικών βοήθειας για τα σχέδια των μεταναστών, η θέσπιση μέσων που θα επιτρέψουν την απορρόφηση των καταθέσεών τους, η υποδοχή σπουδαστών για κατάρτιση και η υποδοχή νέων ασκουμένων.
Η υπερψήφιση της τροπολογίας αυτής που έχω υποβάλει σημαίνει λοιπόν, κατά τη γνώμη μου, ότι προσφέρουμε τη δυνατότητα στους μετανάστες που είναι νόμιμα εγκατεστημένοι στην Ευρώπη να αναγνωρισθούν ως παράγοντες ανάπτυξης στις χώρες προέλευσής τους.
Επιτρέψτε μου, για να ολοκληρώσω, να παραθέσω τα λόγια του κ. Prodi, σύμφωνα με τον οποίο "Η μετανάστευση πρέπει να καταστεί παράγοντας ανάπτυξης".
Προς αυτή την κατεύθυνση εργάστηκε ο κ. Valdivielso και προς αυτή την κατεύθυνση θα επιθυμούσα να προχωρήσουμε περισσότερο.
Κύριε Πρόεδρε, επικροτούμε μετά χαράς τις δύο αυτές θετικότατες εκθέσεις και συγχαίρουμε τους εισηγητές, αλλά και υποστηρίζουμε πλήρως τη ζωτική σπουδαιότητα του προγράμματος MEDA.
Για το λόγο αυτό, είναι κεφαλαιώδους σημασίας να εφαρμοστεί ορθά η χρηματοδότηση.
Καλώ θερμά το Κοινοβούλιο να υποστηρίξει τις δύο τροπολογίες που υποβλήθηκαν επί της έκθεσης Piιtrasanta εξ ονόματος της ομάδας μου.
Ως μέλος της αντιπροσωπείας του Κοινοβουλίου στις χώρες του Machrek και στα κράτη του Κόλπου, επιθυμώ οι συμφωνίες σύνδεσης με τις εν λόγω χώρες να κυρωθούν το ταχύτερο δυνατόν.
Η διαδικασία κύρωσης της συμφωνίας με την Ιορδανία εξελίσσεται πολύ αργά.
Η τροπολογία μας καλεί τα κοινοβούλια των κρατών μελών που δεν έχουν ακόμη κυρώσει τη συμφωνία να επιταχύνουν τη διαδικασία.
Η άλλη τροπολογία που καταθέσαμε αναφέρεται στην κάποια υποκρισία που χαρακτηρίζει τον τρόπο που προσεγγίζουμε την ανάπτυξη μιας ζώνης πλήρως ελεύθερου εμπορίου στη λεκάνη της Μεσογείου.
Όπως επισήμανε και ο κύριος Valdivielso στην παρέμβασή του, η ΕΕ έχει ένα μεγάλο εμπορικό πλεόνασμα στην περιοχή.
Ναι μεν από τη μία πλευρά ζητούμε μια ζώνη ελεύθερου εμπορίου αλλά όταν το θέμα φτάνει στα προϊόντα που οι εν λόγω χώρες μπορούν ευκολότερα να εξαγάγουν προς την Ευρώπη - λόγου χάρη γεωργικά προϊόντα και τρόφιμα - διατηρούμε εμπορικούς περιορισμούς.
Είναι κατανοητό το γεγονός ότι οι φίλοι μας στις χώρες αυτές αμφισβητούν την ειλικρίνειά μας.
Δέχομαι ότι η ελεύθερη πρόσβαση των μεσογειακών προϊόντων στην Ευρώπη δημιουργεί προβλήματα για τους παραγωγούς των νοτίων κρατών μελών, αλλά βέβαια το πρόβλημα αυτό μπορεί να αντισταθμιστεί, ώς ένα βαθμό μέσω της ΚΑΠ.
Ως εκ τούτου, η δεύτερη τροπολογία μας ζητεί την επιτάχυνση της προόδου σχετικά με το ελεύθερο εμπόριο για όλα τα προϊόντα, συμπεριλαμβανομένων των τροφίμων και των γεωργικών προϊόντων.
Θα χαιρόμουν εάν η Επιτροπή προέβαινε σε κάποια εκτίμηση ως προς το πιθανό χρονικό διάστημα που θα απαιτήσει η δημιουργία μιας πλήρους ζώνης ελεύθερων συναλλαγών στη Μεσόγειο αλλά και πώς σκοπεύει να την εφαρμόσει.
Ζητώ θερμά από τους συναδέλφους μου να υποστηρίξουν αυτές τις τροπολογίες όπως και τις δυο εξαίρετες εκθέσεις που συζητάμε.
Κύριε Πρόεδρε, κατ' αρχάς θα ήθελα να συγχαρώ και εγώ τους εισηγητές, κ. Valdivieso και κ. Piιtrasanta, και να πω ότι συμμερίζομαι τα λεγόμενα του κ. Piιtrasanta και του κ. Naοr.
Είναι εμφανές το βαθύ χάσμα που χωρίζει το μεσογειακό κόσμο.
Η Ευρωπαϊκή Ένωση αντέδρασε σ' αυτό με τη Διάσκεψη της Βαρκελώνης.
Θα έπρεπε ήδη να εργαζόμαστε με ταχύτητα πλεύσεως για να επιτύχουμε τους στόχους που καθορίστηκαν εκεί και αυτό δε συμβαίνει.
Έχουν διατυπωθεί πολλοί λόγοι γι' αυτό.
Τα προγράμματα MEDA τα περιέβαλλε ανέκαθεν, και τα περιβάλλει και σήμερα, πολύς θόρυβος.
Θόρυβος στον οποίο είναι εντελώς άσκοπο να επανέλθω.
Προτιμώ να κοιτάζω μπροστά.
Η Επιτροπή μας πρότεινε ένα νέο κανονισμό MEDA, στον οποίο μας ζητά πιο ευέλικτες διαδικασίες για τη λήψη αποφάσεων.
Συμφωνούμε απόλυτα μ' αυτό.
Η Ομάδα μου και το Κοινοβούλιο - εάν ακολουθήσουμε την ψήφο της αρμόδιας επιτροπής - προτείνει να δείξουμε στην Επιτροπή περισσότερη εμπιστοσύνη, ώστε να μπορεί να αποφασίζει για σχέδια κάτω των 5 εκατομμυρίων ευρώ και ζητάμε, επιπλέον, να επικουρείται η Επιτροπή από μία Συμβουλευτική Επιτροπή του Συμβουλίου.
Πράγματι, το Συμβούλιο και το Κοινοβούλιο δεν μπορούν να απαιτήσουν από την Επιτροπή πράγματα για τα οποία δεν την εξουσιοδοτούν.
Γι' αυτό έχετε την υποστήριξή μας, κύριε Επίτροπε.
Την έχετε επίσης, όπως αναφέρουν και οι τροπολογίες που καταθέσαμε, για να επιλύσετε τα προβλήματα προσωπικού και διαχειριστικής ικανότητας που ενδέχεται να αντιμετωπίσετε.
Επιτρέψτε μου δε να υπενθυμίσω, κύριε Επίτροπε, ότι στις συμφωνίες της Βαρκελώνης γίνεται λόγος για ένα χώρο ελευθέρων συναλλαγών και οικονομικής συνεργασίας, γίνεται επίσης λόγος για ασφάλεια και γίνεται εκτενής λόγος για την πολιτιστική και ανθρώπινη διάσταση.
Εγώ πιστεύω, κύριε Επίτροπε, ότι για να αναπτυχθούν αυτοί οι τρεις πυλώνες επί ίσοις όροις θα πρέπει να συνεχίσουμε να βασιζόμαστε στην κοινωνία της Μεσογείου και ότι, αντί να σταματήσουμε την αποκεντρωμένη συνεργασία και τα μικρά έργα, θα πρέπει να τα εφαρμόζουμε αποτελεσματικά και με τη συμμετοχή όλων των παραγόντων τους: επιχειρηματιών, συνδικάτων, πόλεων, ΜΚΟ, μεταναστών - όπως είπε ο κ. Naοr -, επαγγελματιών κλπ.
Θέλω να πιστεύω ότι συμμεριζόμαστε τον στόχο της μείωσης της αβύσσου που υπάρχει μεταξύ των - δύο τουλάχιστον - μεσογειακών κόσμων.
Γι' αυτό, κύριε Επίτροπε, ζητάμε, και η Ομάδα μου θα είναι συνεπής με το αίτημα αυτό στη συζήτηση για τον προϋπολογισμό, να αποκατασταθούν στον κανονισμό τα κονδύλια που διατίθενται για το MEDA, να παραμείνουν δηλαδή τουλάχιστον ίσα σε πραγματικούς όρους με εκείνα που διατέθηκαν κατά την προηγούμενη περίοδο.
Αν τα προβλήματα στη Μεσόγειο είναι σοβαρά, και έχουμε καθυστερήσει πολύ στην εφαρμογή των αποφάσεων της Βαρκελώνης που φιλοδοξούσαν να τα αντιμετωπίσουν, τότε δεν μπορούμε να δεχθούμε μείωση των επενδύσεων.
Κύριε Πρόεδρε, με χαρά σας ανακοινώνω την υπερψήφιση των εκθέσεων των συναδέλφων μας Valdivieso και Piιtrasanta εκ μέρους της ομάδας των Φιλελευθέρων, στους κόλπους της οποίας δεν πρέπει να κρύψω ότι υπάρχουν ορισμένες επιφυλάξεις σχετικά με τις μελλοντικές δημοσιονομικές προτάσεις εξαιτίας των δυσχερειών που υπήρχαν μέχρι σήμερα στη χρήση των προβλεπομένων κονδυλίων για το πρόγραμμα MEDA.
Όμως, το ζήτημα αυτό θα μας οδηγούσε σε μια συζήτηση επί του προϋπολογισμού, που δεν είναι το κύριο θέμα ετούτης της συζήτησης, επειδή το κύριο θέμα ετούτης της συζήτησης είναι πολιτικό και συγκεκριμένα είναι το γεγονός ότι η Μεσόγειος αποτελεί ένα από τα ζωτικά στοιχεία για τη διασφάλιση της ειρήνης, της σταθερότητας και της προόδου της ίδιας της Ευρωπαϊκής Ένωσης.
Η εξάλειψη των εντάσεων, η προώθηση μίας ισόρροπης ανάπτυξης στις τρίτες χώρες της Μεσογείου καταλήγει στην ασφάλεια, την ευημερία και τις προσδοκίες της ίδιας της Ευρωπαϊκής Ένωσης.
Συνεπώς, η μεσογειακή πολιτική πρέπει να είναι βασικός πυλώνας της εξωτερικής δράσης της Ένωσης προς όφελος της ίδιας της Ευρωπαϊκής Ένωσης.
Κατανοώ επίσης ότι πρέπει να λάβουμε υπόψη ότι υπάρχουν επισήμως τουλάχιστον τρεις μεσογειακές χώρες υποψήφιες για ένταξη και ότι, όσον αφορά τις συγκρούσεις στις οποίες αναφέρθηκε ο κ. Valdivieso, υπήρξε μία σημαντικότατη συμβολή τα τελευταία χρόνια εκ μέρους της Ευρωπαϊκής Ένωσης για τη διευθέτησή τους.
Βρισκόμαστε πολύ κοντά στην επίτευξη συμφωνιών ειρήνης για την οριστική τους διευθέτηση και αυτό, βεβαίως, απαιτεί μία σημαντική οικονομική συμβολή, για την οποία το MEDA αποτελεί το κυριότερο χρηματοδοτικό μέσο.
Και οι διάφορες πτυχές που αναφέρονται στις δύο εκθέσεις πρέπει να ληφθούν υπόψη, επειδή αποτελούν μια θαυμάσια συμβολή σε αυτό.
Κύριε Πρόεδρε, η ανισορροπία που υπογραμμίζεται στην έκθεση Piιtrasanta σχετικά με την περιορισμένη συμμετοχή των αποκεντρωμένων φορέων και των ΜΚΟ δηλώνει πραγματικά ότι είναι δύσκολο για την κοινωνία των πολιτών να χρησιμοποιήσει αυτό το μέσο ανάπτυξης και να το οικειοποιηθεί.
Η έκθεση αυτή καταγγέλλει επίσης μία πολιτική ανισορροπία ουσίας μεταξύ των μέτρων διαρθρωτικής προσαρμογής και ελεύθερων συναλλαγών και των άλλων διαστάσεων (κοινωνικών, πολιτισμικών και δημοκρατικών) της εταιρικής σχέσης.
Οι κραυγαλέες αυτές ανισορροπίες συσσωρεύονται και μας απομακρύνουν από τους στόχους ειρήνης, δημοκρατίας, και βιώσιμης ανάπτυξης που περιλαμβάνονται στη δήλωση της Βαρκελώνης.
Το παράδειγμα της Τυνησίας, πρώτη συμφωνία σύνδεσης, πρώτος καταναλωτής πιστώσεων, είναι διαφωτιστικό.
Οι διεθνείς εταίροι αρέσκονται, κατά τρόπο όλο και πιο ορατό, να χαρακτηρίζουν σταθερές και ανταγωνιστικές τις χώρες που επιδίδονται σε σκληρή καταστολή και σε γενικευμένη διαφθορά και όπου επικρατεί μία αυξανόμενη κοινωνική αστάθεια.
Πρέπει να αναρωτηθούμε μήπως η αναγκαστική πορεία προς τον οικονομικό φιλελευθερισμό, υπό το πρόσχημα των ελεύθερων συναλλαγών, δεν είναι τελικά ένας παράγοντας επιδείνωσης αυτής της υποβάθμισης.
Η δημοκρατία και ο σεβασμός των ανθρωπίνων δικαιωμάτων δεν πρέπει να παραμένουν αρχές που διατυπώνονται τυπικά, και που αγνοούνται στην πράξη.
Ο σεβασμός αυτός είναι, για παράδειγμα, συμβατός με τον επαναπατρισμό των παράνομων μεταναστών ενώ είναι η ίδια η επιτυχία·
(Ο Πρόεδρος αφαιρεί το λόγο από τον ομιλητή.)
Κύριε Πρόεδρε, το πρόγραμμα MEDA αποτελεί ένα βασικό μέσο το οποίο θα επιτρέψει να δημιουργηθεί προοδευτικά μία πραγματική ζώνη μοιρασμένης ευημερίας, όπως διακήρυττε η δήλωση της Βαρκελώνης.
Οι δυσκολίες που συνδέονται με την εφαρμογή του, οι ανυπομονησίες, έως και οι απογοητεύσεις που προκάλεσε μεταξύ των εταίρων μας του Νότου θα πρέπει ωστόσο να μας κάνουν να διερωτηθούμε περισσότερο για την κατάσταση της ευρωμεσογειακής συνεργασίας στο σύνολό της.
Οι χώρες του νότου της Μεσογείου χρειάζονται τη βοήθεια της Ευρώπης, μία αλληλέγγυα βοήθεια που θα συμβάλει στην ανάπτυξη της κοινωνίας τους και στη μείωση των ανισοτήτων ανάμεσα στις δύο όχθες θέτοντας τέρμα στις σχέσεις οικονομικής κυριαρχίας που επικρατούν αυτή τη στιγμή και εκ των οποίων το σύστημα του χρέους είναι ίσως το πιο έκδηλο και άδικο στοιχείο.
Τι συμβαίνει λοιπόν με το MEDA;
Με χρηματοδοτική προικοδότηση πάνω από 3 δισεκατομμύρια ευρώ σε πιστώσεις υποχρεώσεων για την περίοδο 1995-1999, το MEDA Ι οδήγησε σε πραγματική ανάληψη λίγο άνω των 2 εκατομμυρίων ευρώ κατά τα πρώτα τέσσερα χρόνια και στην πραγματική πληρωμή 553 εκατομμυρίων ευρώ, δηλαδή σε πληρωμές που αντιπροσωπεύουν μόλις το ένα τέταρτο των πιστώσεων υποχρεώσεων.
Τί μεγάλη απόκλιση μεταξύ της βοήθειας που συμφωνήθηκε και της βοήθειας που καταβλήθηκε !
Είναι αλήθεια ότι η απόκλιση αυτή οφείλεται κυρίως στο γεγονός ότι, όπως συχνά μας είπε ο κ. Patton, η Επιτροπή στερείται ανθρώπινων μέσων για να διεκπεραιώσει το σύνολο των αποστολών που της έχουν ανατεθεί.
Δε θα είμαι ο τελευταίος που θα ζητήσει περισσότερους ανθρώπινους πόρους εάν αυτό μπορεί να επιτρέψει στην Ευρωπαϊκή Ένωση να αναλάβει τις ευθύνες της.
Οι προτάσεις της Επιτροπής οδεύουν άλλωστε προς την απλούστευση και την επιτάχυνση των διαδικασιών του νέου κανονισμού, ακόμη και εάν η εξ αρχής αφαίρεση από τα κράτη της δυνατότητάς τους να ελέγχουν τα προγράμματα δε θα είναι υποχρεωτικά η καλύτερη λύση για να προχωρήσουμε προς περισσότερη διαφάνεια.
Θα πρέπει να παραχωρήσουμε περισσότερες πιστώσεις σε σχέδια μικρής εμβέλειας.
Μου συμβαίνει πάρα πολύ συχνά να συναντώ ανθρώπους που ασχολούνται με το τοπικό κίνημα των οργανώσεων πολιτών; οι οποίοι είναι πολύ απογοητευμένοι από τις διαδικασίες επιδοτήσεων που πρέπει να ακολουθήσουν για να δικαιωθούν.
Η ευρωμεσογειακή εταιρική σχέση θα οικοδομηθεί πραγματικά μόνο δια των πολιτών της και για τους πολίτες της, οι οποίοι επιθυμούν να προωθήσουν οι ίδιοι μία εταιρική σχέση επωφελή για τους πληθυσμούς.
Το πρόγραμμα MEDA εγείρει επιπλέον θεμελιώδη ερωτήματα όσον αφορά την ευρωμεσογειακή πολιτική γενικά.
Καταρχήν, η συνεργασία επικεντρώνεται βασικά στην οικονομική και τη χρηματοοικονομική πτυχή, περιθωριοποιώντας την κοινωνική και πολιτιστική πτυχή.
Έπειτα, έφτασε η στιγμή να ληφθούν περισσότερο υπόψη οι αυξανόμενες αμφισβητήσεις της προσέγγισης των ελεύθερων συναλλαγών πάση θυσία.
Οι κοινωνικές επιπτώσεις της ζώνης ελεύθερων συναλλαγών προκαλούν σοβαρές ανησυχίες οι οποίες δεν μπορούν να αγνοηθούν.
Οι δημοσιονομικοί πόροι που προέρχονται από τελωνειακούς δασμούς κινδυνεύουν να περικοπούν επικίνδυνα για τους κοινωνικούς προϋπολογισμούς των χωρών του Νότου.
Η αύξηση του ανταγωνισμού θα μπορούσε να ροκανίσει το βιομηχανικό ιστό των χωρών αυτών, που αποτελείται, σε ορισμένες από αυτές, από ευάλωτες μικρομεσαίες επιχειρήσεις.
Αντί για 'συνοδευτικά' όπως ονομάζονται μέτρα, τα οικονομικά συστήματα του Νότου έχουν ανάγκη από μία πραγματική τεχνολογική υποστήριξη.
Επιπλέον, η βοήθεια θα πρέπει να έχει για προορισμό της όχι μόνο την προσαρμογή των επιχειρήσεων στα κριτήρια αποδοτικότητας, αλλά επίσης την ανταπόκριση στις ανάγκες του πληθυσμού όσον αφορά την απασχόληση.
Εάν η ανάπτυξη του ιδιωτικού τομέα υποστηρίζεται έντονα από το MEDA, ο δημόσιος τομέας, για παράδειγμα, έχει σχετικά παραμεληθεί ενώ ανταποκρίνεται σε πραγματικές ανάγκες.
Τελειώνοντας, θα ήθελα να επιμείνω στα δύο αυτά στοιχεία που περιλαμβάνονται στις εκθέσεις και τα οποία υποστηρίζω: πρέπει να ευνοηθεί πραγματικά η συμμετοχή·
(Ο Πρόεδρος αφαιρεί το λόγο από τον ομιλητή)
Κύριε Πρόεδρε, αναγνωρίζοντας τους κόπους των δύο εισηγητών και του συντάκτη γνωμοδότησης, θα ήθελα να τονίσω ότι πρέπει και η ΕΕ να θέσει πολιτικές προτεραιότητες.
Εν ολίγοις, το κολοσσιαίο εγχείρημα της διεύρυνσης δε μας επιτρέπει να τηρήσουμε μια εξίσου δυναμική στάση έναντι της ευρωμεσογειακής συνεργασίας.
Με αυτό δε θέλω σε καμία περίπτωση να ισχυριστώ ότι δεν μπορεί να υπάρξει βελτίωση στην περιοχή της Μεσογείου στην ΕΕ εντός του συγκεκριμένου πλαισίου.
Η ανάγκη προκύπτει σαφώς από την αξιολόγηση του MEDA I και το σχεδιασμό του MEDA II.
Εκεί που υστερεί το πρόγραμμα αυτό είναι η συνοχή και η εκτέλεση.
Για παράδειγμα, μέχρι σήμερα, διατέθηκε μόλις το ένα τέταρτο των πιστώσεων ανάληψης υποχρεώσεων.
Για να αρθούν οι ελλείψεις που αναφέρθηκαν, ορθώς προτείνεται η προσαρμογή του σχεδιασμού και της εκτέλεσης.
Πάντως, για την καθυστέρηση της εκτέλεσης δεν ευθύνονται οι επιτροπές.
Η καθυστέρηση που προξενούν αυτές είναι το πολύ πέντε μήνες. αΟχι, η καθυστέρηση οφείλεται κυρίως στην πορεία των πραγμάτων στους κόλπους της Επιτροπής.
Συνεπώς, δε θα ήταν εύλογο να προταθεί ως λύση να δοθεί στην Επιτροπή περισσότερη ελευθερία όσον αφορά στη χρηματοδότηση.
Τα σημεία αναφοράς τα οποία θα ωφελήσουν και την ποιότητα των έργων του MEDA είναι η διαφάνεια και ο έλεγχος.
Και πρέπει να ειπωθεί ότι, μέχρι σήμερα, η ποιότητα ποικίλει ανά έργο.
Όπως προκύπτει από τα συμπεράσματα του Ευρωπαϊκού Συμβουλίου της Feira (19 και 20 Ιουνίου 2000), η μεσογειακή πολιτική της ΕΕ στηρίζεται στην "εταιρική σχέση";.
Στο έγγραφο αναφέρεται κατά λέξη ότι "η εταιρική σχέση χρειάζεται την ενεργό υποστήριξη και των δύο πλευρών";.
Η συνεργασία που θα προωθεί την καλή γειτνίαση, την αύξηση της ευημερίας και την καταπολέμηση της φτώχειας και, τελευταίο αλλά όχι αμελητέο, τη χρηστή διοίκηση και το κράτος δικαίου.
Εύχομαι οι δύο εκθέσεις και η συζήτηση να συμβάλουν στην υλοποίηση αυτών των υψηλών στόχων.
Κύριε Πρόεδρε, θα ήθελα να επιμείνω, με τη σειρά μου, στη σημασία που έχουν για την Ευρώπη οι σχέσεις της με τις χώρες του Νότου, και κυρίως με τις χώρες της μεσογειακής λεκάνης.
Είμαι πράγματι μεταξύ εκείνων που πιστεύουν ότι η διεύρυνση της Ένωσης προς τις χώρες της Ανατολικής Ευρώπης μας κάνει να υποτιμάμε το Νότο και το ζωτικό χαρακτήρα, για το μέλλον μας, των σχέσεών μας με τις χώρες αυτές.
Εργαζόμαστε, εξάλλου, στο θέμα αυτό εδώ και δέκα περίπου χρόνια και, εδώ και πέντε χρόνια, έχουμε στη διάθεση μας το σημαντικό πρόγραμμα MEDA.
Η εκτέλεση του προγράμματος αυτού δεν ήταν ιδανική- είναι το ελάχιστο που μπορούμε να πούμε, και αυτός είναι ο λόγος που συμπαρατάσσομαι με τους στόχους της μεταρρύθμισης της Επιτροπής, και τους υποστηρίζω.
Αυτός είναι ο λόγος για τον οποίο υποστηρίζω, επίσης, τα αιτήματα των συναδέλφων μας κ. Valdivielso και Piιtrasanta για την επανεξισορρόπηση, για την περιφερειακή συνεργασία, για την αποκεντρωμένη συνεργασία, για τη στήριξη των ονομαζόμενων "μικρού μεγέθους" προγραμμάτων και των σχεδίων με τις κοινωνίες των πολιτών.
Ωστόσο, πρέπει να το πούμε ξεκάθαρα και να το διακηρύξουμε επίσης ξεκάθαρα, οι χρηματοοικονομικοί στόχοι πρέπει να βρίσκονται στο ύψος των λόγων μας και δεν τίθεται ζήτημα να αποδεχθούμε μία μείωση των πιστώσεων σε σχέση με την προηγούμενη περίοδο και αυτό όποια και να είναι τα επιχειρήματα και οι σοφιστείες που χρησιμοποιούνται.
Τέλος, πέρα από το πρόγραμμα MEDA, δεν πρέπει να ξεχνάμε τον επείγοντα χαρακτήρα του προβλήματος της διαγραφής των χρεών των φτωχών χωρών, την ανάγκη να επιταχυνθεί η εφαρμογή των διμερών συμφωνιών, και την ανάγκη να προωθηθούν νέες πολυμερείς συμφωνίες.
Εν κατακλείδι, πρέπει, επομένως, να βελτιώσουμε τα συστήματα που έχουν δημιουργηθεί, αλλά κυρίως πρέπει να φροντίσουμε ώστε οι προτάσεις που διατυπώνονται, οι τοποθετήσεις στις συζητήσεις μας και οι ψηφοφορίες που θα διεξαχθούν αύριο, να μην εκληφθούν από τους μεσογειακούς εταίρους μας ως αρνητικά μηνύματα.
Ο κίνδυνος υπάρχει και είναι σοβαρός.
Εάν θέλουμε να υπάρξουμε πολιτικά στην περιοχή, στη διαχείριση των συγκρούσεων, στην πρόβλεψη των κινδύνων, πρέπει να πράξουμε περισσότερα και με καλύτερο τρόπο στο μέλλον σε σχέση με όσα πράξαμε στο πρόσφατο παρελθόν.
Κύριε Πρόεδρε, κατά την καθιέρωση των σχέσεων με τη Μεσόγειο, η Ευρώπη δεν μπορεί να μην λάβει δεόντως υπόψη αυτήν τη γεωγραφική περιοχή του κόσμου.
Η οικονομική ανατίναξη της ασιατικής Απω Ανατολής ξαναέθεσε τα πάντα υπό συζήτηση, κάνοντας τη Mare nostrum να ξαναμπεί πλήρως στο εμπορικό παιχνίδι και καθιστώντας αυτήν τη θάλασσα προνομιακή οδό.
Οι εμπορικές και πολιτιστικές σχέσεις πρέπει να είναι σχέσεις προνομιακής φύσεως και αυτή η επιλογή επιβάλλεται από οικονομικούς λόγους· δεν πρέπει να ξεκινήσουμε μόνο μια διαδικασία συνεργασίας, αλλά να προωθήσουμε την ανάπτυξη των χωρών που παρουσιάζουν καθυστέρηση σε σχέση με τις δυτικές.
Είναι απαραίτητη, λοιπόν, η έναρξη πολιτικού και εμπορικού διαλόγου, είναι απαραίτητη η συνεργασία πολιτιστικής και χρηματοδοτικής φύσεως.
Αυτά είναι σημαντικά πράγματα για την ανάπτυξη των σχέσεων του Ευρωπαϊκού Κοινοβουλίου και των χωρών αυτής της γεωγραφικής περιοχής του κόσμου.
Η Μεσόγειος είναι το δοκιμαστήριο της ικανότητας της Ευρωπαϊκής Ένωσης να δράσει εκτός των ορίων της ηπείρου.
Είναι πασίγνωστο ότι η μεγάλη Ευρώπη, που πολλοί επιθυμούν, δε θα επιτευχθεί χωρίς την πολιτική και οικονομική συμμετοχή αυτής της σημαντικής, θεμελιώδους περιοχής της Ένωσης.
Κύριε Πρόεδρε, τώρα που οι συνάδελφοι εξέφρασαν όλες τις επιθυμίες τους, πιστεύω ότι πρέπει να αποφασίσουμε να τροποποιήσουμε επειγόντως και δραστικά την οργάνωση της εκτέλεσης των έργων του MEDA.
Αυτό που χρειάζεται δεν είναι μόνο διαφάνεια και προσαρμογή αλλά και αποτελεσματικότητα.
Για να γίνει αυτό χρειαζόμαστε ένα συνεχή διάλογο με τις περιφέρειες που παρουσιάζουν καθυστέρηση.
Οι περιφέρειες αυτές πρέπει να μπορούν να αναπτυχθούν με βάση τις δυνατότητες που έχουν.
Έτσι γίνεται σαφές ότι τα τοπικά γραφεία υποστήριξης έχουν μεγάλη σημασία για τη διεξαγωγή του διαλόγου με πανεπιστήμια, ΜΚΟ και τις τοπικές αρχές.
Αυτό είναι προτιμότερο από τα πολυδάπανα γραφεία τεχνικής βοήθειας αλλά και από την πολιτική του "διαίρει και βασίλευε"; των κυβερνήσεων οι οποίες συχνά δίνουν προτεραιότητα στα πολιτικά τους συμφέροντα, τη στιγμή που εμείς βλέπουμε το MEDA ως μέσο για την προαγωγή της ειρήνης και της δημοκρατίας και όχι μόνο της οικονομικής ευημερίας.
Κύριε Πρόεδρε, όταν ξεκινάμε μια συζήτηση για το μέλλον του προγράμματος MEDA, θα πρέπει να σκεφθούμε επίσης την ισορροπία στο επίπεδο ολόκληρης της Ευρωπαϊκής Ένωσης.
Είναι φανερό ότι το ουσιώδες μέσο του προγράμματος MEDA-Ευρωμεσόγειος είναι ένα πρόγραμμα που επιζητά το συμφέρον ολόκληρης της Ευρωπαϊκής Ένωσης.
Ταυτόχρονα, θα πρέπει να αναγνωριστεί ότι η συνοχή των κεντρικών, των βόρειων και των όμορων περιφερειών της Ευρωπαϊκής Ένωσης θα πρέπει και αυτή να ενισχυθεί με ολοκληρωμένες λύσεις του τύπου του προγράμματος MEDA.
Οι νέες πρωτοβουλίες που αποσκοπούν στην ενίσχυση της πολιτικής της συνοχής, όπως για παράδειγμα η αναγνώριση της βόρειας διάστασης της Ένωσης που βρισκόταν στο επίκεντρο της επικαιρότητας κατά τη διάρκεια της φινλανδικής Προεδρίας, πρέπει επίσης να αντιμετωπίζονται ως σχέδια που ενδιαφέρουν ολόκληρη την Ένωση, με την προοπτική της διεύρυνσης προς Ανατολάς.
Είναι θετικό το ότι, μετά από πολλές αντιξοότητες, επιφυλάχθηκε ένα κονδύλιο για τη βόρεια διάσταση στον προϋπολογισμό του επόμενου έτους.
Να κάτι που θα μας επιτρέψει να οικοδομήσουμε το μέλλον.
Χρειάζεται ωστόσο σημαντική επιπλέον χρηματοδότηση, για να μπορέσει να διασφαλιστεί το μέλλον προπαντός των μικρών προγραμμάτων συνεργασίας που αποσκοπούν στην ενίσχυση της συνεργασίας στο επίπεδο των γειτονικών περιοχών.
Δυστυχώς, οι στόχοι του MEDA δεν υλοποιήθηκαν για την περίοδο χρηματοδότησης που ολοκληρώθηκε.
Η κατανομή των πόρων στάθηκε για διάφορους λόγους πηγή προβλημάτων και ο έλεγχος της απάτης αποδείχθηκε πλημμελής.
Το Eυρωπαϊκό Kοινοβούλιο θα πρέπει να φροντίσει να σταματήσει η χρόνια υποχρησιμοποίηση των πόρων και να ενισχυθεί ο εσωτερικός έλεγχος των προγραμμάτων.
Αυτό δεν μπορεί να γίνει απλώς διογκώνοντας το διοικητικό προσωπικό.
Πρέπει να μπορέσουμε να καταστήσουμε πιο αποτελεσματική τη συνεργασία της Επιτροπής με τις αρχές των κρατών μελών που είναι υπεύθυνες για την υλοποίηση των προγραμμάτων και με άλλα μέσα, για παράδειγμα με την απρόσκοπτη συνεργασία της ΕΤΕ και της OLAF.
Κύριε Πρόεδρε, κυρίες και κύριοι, θα ήθελα να κάνω δύο σχόλια: θα ήθελα καταρχήν να ευχαριστήσω τους δύο εισηγητές για τις χρήσιμες εκθέσεις που εκπόνησαν· θα ήθελα στη συνέχεια να απευθυνθώ στην Επιτροπή με το εξής μήνυμα: κρατείστε σκληρή στάση, σκληρή στάση λέω, απέναντι στο Συμβούλιο!
Το λέω αυτό διότι στην ουσία το πρόβλημα είναι ότι το Συμβούλιο, τα κράτη μέλη, διαρκώς παρεμβαίνουν σε μία υπόθεση η οποία βρίσκεται στην αρμοδιότητά σας, Επιτροπή, σύμφωνα με τη Συνθήκη.
Για φανταστείτε να είχαν εκτελέσει οι Αμερικανοί το σχέδιο Marshall μετά τον πόλεμο με τέτοιο τρόπο ώστε για κάθε μέρος του προγράμματος να ζητούν τη σύμφωνη γνώμη των πολιτειών, για παράδειγμα εάν θα έπρεπε να χρηματοδοτηθεί ή όχι ένα πρόγραμμα ανοικοδόμησης στη Νοτιοδυτική Βαυαρία!
Υποθέτω ότι στην περίπτωση αυτή η εκταμίευση των πόρων από το πρόγραμμα Marshall θα είχε διαρκέσει μέχρι τα τέλη του 20ού αιώνα.
Δε θα ήθελα να συμβεί κάτι τέτοιο και με την Επιτροπή.
Κύριε Patten, κρατείστε σκληρή στάση!
Το Κοινοβούλιο οφείλει να σας υποστηρίξει στις προσπάθειες αυτές.
Το Συμβούλιο, τα κράτη μέλη, έχουν δικαίωμα διαβούλευσης, δεν έχουν ωστόσο δικαίωμα συναπόφασης.
Αυτό είναι ακριβώς και το κριτήριο για την Επιτροπή, έτσι θα την κρίνει κάποτε η Ιστορία.
Θα σας κρίνει, μεταξύ άλλων, για την ανεξάρτητη στάση που τηρήσατε σε ζητήματα εξωτερικής πολιτικής στα πλαίσια της διεύρυνσης.
Δε ζητούμε βέβαια να επεμβαίνει η Επιτροπή στις αποφάσεις των πυρηνικών δυνάμεων όπως η Μεγάλη Βρετανία ή η Γαλλία.
Εσείς ωστόσο είστε η εκτελεστική εξουσία για τον προϋπολογισμό, θέλω να πω τον προϋπολογισμό της Ευρωπαϊκής Ένωσης.
Εσείς λοιπόν θα πρέπει να λάβετε τις αποφάσεις και να τις υπερασπισθείτε!
Το Κοινοβούλιο θα σταθεί σύμμαχός σας σ' αυτές τις προσπάθειες.
Κύριε Πρόεδρε, ως άτομο που ζει στη Μεσόγειο, κάτω από το μεσογειακό ήλιο και απολαμβάνοντας τη μεσογειακή παράδοση και τον πολιτισμό, θα ήθελα να υπεραμυνθώ των γειτονικών μου χωρών.
Το πρόγραμμα MEDA, το οποίο απέτυχε σε μεγάλο βαθμό στην πρώτη του φάση, ίσως να μην κατανόησε ότι η κατάσταση στις μεσογειακές χώρες, έτσι όπως διεξάγεται η ευρωπαϊκή πολιτική, είναι εξαιρετικά δύσκολη.
Οι μεσογειακές χώρες βρίσκονται ακόμη, σε πολλές περιπτώσεις, σε κατάσταση μικρότερης ανάπτυξης από άλλες και αντιμετωπίζουν την απειλή μιας ενιαίας γεωργικής αγοράς στην οποία δεν μπορούν να αντεπεξέλθουν.
Παραπέμπω δε σχετικά στο θαυμάσιο άρθρο του κ. Riccardi πριν από δύο-τρεις μήνες, όπου μιλούσε ακριβώς για το γεγονός ότι, για λόγους κλίμακας, οι μεσογειακές χώρες δεν είναι ελκυστικές για επενδύσεις.
Είναι εξαιρετικά δύσκολη στις χώρες αυτές η αλλαγή του γεωργικού συστήματος και όμως πρέπει να μοιραστούν τα προϊόντα τους με άλλες χώρες της Βόρειας Αφρικής, του mare nostrum, που ανήκει ταυτόχρονα σε όλους μας.
Από τις χώρες δε αυτές προέρχεται και το μεγαλύτερο μεταναστευτικό ρεύμα.
Γι' αυτό πρέπει να αναπτύξουμε μια δίκαιη πολιτική και, από την άποψη αυτή, το πρόγραμμα MEDA μπορεί να αποτελέσει μιαν αρχή, παρόλο που πιστεύω ότι εστιάζεται με κριτήρια των χωρών του Βορρά.
Κατ' αρχάς, δεν είναι δυνατόν να αναπτύξουμε ένα πρόγραμμα χωρίς να υπογραμμίσουμε τις μεγάλες αδυναμίες αυτών των χωρών όπως, επί παραδείγματι, τη λειψυδρία και την απερήμωση.
Τι ευρωπαϊκές πολιτικές υπάρχουν κατά της απερήμωσης;
Καμία ξεκάθαρη.
Κατά δεύτερο λόγο, στον πολιτιστικό τομέα δίνουμε μεγαλύτερη σημασία στους μεσάζοντες από ό,τι στους ίδιους τους παραλήπτες και παραγωγούς του πολιτισμού.
Και το ίδιο ισχύει και για πολλά άλλα βιομηχανικά έργα.
Έχουν εμφανιστεί πολυάριθμες ΜΚΟ, δημιουργώντας δίκτυα που δεν ξέρω ποιους μπορεί να ωφελήσουν, όταν αυτό που πρέπει πραγματικά να κάνει η Νότια Ευρώπη είναι να αφυπνισθεί.
Γι αυτό και υποστηρίζω από αυτή τη θέση μια διαδικασία εκβιομηχανισμού που να βασίζεται στην καινοτομία - δεν πρέπει να στηριχθούμε στην παλαιά βιομηχανία, αλλά στην καινοτομία - και να υποστηρίζει τα έργα τεχνολογικής καινοτομίας και κατάρτισης.
Και, από αυτήν την άποψη, πιστεύω ότι είναι σφάλμα να στηριχθούμε στα μεγάλα έργα.
Με αυτά θα κάνουμε πλούσιους κάποιους λίγους, όμως αυτό που χρειάζεται η Ευρώπη της Μεσογείου είναι να αφυπνισθεί, να βγει από την εσωστρέφεια, να αξιοποιήσει τους ανθρώπινους πόρους.
Και αυτό θα γίνει μόνον αν εμείς υποστηρίξουμε πολλαπλές πρωτοβουλίες, που, όλες μαζί, θα δημιουργήσουν τη συνείδηση, την κριτική μάζα και το βασικό σύστημα ώστε στη συνέχεια να ανακύψουν πολλές άλλες πρωτοβουλίες και μικρές και κάθε είδους επιχειρήσεις.
Κάποιες θα θριαμβεύσουν, άλλες θα μείνουν στο δρόμο, αν όμως δεν εφαρμόσουμε μια πολιτική πολλαπλών πρωτοβουλιών διαφόρων τύπων, αφήνοντας την κοινωνία να εκφραστεί και να στηριχθεί στους πόρους της, δε θα πετύχουμε τίποτα.
Κύριε Πρόεδρε, κύριε Επίτροπε, οι δύο εκθέσεις που εξετάζουμε και προπαντός αυτή που παρουσίασε ο αξιότιμος κ. Valdivielso πραγματεύονται πολύ επισταμένως ένα πρόβλημα που αντιμετωπίζει η Ευρώπη.
Υπενθυμίστηκε ήδη ότι η Μεσόγειος είναι ένα από τα θεμελιώδη γεωγραφικά σημεία για τη σταθερότητα και την ασφάλεια της ηπείρου μας.
Ωραία, αλλά υπάρχει και άλλο ένα θέμα που αντιμετωπίζουμε και που είναι αντικείμενο πολλών αποσπασμάτων της έκθεσης του συναδέλφου Valdivielso: ότι δημιουργείται σήμερα μια ανησυχητική απόσταση ανάμεσα στην απόλυτη προτεραιότητα που αποδίδεται στη διεύρυνση και στην ανάπτυξη των σχέσεων με τις χώρες της Μεσογείου.
Η Μεσόγειος είναι πράγματι μια περιοχή που παρουσιάζει ακόμη θύλακες αντικειμενικής φτώχειας και μια περιοχή όπου το επίπεδο και η ποιότητα ζωής χρειάζονται έντονη παρουσία της ευρωπαϊκής ώθησης.
Ό,τι μπορούμε να κάνουμε για την ανάπτυξη του ιδιωτικού τομέα βοηθώντας το πλαίσιο στο οποίο λειτουργούν οι μικρές και μεσαίες επιχειρήσεις, για τον εκσυγχρονισμό των υποδομών και για την ενθάρρυνση της ανάπτυξης των επενδύσεων, της βιομηχανικής συνεργασίας και των εμπορικών συναλλαγών θα είναι ευπρόσδεκτο, διότι μέχρι σήμερα ο οικονομικός και παραγωγικός ιστός των εταίρων χωρών δεν έχει υποστηριχθεί ενώ η βιομηχανική συνεργασία ήταν απόλυτα περιθωριακό στοιχείο, λόγω της ανυπαρξίας προγραμμάτων άμεσης στήριξης και κοινών πρωτοβουλιών των ευρωπαϊκών επιχειρήσεων και των εταίρων χωρών.
Απαιτείται, λοιπόν, μεγαλύτερη διοικητική απλοποίηση, μια πιο στρατηγική προσέγγιση και η ταχεία υλοποίησή της, οι οποίες μπορούν να αποτελέσουν ένα μέσο πραγματικά υπέρ των μικρών και μεσαίων επιχειρήσεων και όχι των εταιρειών παροχής συμβουλών και των οικονομικών μεσαζόντων.
Θα ήθελα να τελειώσω με μια παρατήρηση που αφορά το γεωργικό τομέα.
Η καθιέρωση μιας ζώνης ελεύθερων συναλλαγών στη Μεσόγειο είναι ασφαλώς ένας στόχος που πρέπει να επιδιωχθεί, αλλά πρώτα χρειάζεται να αναλυθεί προσεκτικά σε ποια κατάσταση βρίσκονται η μεσογειακή γεωργία και οι γεωργοί της Μεσογείου και να αντιμετωπιστεί, μέσω της κοινής γεωργικής πολιτικής, η άκρως επικίνδυνη πτώση των εισοδηματικών επιπέδων των γεωργών μας, ιδίως στην πιο φτωχή ζώνη της Ευρώπης μας.
.
Χαίρομαι πάρα πολύ που είμαι σε θέση να παραθέσω τις παρατηρήσεις μου επί των δύο αυτών σπουδαίων εκθέσεων που αφορούν ένα από τα πιο σημαντικά προγράμματα για τα οποία είμαστε υπεύθυνοι.
Είναι προφανές ότι θα είναι σημαντική πολιτική δοκιμασία για την Επιτροπή αλλά και για ολόκληρη την εταιρική μας σχέση να προσπαθήσουμε να διασφαλίσουμε ότι τα εν λόγω προγράμματα θα έχουν πολύ μεγαλύτερη επιτυχία στο μέλλον απ' ό,τι καταφέραμε μέχρι τώρα.
Πιστεύω ότι ο κύριος Linkohr έκανε κάποια άκρως καίρια και κεφαλαιώδη σχόλια.
Θα επανέλθουμε σε αυτά, ιδίως όταν μας δοθεί η ευκαιρία να συζητήσουμε την επιστολή που θα απευθύνει η Επιτροπή στην αρμόδια επί του προϋπολογισμού αρχή ως διορθωτική επιστολή για τον προϋπολογισμό του 2001, η οποία θα εστιαστεί ακριβώς στην καρδιά του προβλήματος πόρων που αντιμετωπίζουμε και το οποίο μας δημιουργεί τόσες και τόσες πολιτικές δυσκολίες.
Επιτρέψτε μου, εν πρώτοις να σχολιάσω την έκθεση του κυρίου Valdivielso προτού ασχοληθώ με την έκθεση του κυρίου Piιtrasanta.
Φυσικά χαίρομαι - παρ' ότι δε νομίζω ότι στην παρέμβασή του ήταν τόσο ενθουσιώδης - για το γεγονός ότι η έκθεση του κυρίου Valdivielso υποστηρίζει σε γενικές γραμμές τις προσπάθειες της Επιτροπής για μεταρρύθμιση του κανονισμού του MEDA, αν και έγινε, επίσης, κάποια κριτική.
Η έκθεση του κυρίου Piιtrasanta παίρνει θετική στάση απέναντι της ετήσιας έκθεσης σχετικά με την εφαρμογή του προγράμματος MEDA για το 1998.
Θέλω να υπογραμμίσω ότι η αναθεώρηση του κανονισμού του MEDA αποτελεί κομβικό στοιχείο των ευρύτερων προσπαθειών μας ώστε να μπορέσουμε να προσφέρουμε βοήθεια αποτελεσματικότερα και να απλουστεύσουμε τις συχνά υπέρμετρα δύσκαμπτες διαδικασίες.
Στόχος της Επιτροπής μέσω της αναθεώρησης του κανονισμού του MEDA είναι η απλούστευση των διαδικασιών λήψης αποφάσεων ώστε να καταστεί αποτελεσματικότερη η εφαρμογή της κοινοτικής συνδρομής σύμφωνα με τις πολιτικές προτεραιότητες της Ευρωπαϊκής Ένωσης στη Μεσόγειο.
Η Επιτροπή προτείνει τη μείωση των επαχθών διαδικασιών ελέγχου και εξακρίβωσης μεμονωμένων έργων από τη διαχειριστική επιτροπή με την εισαγωγή στρατηγικών προγραμμάτων μέσω τής ετήσιας υιοθέτησης εθνικών σχεδίων χρηματοδότησης και ενός περιφερειακού σχεδίου χρηματοδότησης αλλά και μέσω της απλούστευσης της διαδικασίας λήψης αποφάσεων.
Οι απλουστεύσεις που έχουμε ζητήσει θα εναρμονίσουν τις διαδικασίες προγραμματισμού του MEDA με τις διαδικασίες άλλων χρηματοδοτικών μέσων διάφορων προγραμμάτων εξωτερικών σχέσεων της ΕΕ.
Δεν έχει νόημα να υπάρχει διαφορετική μεταχείριση του MEDA.
Πρέπει να υπογραμμίσω ότι η Επιτροπή δεν μπορεί να προσδοκά βελτίωση της εφαρμογής του προγράμματος εάν συνεχίσει να παραλύεται από δύσκαμπτες διαδικασίες.
Η έγκριση του νέου κανονισμού θα επιτρέψει στην Ένωση να προσφέρει αληθινή στήριξη στις μεσογειακές χώρες στις προσπάθειές τους για διαρθρωτικές μεταρρυθμίσεις.
Η οικονομική ανάπτυξη των εν λόγω χωρών είναι κομβικής σημασίας όσον αφορά την πολιτική και κοινωνική σταθερότητά τους.
Θα ήθελα, επίσης, να σημειώσω ότι η σταθερή δέσμευση των ίδιων των μεσογειακών εταίρων για οικονομική μεταρρύθμιση θα διευκολύνει σε μεγάλο βαθμό την εφαρμογή του προγράμματος και θα επιφέρει σημαντική αύξηση του ρυθμού εκταμίευσης.
Με ορισμένους εταίρους μας έχουμε πρόβλημα απορρόφησης.
Είναι δύσκολο να περιμένουμε τα χρήματα να δαπανώνται με την ταχύτητα και τη σύνεση που θα θέλαμε εφόσον δεν έχουμε καν συνάψει τις συμφωνίες σύνδεσης, ή να δικαιολογούμε μια κατάσταση στην οποία καταλήγουμε με επιτυχία σε μια συμφωνία σύνδεσης και μετά αδυνατούμε να πείσουμε τον εταίρο μας να την υπογράψει.
Πρέπει όλοι μας να κινηθούμε γρηγορότερα εάν θέλουμε το πρόγραμμα να σημειώσει μεγαλύτερη επιτυχία.
Συμφωνούμε με τον κύριο όγκο των τροπολογιών του Κοινοβουλίου, ειδικά με όσες ενισχύουν τον στρατηγικό χαρακτήρα του MEDA.
Υπό αυτό το πρίσμα, δεχόμαστε εξ ολοκλήρου τις Τροπολογίες αριθ.
2, 8, 9, 11, 12, 15, 17, 19, 20, 30, 33, 37 και 41, ενώ δεχόμαστε εν μέρει τις Τροπολογίες αριθ.
4, 5, 6, 10, 22, 23, 24, 26, 28, 31, 35, 38 και 40 με την προϋπόθεση να γίνουν ορισμένες μικρές φραστικές τροποποιήσεις.
Κάτι τέτοιο θα μείωνε κατά πολύ και το δικό μου όγκο δουλειάς αν ασχοληθώ με τις ψηφοφορίες αργότερα εντός της εβδομάδας.
Ωστόσο, δεν μπορούμε να στηρίξουμε την τροπολογία αριθ.
25, η οποία προτείνει τη χωριστή εξέταση των χρηματοδοτικών προτάσεων από τη διαχειριστική επιτροπή MEDΑ.
Αυτό αντίκειται στο πνεύμα της γενικής πρότασής μας αναφορικά με τη μεταρρύθμιση του κανονισμού MEDA δεδομένου ότι επιθυμούμε να εναρμονίσουμε και να απλουστεύσουμε τις διαδικασίες.
Δεν μπορούμε να δεχτούμε ούτε την Τροπολογία αριθ.
13, η οποία αποβλέπει στη συμπερίληψη στον κανονισμό ενός χρηματοδοτικού ποσού αναφοράς για την περίοδο 2000-2006, δεδομένου ότι κάτι τέτοιο θα προκαταλάμβανε πασιφανώς τα αποτελέσματα της διαδικασίας προϋπολογισμού όπως έχει συμφωνηθεί στο πλαίσιο της διοργανικής συμφωνίας.
Δεν μπορούμε να δεχτούμε την τροπολογία αριθ.
21, η οποία αποβλέπει στην κατάργηση της άμεσης δημοσιονομικής ενίσχυσης, ούτε και την Τροπολογία αριθ.
27 που αφορά την άμεση βιομηχανική συνεργασία, κι εδώ θα ήθελα να επισημάνω ότι η νέα επιχειρηματική πολιτική της Επιτροπής επικεντρώνεται περισσότερο στη βελτίωση του επιχειρηματικού κλίματος παρά σε άμεσα εργαλεία συνεργασίας.
Εξάλλου, σε αυτό το στάδιο η Επιτροπή δε διαθέτει τους απαραίτητους πόρους για σωστή βιομηχανική συνεργασία.
Δεν μπορούμε να δεχτούμε ούτε την τροπολογία αριθ.
35 όπως και τμήμα της τροπολογίας αριθ.
40 σχετικά με τη διεύρυνση της αποκεντρωμένης συνεργασίας εφόσον δεν έχουμε το απαραίτητο ανθρώπινο δυναμικό για να την υλοποιήσουμε υπεύθυνα και αποτελεσματικά.
Εντούτοις, θα επιδιώξουμε μορφές αποκεντρωμένης συνεργασίας όπου είναι εφικτή εντός του πλαισίου των υπαρχόντων προγραμμάτων περιφερειακής συνεργασίας.
Επιτρέψτε μου τώρα να προβώ σε ορισμένα σύντομα σχόλια επί της έκθεσης του κυρίου Piιtrasanta.
Τον συγχαίρω όπως και τον άλλον εισηγητή, τον κύριο Valdivielso, για τη δέσμευση και την αφοσίωση που επέδειξαν.
Οι περισσότερες απόψεις που εκφράζονται στην έκθεση του κυρίου Piιtrasanta και στις τροπολογίες βρίσκονται σε πλήρη αρμονία με τις προσπάθειες της Επιτροπής για μεταρρύθμιση του προγράμματος MEDA και του συνολικότερου στόχου για απλούστευση των διαδικασιών και επίσπευση της παροχής συνδρομής.
Υποστηρίζουμε, επίσης, την έκκληση που αφορά την απλούστευση των διαδικασιών διαχείρισης του MEDA καθώς και την ενίσχυση της στρατηγικής και ολοκληρωμένης προσέγγισής της.
Η έκκληση της έκθεσης για αύξηση του προσωπικού της Επιτροπής που εργάζεται για τη διαχείριση του Προγράμματος MEDA έχει την πλήρη υποστήριξή μας.
Η επάρκεια προσωπικού για τη διεκπεραίωση του έργου είναι μία από τις θεμελιώδεις αρχές που διέπουν τις προσπάθειες της Επιτροπής για μεταρρύθμιση των υπηρεσιών εξωτερικής συνδρομής.
Η αύξηση του προσωπικού, φυσικά, θα γίνει μέσω των γενικών προτεραιοτήτων της Επιτροπής για προσωπικό.
Σημειώνω, επίσης, το αίτημα της έκθεσης για την κατάρτιση μιας ετήσιας έκθεσης για τα ανθρώπινα δικαιώματα στη Μεσόγειο.
Πιστεύουμε ότι αυτό είναι ένα θέμα με το οποίο το Συμβούλιο και η Επιτροπή πρέπει να ασχοληθούν από κοινού.
Στηρίζουμε τις προτάσεις για ενισχυμένη συνεργασία με διάσταση 'νότου-νότου' και για περισσότερα προγράμματα που θα στηρίζουν τις μικρομεσαίες επιχειρήσεις.
Αναλαμβάνουμε επίσης δράση σε θέματα διαχείρισης των υδάτινων πόρων, αλλά λυπάμαι όταν λέω πως δεν είμαστε σε θέση να υποστηρίξουμε τις προτάσεις για μικρά έργα και πάλι επειδή δε διαθέτουμε το προσωπικό που θα τα διαχειριστεί σωστά.
Τα εν λόγω έργα έχουν μεγάλες απαιτήσεις σε ανθρώπινο δυναμικό όσον αφορά τη διαχείρισή τους.
Από τα όσα είπα, καθίσταται προφανές ότι κι εμείς σκεφτόμαστε λίγο πολύ με τον ίδιο τρόπο.
Τα προγράμματά μας στη Μεσόγειο βρίσκονται στο επίκεντρο του προγράμματος εργασίας μου, μαζί με την ενίσχυση της διαδικασίας της Βαρκελώνης.
Επιτρέψτε μου να αναφερθώ σε δύο τελευταία σημεία.
Πρώτον, ελπίζω ότι η Επιτροπή αυτή την εβδομάδα θα καταλήξει σε συμφωνία για μια ανακοίνωση της Επιτροπής για την αναζωογόνηση της διαδικασίας της Βαρκελώνης, την οποία φυσικά θα θελήσουμε να φέρουμε προς συζήτηση ενώπιον του Κοινοβουλίου.
Η χρηματοδότηση των προγραμμάτων μας για τη Μεσόγειο από τώρα ώς το 2006 είναι μάλλον η μεγαλύτερη όλων των προγραμμάτων μας και αντιπροσωπεύει πάνω από 20% των εξωτερικών μας προσπαθειών.
Ως εκ τούτου, το μέλημά μου είναι να παράσχουμε αυτή τη συνδρομή ταχύτερα και αποτελεσματικότερα.
Έχω αναφέρει προηγουμένως στο Κοινοβούλιο την έκπληξή μου όταν ανακάλυψα ότι εάν επρόκειτο να συνεχίσουμε με τους τρέχοντες ρυθμούς εκταμίευσης, θα μας έπαιρνε σχεδόν εννέα χρόνια έως ότου ολοκληρώσουμε τις εκκρεμείς υποχρεώσεις μας στη Μεσόγειο.
Φυσικά, αυτό είναι εντελώς απαράδεκτο.
Δεν μπορούμε να το εξηγήσουμε αυτό στον κόσμο που προσπαθούμε να βοηθήσουμε και είναι και εξαιρετικά δύσκολο να το δικαιολογήσουμε στους ευρωπαίους φορολογούμενους.
Τα προγράμματά μας, αντί να βελτιώσουν την υπόληψη της Ευρωπαϊκής Ένωσης στις μεσογειακές χώρες και σε όλον τον κόσμο, την βλάπτουν μολονότι χρησιμοποιούμε χρήματα των φορολογουμένων για να κάνουμε καλό.
Συνεπώς, η μεταρρύθμιση προγραμμάτων όπως το MEDA βρίσκεται στο επίκεντρο των προσπαθειών της Επιτροπής.
Το άλλο σημείο στο οποίο θα ήθελα να αναφερθώ είναι το εξής: στην άτυπη συνάντηση που είχαμε στο Evian το Σαββατοκύριακο, περάσαμε πάνω από τρεις ώρες μιλώντας για την εξωτερική συνδρομή και πόσο αποτελεσματική είναι η δράση μας ως Ένωση.
Αποδίδω εύσημα στη γαλλική Προεδρία που έδωσε στο θέμα αυτό την προτεραιότητα που του αξίζει.
Η Επιτροπή έγειρε το θέμα τον παρελθόντα Μάιο, όταν εξέθεσα τον εξωτερικό προϋπολογισμό μας στο Συμβούλιο Γενικών Υποθέσεων, την πρώτη φορά που το Συμβούλιο Γενικών Υποθέσεων συζήτησε τον προϋπολογισμό για τις εξωτερικές σχέσεις, αλλά και όταν υποβάλαμε τις προτάσεις μας για μεταρρυθμίσεις, οπότε θεωρώ ότι στο ζήτημα έχει δοθεί η αρμόζουσα πολιτική προτεραιότητα.
Ωστόσο, θα δοκιμαστούμε από τον τρόπο που εφαρμόζουμε το MEDA, από το τι θα κάνουμε στα Βαλκάνια, αλλά και από το πώς θα λειτουργήσουν τα προγράμματα αυτά τελικά στην πράξη.
Δεν μπορώ να εμφανίζομαι συνεχώς ενώπιον του Κοινοβουλίου και να λέω ότι έχουμε τεράστια προβλήματα.
Το Κοινοβούλιο, η Επιτροπή, και το Συμβούλιο πρέπει να είναι σε θέση να δείξουν ότι το έργο τους μετρά.
Ευελπιστώ ότι με την κατανόηση του Κοινοβουλίου θα μπορέσουμε να διασφαλίσουμε τα προσεχή έτη ότι τα εξωτερικά προγράμματά μας θα είναι αποτελεσματικά και θα εκτελούνται με τον ταχύ ρυθμό που όλοι μας επιθυμούμε.
Η κοινή συζήτηση έληξε.
Η ψηφοφορία θα διεξαχθεί την Τετάρτη, στις 12 το μεσημέρι.
Κοινή κοινοτική διπλωματία
Η ημερήσια διάταξη προβλέπει στη συνέχεια τη συζήτηση επί της έκθεσης (A5-0210/2000) του κυρίου Galeote Quecedo, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής σχετικά με την Κοινή Κοινοτική Διπλωματία 2000/2006(INI).
Κύριε Πρόεδρε, πιστεύω ότι όλοι μπορούμε να συμφωνήσουμε ότι εν έτει 2000 η Κοινότητα σαφώς απολαύει πλέον πολλών και βασικών αρμοδιοτήτων στον εξωτερικό τομέα.
Η μεταρρύθμιση του Μάαστριχτ ανταποκρίνεται στην προσδοκία, που έχει εκφρασθεί επανειλημμένα από ετούτη τη Συνέλευση, να αποκτήσει η Ευρώπη ενιαία φωνή στη διεθνή σκηνή.
Με την ΚΕΠΠΑ, η εξωτερική δραστηριότητα της Ένωσης αποκτά μια νέα διάσταση, υπερβαίνοντας οριστικά το πεδίο της οικονομίας για να συμμετάσχει ενεργά στην εξωτερική πολιτική.
Παρόλα αυτά, συχνά εκφράζεται στην Ευρωπαϊκή Ένωση η λύπη - και το ζούμε αυτές τις ημέρες - ότι δεν μπορεί να ανταποκριθεί στις απαιτήσεις της εξωτερικής δράσης.
Τούτου λεχθέντος, θα ήθελα να ξεκινήσω με την προειδοποίηση ότι το αντικείμενο αυτής της έκθεσης δεν είναι να ζητήσει νέα διεύρυνση των αρμοδιοτήτων της Ένωσης στον εξωτερικό τομέα.
Όσοι το επιδιώκουν αυτό έχουν άλλες ευκαιρίες, στο πλαίσιο της θεσμικής μεταρρύθμισης, για να εκφράσουν τις επιδιώξεις τους.
Προτείνουμε απλώς και μόνο να διατυπωθούν μέτρα που θα δώσουν τη δυνατότητα να εξορθολογιστεί και να τελειοποιηθεί ο τρόπος άσκησης αυτής της τεράστιας εξωτερικής δράσης εκ μέρους των κοινοτικών οργάνων.
Προτείνουμε, σε τελική ανάλυση, να προχωρήσουμε με αποφασιστικότητα σε τρεις τομείς.
Πρώτον, στη βελτίωση της κατάρτισης των κοινοτικών υπαλλήλων που προορίζονται να ασχοληθούν με την άσκηση των εξωτερικών δραστηριοτήτων.
Οι πολυάριθμοι υπάλληλοι που ασχολούνται με τις εξωτερικές σχέσεις στην Επιτροπή, αναλαμβάνοντας αρμοδιότητες ζωτικής σημασίας, είναι μεν τεχνικοί εμπειρογνώμονες, αλλά εν γένει στερούνται της αναγκαίας προηγούμενης διπλωματικής κατάρτισης για την άσκηση των καθηκόντων τους.
Γι' αυτό θεωρούμε απαραίτητη την ίδρυση μιας Κοινοτικής Διπλωματικής Σχολής, η οποία θα παρέχει στους υπαλλήλους της Επιτροπής που προορίζονται να ασχοληθούν με τις εξωτερικές δραστηριότητες καθαρά διπλωματική κατάρτιση, καθώς και κατάρτιση σε θέματα διεθνών σχέσεων.
Για τον ίδιο λόγο, θεωρούμε απαραίτητο να παρασχεθεί στα εθνικά διπλωματικά σώματα, τα οποία διαθέτουν πολύτιμη πείρα και μακρά παράδοση, η δυνατότητα συμμετοχής στην εξωτερική μας δράση και γι' αυτό προτείνουμε την διάρθρωση ενός συστήματος ανταλλαγής προσωπικού μεταξύ των εθνικών εξωτερικών υπηρεσιών και της αντίστοιχης κοινοτικής.
Δεύτερον, πρέπει να διευκρινιστεί και να αναπτυχθεί το νομικό καθεστώς των υφιστάμενων εξωτερικών αντιπροσωπειών της Επιτροπής, ο ρόλος τους και η σχέση τους με τα διάφορα κοινοτικά όργανα.
Οι αντιπροσωπείες της Επιτροπής έχουν γνωρίσει θεαματική ποσοτική και ποιοτική διεύρυνση τα τελευταία χρόνια.
Ωστόσο, λειτουργούν με ανομοιογενή τρόπο και η σχέση τους με τα υπόλοιπα θεσμικά όργανα είναι ασαφής, επειδή δεν ρυθμίζεται.
Γι' αυτό προτείνουμε την μετατροπή των αντιπροσωπειών της Επιτροπής σε αντιπροσωπείες της Κοινότητας, ώστε να συσφιχθούν οι σχέσεις τους με το Συμβούλιο, μέσω του Υπάτου Εκπροσώπου της ΚΕΠΠΑ, και με το Ευρωπαϊκό Κοινοβούλιο και τα μέλη του, διασφαλίζοντας έτσι μεγαλύτερη αποτελεσματικότητα και πολιτικό έλεγχο των δραστηριοτήτων τους.
Τρίτον και τελευταίο, επιζητούμε βελτίωση του συντονισμού μεταξύ των αντιπροσωπειών και των εξωτερικών υπηρεσιών των κρατών μελών.
Είναι απαραίτητο να προωθήσουμε το συντονισμό αυτό αποφεύγοντας τη σύγχυση και την έλλειψη συνέπειας, μεταξύ άλλων ελλείψεων, όπως μπορέσαμε να διαπιστώσουμε στο άτυπο Συμβούλιο Γενικών Υποθέσεων του Εβιάν το περασμένο Σαββατοκύριακο.
Για το σκοπό αυτό προτείνουμε ιδιαίτερους μηχανισμούς και, μεταξύ άλλων, προβλέπουμε την δυνατότητα συνένωσης των αποστολών των κρατών μελών που θα το επιθυμούσαν με τις υπάρχουσες αντιπροσωπείες της Επιτροπής εκεί όπου θα κρινόταν σκόπιμο.
Η συνένωση αυτή θα επέφερε, εξάλλου, σημαντική μείωση του κόστους.
Κύριοι βουλευτές, κύριε Πρόεδρε, καμία από τις προτάσεις που ανακοινώσαμε δεν προϋποθέτει θεσμικές μεταρρυθμίσεις, ακόμα λιγότερο δε παραχώρηση κυριαρχίας εκ μέρους των κρατών μελών.
Με αυτές αποβλέπουμε απλώς σε μια πιο αποτελεσματική άσκηση των αρμοδιοτήτων που ήδη έχουν ανατεθεί.
Δεν πρόκειται για σύγκριση διάφορων προτύπων ευρωπαϊσμού, αλλά απλώς για αύξηση της αποτελεσματικότητας.
Γι' αυτό ο εισηγητής δεν μπορεί να υποστηρίξει τις τροπολογίες που θα συνεπάγονταν βαθιές διαρθρωτικές μεταβολές στη θεσμική αρχιτεκτονική της Ένωσης.
Σας ευχαριστώ ιδιαιτέρως και για τις υπόλοιπες συμβολές που, στην επιτροπή και στην αυριανή ψηφοφορία στην ολομέλεια, εμπλουτίζουν με πολύ αξιόλογο τρόπο την αρχική πρόταση.
Ζητώ από τις διάφορες Ομάδες τη θετική τους ψήφο και από την Ευρωπαϊκή Επιτροπή να μεταφέρει την κρίση της Συνέλευσης αυτής.
Κύριε Πρόεδρε, θα ήθελα κατ' αρχάς να συγχαρώ τον εισηγητή, κ. Galeote, για την πολύ σημαντική και ενδιαφέρουσα έκθεσή του, η οποία εμφανίζεται σε μια πολύ καλή στιγμή.
Εάν κοιτάξουμε την εξέλιξη των αρμοδιοτήτων της Επιτροπής αλλά και της Ευρωπαϊκής Ένωσης εν γένει, θα διαπιστώσουμε ότι το θέμα έχει σχέση με το νέο φαινόμενο των υποψηφίων κρατών μελών, το παλαιό φαινόμενο της ύπαρξης εμπορικών εταίρων και αναπτυσσόμενων περιφερειών, καθώς και με το όχι και τόσο νέο φαινόμενο της Βοσνίας και της πρώην Γιουγκοσλαβίας.
Πρόκειται για τομείς όπου η Ευρωπαϊκή Ένωση, και ιδιαιτέρως η Επιτροπή, έχουν αναλάβει πάρα πολλά καθήκοντα.
Ένα μεγάλο μέρος από την κριτική που ασκείται όσον αφορά την ευρωπαϊκή αποτελεσματικότητα έχει σχέση με τον τρόπο οργάνωσης των εν λόγω καθηκόντων.
Φαίνεται ότι οι επιτροπές που στείλαμε εκεί υποστηρίζουν την έκκληση για αποκέντρωση, η οποία ακούγεται συχνά και σε άλλες περιοχές της ΕΕ.
Αποκέντρωση για να βελτιωθεί η αποτελεσματικότητα της διαδικασίας λήψης αποφάσεων και για να υπάρξει μέριμνα ώστε αυτά που δεν χρειάζεται να αποφασίζονται στις Βρυξέλλες να μπορούν να αποφασίζονται επί τόπου.
Αυτό, φυσικά, έχει άμεσες συνέπειες για τον τρόπο με τον οποίο αξιολογούμε τις εν λόγω επιτροπές της ΕΕ.
Πάνω από όλα, πρέπει να διευρυνθεί η εντολή που τους έχει ανατεθεί και αυτό σημαίνει ότι χρειάζονται περισσότερο προσωπικό.
Στο παρελθόν υπήρξαν πολύ δυσάρεστες αντιθέσεις όσον αφορά στις δυνατότητες των ευρωπαϊκών αποστολών σε σύγκριση, για παράδειγμα, με τις αποστολές των ΗΠΑ.
Αυτό γινόταν φανερό και στο προσωπικό της ΕΕ που μπορούσε να διατεθεί επί τόπου.
Με την εκτέλεση των σχεδίων του κ. Galeote, θα μπορούσε να εξασφαλιστεί η καλύτερη προβολή της ΕΕ.
Πρέπει να αποκτήσουμε πραγματικές πρεσβείες της ΕΕ που να μπορούν κατά κάποιον τρόπο να "αναμετρηθούν" με αυτές των ΗΠΑ, οπωσδήποτε όταν πρόκειται για περιοχές όπου η ΕΕ έχει αναλάβει τα σημαντικότερα καθήκοντα.
Δεν μπορούμε, συνεπώς, να δεχτούμε τη δυσλειτουργία ορισμένων διπλωματών εκεί.
Πιστεύω ότι είναι καθήκον του Επιτρόπου να κοιτάξει ποιος κάνει καλά τη δουλειά του και ποιος όχι.
Πιστεύω ότι η επαφή των εκεί διπλωματών με το Ευρωπαϊκό Κοινοβούλιο είναι μια καλή υπόθεση.
Φυσικά, αυτό πρέπει να συμβεί υπό την επίβλεψη του αρμόδιου Επιτρόπου.
Αυτή η επαφή με διπλωμάτες που έχουν οριστεί από το Ευρωπαϊκό Κοινοβούλιο ως ειδικοί απεσταλμένοι είναι βεβαίως μια πρωτοβουλία που συνιστούμε με θέρμη.
Υποστηρίζουμε ανεπιφύλακτα την έκθεση του κ. Galeote, η οποία μπορεί να μας βοηθήσει να φτάσουμε σε ομοφωνία.
Κύριε Πρόεδρε, βρισκόμαστε, με αυτή την έκθεση πρωτοβουλίας του Ευρωπαϊκού Κοινοβουλίου, ενώπιον ενός θέματος πολύ μεγάλης σημασίας, όχι μόνο όσον αφορά την κοινή εξωτερική πολιτική και πολιτική ασφάλειας αλλά και όσον αφορά την ίδια τη διεύρυνση της Ευρωπαϊκής Ένωσης.
Στο πλαίσιο της ΚΕΠΠΑ πραγματοποιείται ήδη σημαντική πρόοδος, κυρίως σε επίπεδο συνεργασίας στον τομέα της άμυνας.
Δημιουργείται κοινή στρατιωτική δύναμη.
Θα είναι παράξενο - αν όχι επικίνδυνο - να μην μεριμνήσει ταυτόχρονα η Ευρωπαϊκή Ένωση να βελτιώσει τα κοινά διπλωματικά μέσα που διαθέτει.
Τίποτα δε δικαιολογεί αυτή την έλλειψη συγχρονισμού, αν μάλιστα λάβουμε υπόψη τον παράγοντα εθνικό συμφέρον κάθε κράτους μέλους και το σχεδόν αποκλειστικά οικονομικό χαρακτήρα που σημάδεψε την ιστορία των κοινοτικών θεσμών από τη Συνθήκη της Ρώμης μέχρι τη Συνθήκη του Μάαστριχτ.
Πράγματι, η διπλωματία στην αρχή του 21ου αιώνα σημαδεύεται από μεγάλα γεγονότα και εξελίξεις που την μεταβάλλουν σε μία δραστηριότητα πολύ πιο περιεκτική από ότι ήταν στο παρελθόν.
Επισημαίνω μεταξύ των γεγονότων αυτών την παγκοσμιοποίηση της διεθνούς οικονομίας και των χρηματοοικονομικών αγορών.
Χωρίς υπερβολή θα μπορούσαμε να αναφέρουμε συγκεκριμένα ότι η διπλωματική δραστηριότητα εμπλέκεται όλο και περισσότερο στην οικονομική σφαίρα και ότι, συνεπώς, η υπεράσπιση οικονομικών συμφερόντων δεν μπορεί να αποκοπεί από τη διπλωματική δραστηριότητα.
Και όπως είναι επίσης γνωστό, η πραγματικότητα αυτή αντανακλάται πάνω στον επαναπροσδιορισμό των πρωτοκαθεδριών στη σκηνή της διεθνούς πολιτικής.
Όμως οι στόχοι που δίνουν ψυχή και ιδανικά στην αγορά, κυρίως ο αγώνας για ένα πρόγραμμα ικανό να καταστήσει συμβατές τις επιδιώξεις της οικονομικής ανάπτυξης και τις επιδιώξεις της πολιτικής και κοινωνικής ανάπτυξης, δεν μπορούν να επιτευχθούν χωρίς μία ουσιαστική συνεργασία μεταξύ των κρατών μελών σε όλα τα επίπεδα και ειδικά σε διπλωματικό επίπεδο.
Τί καλύτερο εργαλείο για την προώθηση στόχων ειρήνης και συντονισμού των συμφερόντων από τη διπλωματία;
Η Ευρωπαϊκή Ένωση πρέπει να αποκτήσει, όπως συνιστά αυτή η έκθεση, περισσότερα και καλύτερα στοιχεία κοινής διπλωματίας.
Είναι προφανές ότι, μεταξύ άλλων εμποδίων, η οργάνωση ανά πυλώνες και η απουσία μίας νομικής προσωπικότητας της Ευρωπαϊκής Ένωσης δυσχεραίνουν την υλοποίηση αυτού του στόχου και οδηγούν υποχρεωτικά τις προτάσεις της έκθεσης αυτής σε κάποιες ακροβασίες.
Ωστόσο, μπορούμε χωρίς μεγάλο οικονομικό και οργανωτικό κόστος να συμβάλουμε σε μία καλύτερη εκμετάλλευση των υφιστάμενων διπλωματικών πόρων στην Ένωση προς όφελος όλων.
Ο πλούτος και η πολυμορφία της διπλωματικής εμπειρίας των διαφόρων ευρωπαϊκών χωρών αναγνωρίζεται επίσης διεθνώς.
Θα ήταν λάθος να υποθέσουμε ότι οποιαδήποτε από τις προτάσεις της έκθεσης αυτής θα μπορούσε να βλάψει ενδεχομένως διαδικασίες που βρίσκονται υπό εξέλιξη στο επίπεδο της ΚΕΠΠΑ γενικά ή στον τομέα της διπλωματίας ειδικότερα.
Το πνεύμα της έκθεσης αυτής, όπως το εννοούμε και όπως προέκυψε από τις διάφορες συζητήσεις εδώ και μήνες, είναι να συμπεριλάβει όλες τις έγκυρες εμπειρίες και υπό εξέλιξη διαδικασίες στην κατεύθυνση ενός κοινού στόχου, ο οποίος είναι βασικά η δημιουργία μίας πραγματικής κοινής ευρωπαϊκής διπλωματικής υπηρεσίας.
Ολοκληρώνοντας θα έλεγα ότι, ακόμη και αν θα μπορούσαν να διατυπωθούν ορισμένες κριτικές παρατηρήσεις σχετικά με συγκεκριμένες πτυχές της έκθεσης, συνιστώ αναμφίβολα την έγκρισή της, με την ελπίδα ότι οι προτάσεις που διατυπώνονται θα συναντήσουν τη δέουσα υποδοχή.
Κύριε Πρόεδρε, είναι σημαντικό για εμάς τους Φιλελευθέρους να διευκρινισθεί ότι δε γίνεται λόγος εδώ για τη δημιουργία ενός και μοναδικού διπλωματικού σώματος, το οποίο θα αντικαταστήσει τις διπλωματικές υπηρεσίες των κρατών μελών.
Πρόκειται μάλλον για τη βελτίωση της ποιότητας των διπλωματικών υπηρεσιών, που ήδη διαθέτει η Κοινότητα, και για βελτίωση της συνεργασίας μεταξύ αυτών και των διπλωματικών υπηρεσιών που βρίσκονται στα κράτη μέλη.
Αναμφίβολα, χρειάζεται να βελτιωθεί η εκπαίδευση των διπλωματών στα περισσότερα κράτη μέλη, αλλά και στις υποψήφιες χώρες κυρίως, όπου υπάρχει άμεση ανάγκη ενός σημαντικού επιτελείου καλά εκπαιδευμένων διπλωματών.
Είναι σημαντικό για εμάς τους Φιλελευθέρους να υπογραμμίσουμε ότι δεν πρόκειται ούτε για μετεκπαίδευση ούτε για βασική εκπαίδευση, δηλαδή ότι μιλούμε για μία δυνατότητα εκπαίδευσης σε διπλωμάτες οι οποίοι ήδη βρίσκονται ή πρόκειται να τεθούν εν υπηρεσία.
Εξίσου σημαντικό είναι επίσης να μπορούν να συμμετέχουν σε αυτή την εκπαίδευση υπάλληλοι από τις εθνικές διπλωματικές υπηρεσίες, ούτως ώστε να υπάρχει επικοινωνία και συνεργασία μεταξύ των διπλωματών της ΕΕ και των εθνικών συναδέλφων τους.
Για το λόγο αυτό προτείναμε ορισμένες τροπολογίες, τις οποίες ελπίζουμε ότι θα κάνει δεκτές το Κοινοβούλιο.
Είναι συζητήσιμο το αν χρειαζόμαστε ένα νέο ίδρυμα με δική του έδρα και δική του διοίκηση, αλλά και με ολόκληρη διαμάχη σχετικά με το πού θα βρίσκεται η έδρα αυτή.
Εμείς θα προτιμούσαμε να αναβληθούν οι σχετικές δραστηριότητες προκειμένου να εξεταστεί καλύτερα το ζήτημα, ωστόσο υποστηρίζουμε ανεπιφύλακτα τους στόχους της πρότασης και ελπίζουμε ότι οι ιδέες του κ. Galeote θα εξετασθούν σοβαρά από τα κράτη μέλη, την Επιτροπή και το Συμβούλιο.
Κύριε Πρόεδρε, για την πλειοψηφία της ομάδας μου η έκθεση του αξιότιμου κ. Galeote έρχεται δυστυχώς σε αντίθεση, λόγω της μετριοπάθειας και του τεχνικού χαρακτήρα των προτάσεων που περιέχει, με τον ωραίο τίτλο που φέρει, κοινή κοινοτική διπλωματία.
Συγκεκριμένα, το να αποκλείει κανείς, όπως κάνει ο αξιότιμος κ. Galeote, ότι η πολιτική προοπτική της έκθεσής του είναι η προοδευτική δημιουργία μιας κοινής διπλωματίας ως έκφρασης μιας κοινής πολιτικής, πιστεύω πως είναι λάθος.
Σημαίνει πως κλείνει κανείς τα μάτια απέναντι στην πραγματικότητα μιας κακόφωνης και ασυνεπούς χορωδίας των ευρωπαϊκών χωρών και των 14.000 περίπου διπλωματών τους έναντι των 3.500 διπλωματών των ΗΠΑ.
Σημαίνει απλώς ότι προστίθεται στα δεκαπέντε διπλωματικά σώματα άλλο ένα, λιγότερο ή περισσότερο ικανό, αποτελούμενο από υπαλλήλους της Ευρωπαϊκής Ένωσης ή, ενδεχομένως, όπως συμβαίνει ήδη σήμερα στο περιβάλλον του Επιτρόπου Patten, από εθνικούς διπλωμάτες, ενδεχομένως προερχόμενους περισσότερο από ορισμένες χώρες και λιγότερο από άλλες.
Πιστεύω, μεταξύ άλλων, ότι η συζήτηση που έγινε σε σχέση με τις δηλώσεις του Επιτρόπου Verheugen δείχνει σαφέστατα ότι οι εξωτερικές ενέργειες της Ένωσης δεν μπορούν να αναπτυχθούν στο πλαίσιο μιας κατάστασης που χαρακτηρίζεται από έλλειψη συνοχής και από απογοήτευση, που προκαλείται από τη σύγχυση των εξουσιών και των ευθυνών.
Εσείς, Επίτροπε Patten, μιλήσατε για αυτό το θέμα· το ίδιο θα κάνει και ο συνάδελφός σας Verheugen, και έπειτα καθένα από τα κράτη μέλη θα πει και θα κάνει τα δικά του.
Αυτό σημαίνει ότι το μήνυμα για τους ευρωπαίους πολίτες δεν μπορεί να είναι παρά αντιφατικό.
Η ομάδα των Πρασίνων/Ευρωπαϊκής Ελεύθερης Συμμαχίας θα υποστηρίξει τις Τροπολογίες αριθ.
5 και 6 του αξιότιμου κ. Dupuis που εισάγουν, αντίθετα, την πολιτική προοπτική μιας κοινής διπλωματίας καθώς και την πρόταση να αρχίσουν να δημιουργούνται πρεσβείες της Ευρωπαϊκής Ένωσης σε εκείνες τις χώρες όπου δεν εκπροσωπούνται όλες οι χώρες της Ένωσης.
Ας ελπίσουμε ότι το ίδιο θα κάνουν και οι άλλες ομάδες !
Κύριε Πρόεδρε, η Ομάδα μας, η Ευρωπαϊκή Ενωτική Αριστερά/Αριστερά των Πρασίνων των Βορείων Χωρών, υποστηρίζει γενικά την έκθεση του κ. Galeote, αν και είναι επίσης αλήθεια ότι ορισμένα μέλη της Ομάδας διαφωνούν με σημαντικές πτυχές, όπως θα έχουμε την ευκαιρία να δούμε στη συνέχεια.
Θεωρούμε ότι ο κ. Galeote έκανε εμπεριστατωμένη, σοβαρή και φιλόδοξη εργασία, αν και κάπως επιφυλακτική, σε σχέση με τις προοπτικές που υπάρχουν.
Η κοινή προσπάθεια των διάφορων πολιτικών Ομάδων στην επιτροπή αποδεικνύει ότι η κοινή διπλωματία αποτελεί μια ανησυχία που την συμμερίζονται όλοι.
Πράγματι, η εμπειρία μας, που απορρέει από τις επισκέψεις σε διάφορα μέρη του κόσμου, καταδεικνύει τέσσερα ανησυχητικά γεγονότα:
Πρώτον: τον ελάχιστο και ανεπαρκή συντονισμό των κρατών μελών σχετικά με θέματα που θα έπρεπε να εξετάζονται από κοινού, εφόσον πρόκειται για την προάσπιση συμφερόντων της Ευρωπαϊκής Ένωσης, και την ελάχιστη συνεργασία που υπάρχει με τις αντιπροσωπείες της Ευρωπαϊκής Ένωσης.
Καμιά φορά, μάλιστα, δεν αξιοποιείται η πλούσια πείρα της διπλωματίας που διαθέτει η Ευρώπη ή πολλές φορές, πάλι, σημειώνονται ανησυχητικές αντιπαραθέσεις μεταξύ αυτών των διάφορων διπλωματιών.
Δεύτερον: την περιστασιακή ύπαρξη αντιφάσεων στις παρεμβάσεις των διαφόρων χωρών σε θέματα που επιδρούν στα συμφέροντα της Ευρωπαϊκής Ένωσης.
Τρίτον: τον ανεπαρκή συντονισμό κατά την προάσπιση των απόψεων, των συμφερόντων και των αρμοδιοτήτων της Ευρωπαϊκής Ένωσης σε διεθνείς οργανισμούς πολιτικής, οικονομικής, πολιτιστικής κλπ. φύσεως, όπως ο ΟΗΕ, το Διεθνές Νομισματικό Ταμείο, ο Παγκόσμιος Οργανισμός Εμπορίου, η ΠΟΥ κλπ.
Τέταρτον: έχουμε διαπιστώσει επίσης ότι η παρουσία της Ευρωπαϊκής Ένωσης είναι ασθενής σε σχέση με την οικονομική της σημασία και επίσης σε σχέση με τη σημαντική παρουσία των Ηνωμένων Πολιτειών.
Θεωρούμε, ως εκ τούτου, ότι είναι σημαντικό να προωθηθεί η πρόταση που παρουσιάζεται στην έκθεση και, επιπλέον, να υπάρξει πιο συνεκτική δράση, με μεγαλύτερη αποτελεσματικότητα και πρόοδο προς αυτή την κατεύθυνση.
Γι' αυτό και είναι ενδεδειγμένη η πρόταση να δημιουργηθεί Κοινοτική Διπλωματική Σχολή και είναι επίσης σημαντικό, όπως αναφέρει η έκθεση του κ. Galeote, να διαδραματίσει το Κοινοβούλιο ουσιώδη ρόλο ως θεματοφύλακας της κυριαρχίας και της βούλησης των ευρωπαίων πολιτών, για να μπορέσουμε να δώσουμε νόημα σ' αυτή την ευρωπαϊκή διπλωματία και για να δώσουμε επίσης νόημα στην προοπτική της οικοδόμησης μιας Ευρωπαϊκής Ένωσης που θα είναι παράγοντας ειρήνης, σεβασμού της διεθνούς νομιμότητας και παράγοντας αλληλεγγύης στον κόσμο.
Γι' αυτό η Ομάδα μας γενικά, όπως είπα και στην αρχή, σκοπεύει να υποστηρίξει την έκθεση του κ. Galeote.
Kύριε Πρόεδρε, κυρίες και κύριοι αντιπρόσωποι των χωρών μελών, το ενδιαφέρον της έκθεσης Galeote είναι διπλό: πρώτον διότι το Σώμα αποκαλύπτει χωρίς κανένα σύμπλεγμα τους πραγματικούς του στόχους και δεύτερον διότι κανένας δεν του δείχνει την παραμικρή προσοχή.
Ποιος είναι τελικά ο στόχος;
Ο στόχος είναι ακριβώς να αποκτήσει η Ευρωπαϊκή Ένωση, η οποία εξάλλου έχει περιοριστεί στην Επιτροπή, τις τελευταίες ιδιότητες του κυρίαρχου κράτους που της έλειπαν ακόμη, δηλαδή μία διπλωματική υπηρεσία και την προϋπόθεσή της, τη νομική προσωπικότητα.
Διότι, σε τελική ανάλυση, ας είμαστε λίγο λογικοί.
Εάν αυτή η σχολή θα χρησιμεύσει σε κάτι, θα είναι να δημιουργηθεί ένα κοινό διπλωματικό σώμα σύμφωνα με μία διαδικασία η οποία είναι σαφέστατη, έτσι όπως διαγράφεται στην έκθεση Galeote.
Εάν αυτοί που υποστηρίζουν την έκθεση αυτή επιτύχουν το στόχο τους, η "εξάρθρωση" των εθνών θα φθάσει έτσι στο λογικό της τέρμα, υιοθετώντας για άλλη μία φορά την παλιά τεχνική των Μονέ, Σούμαν, και Ντελόρ που συνίσταται στη δημιουργία ενός οργάνου με την ελπίδα ότι αυτό θα δημιουργήσει τελικά τη λειτουργία και το περιεχόμενο.
Αλλά, επιτέλους, παραλείπονται τόσες προϋποθέσεις ώστε έχουμε την εντύπωση ότι κοροϊδεύουν κάπως τον κόσμο.
Δημιουργείται, πράγματι, ένα διπλωματικό μέσο χωρίς να λαμβάνεται υπόψη η πρώτη προϋπόθεση, η κοινή διπλωματία που, με τη σειρά της, προϋποθέτει ένα άλλο προαπαιτούμενο, ότι πρέπει δηλαδή να καθοριστούν πρώτα τα κοινά συμφέροντα των κρατών μελών, και το προαπαιτούμενο αυτό προϋποθέτει ένα άλλο, που συνίσταται στον καθορισμό μίας κοινής σχέσης της Ευρώπης με τον υπόλοιπο κόσμο.
Όμως, έστω και μόνο μεταξύ των τριών κυριότερων δυνάμεων - Γερμανία, Μεγάλη Βρετανία και Γαλλία - δεν είναι δυνατό, δεν είναι ορατό πάνω σε ποια σημεία θα μπορούσαν να στηριχθούν αυτά τα συμφέροντα και αυτή η διπλωματία, ούτε όσον αφορά τη Δύση στις σχέσεις με τις Ηνωμένες Πολιτείες και το ρόλο του ΝΑΤΟ, για τον οποίο δε συμφωνούμε καθόλου ούτε είμαστε έτοιμοι να συμφωνήσουμε, ούτε όσον αφορά τις ανατολικές χώρες - εδώ τίθεται το ακανθώδες ζήτημα της Ρωσίας και των σχέσεων μας με το σύνολο των χωρών της Κεντρικής Ευρώπης - ούτε όσον αφορά το Νότο, και ίσως ακόμη λιγότερο το Νότο, ιδίως στο πλαίσιο της μεσογειακής πολιτικής.
Πρόκειται λοιπόν για μία απάτη, τη χειρότερη από όλες, δηλαδή μία διανοητική απάτη.
Εκτός και εάν λάβουμε ως δεδομένο ότι η διπλωματία της κυρίαρχης δύναμης - της κεντρικής δύναμης - επιβάλλεται σε όλους εκ των πραγμάτων, γεγονός το οποίο θα ρύθμιζε τελικά το πρόβλημα.
Πολύ πρόσφατα, οι πολωνοί φίλοι μας, σε μία διάσκεψη του ΟΗΕ - " Γυναίκες 2000 " - μπόρεσαν να ανακαλύψουν όλη την ελαστικότητα της κοινής διπλωματίας καθώς υποχρεώθηκαν να ευθυγραμμιστούν με τη θέση που υποστήριζε η Ένωση, διαφορετικά θα κινδύνευαν να τιμωρηθούν με καθυστέρηση της διαδικασίας ένταξης της χώρας τους.
Στοιχηματίζουμε ότι η εμπειρία των φίλων μας της Κεντρικής Ευρώπης όσον αφορά την αντίσταση στον ολοκληρωτισμό θα μας είναι χρήσιμη κάποια μέρα, ένας ολοκληρωτισμός του οποίου είδαμε εξάλλου μία νέα εκδήλωση αυτές τις μέρες με την απαράδεκτη διαμάχη που επιδιώκεται να προκληθεί με ένα συνάδελφό μας, τον κ. Daniel Hannan.
Διότι ας μην τρέφουμε αυταπάτες, με την κοινή εκπροσώπηση στα Ηνωμένα Έθνη, δέχεται επίθεση η μόνιμη έδρα την οποία διαθέτουν ορισμένα κράτη μέλη και, επίσης, η ιδέα ότι μπορεί να υπάρχουν στον κόσμο αυτό διαφωνούσες απόψεις, όπως αυτή που προσπαθεί πολύ συχνά να αρθρώσει η Γαλλία απέναντι στις Ηνωμένες Πολιτείες.
Στην ουσία, η Ευρώπη μπορεί να μιλήσει με μία μόνο φωνή μόνο για να μην πει τίποτα.
Η απόδειξη δόθηκε για άλλη μία φορά και η απόδειξη έχει, επίσης, δοθεί ότι η Ευρώπη αυτή δεν αρνείται απλώς τα έθνη μέσα από τα έθνη, αρνείται και εκμηδενίζει τον ίδιο τον εαυτό της.
Κύριε Πρόεδρε, κύριε Επίτροπε, δεν θα εκπλήξω τον εισηγητή, το φίλο και συνάδελφό μας κ. Galeote Quecedo, λέγοντάς του ότι είμαι πολύ απογοητευμένος από την έκθεση αυτή.
Θεωρώ ότι είναι μία άτολμη έκθεση που ήδη προκαλεί την οργή ορισμένων.
Πιστεύω ότι θα ήταν προτιμότερο να είχαμε προχωρήσει στην ουσία του ζητήματος.
Λυπάμαι που αυτό δεν έγινε.
Πιστεύω ότι το θέμα της διπλωματίας δεν αποτελεί μόνο ζήτημα κατάρτισης διπλωματών και καθεστώτος των αντιπροσωπειών αλλά ότι, επίσης, έχει θεμελιώδη χαρακτήρα και ότι υπάρχει ένα μεγάλο ταμπού στο Κοινοβούλιο μας που δε θέλουμε ποτέ να το αντιμετωπίσουμε, ότι δηλαδή έχουμε δεκαπέντε εθνικές διπλωματίες, οι οποίες έχουν ενισχυθεί κατά τη διάρκεια των ετών της ολοκλήρωσης καταλαμβάνοντας σιγά-σιγά όλες τις αρμοδιότητες των εθνικών υπουργείων και έχουν γίνει αληθινές εξουσίες, η βασική εξουσία που εμποδίζει την ενδεχόμενη μεταρρύθμιση των εξωτερικών υποθέσεων, της διπλωματίας, διότι είναι η εξουσία τους που τελικά διακυβεύεται.
Δεν τους κόστιζε τίποτα η μεταφορά εξουσίας και η μεταβίβαση στο ευρωπαϊκό επίπεδο των αρμοδιοτήτων των άλλων υπουργείων, αλλά όταν πρόκειται για τη δική τους εξουσία το ζήτημα αλλάζει.
Η κ. Frassoni μίλησε για τη γελοιότητα μίας κατάστασης όπου έχουμε 14 000 διπλωμάτες έναντι 3 000 αμερικανών διπλωματών, με μία σχέση κόστους/ποιότητας που είναι αυτή που γνωρίζουμε.
Πιστεύω ότι πρέπει να αντιμετωπίσουμε το ζήτημα της διπλωματίας, το ζήτημα τις πολιτικής των εξωτερικών υποθέσεων, με τον ίδιο τρόπο που χρησιμοποιήσαμε για την οικονομική και νομισματική ολοκλήρωση, θεσμοθετώντας μία προοδευτική πορεία κοινοτικοποίησης της εξωτερικής πολιτικής, της διπλωματίας.
Δυστυχώς δε βρίσκουμε κάτι τέτοιο στην έκθεση.
Δυστυχώς προτείνουμε μόνο δευτερεύοντα πράγματα τα οποία θα προσθέσουν ένα νέο επίπεδο πάνω στα ήδη υφιστάμενα οικοδομήματα, και πιστεύω ότι κινδυνεύουμε να βρεθούμε ενώπιον οργάνων ακόμη πιο ανίκανων να λαμβάνουν γρήγορα ορθές αποφάσεις.
Κατά τη γνώμη μου, τα ερωτήματα είναι τα ακόλουθα: θέλουμε ή δε θέλουμε να κοινοτικοποιήσουμε την πολιτική των εξωτερικών υποθέσεων;
Θέλουμε να επανορθώσουμε το μεγάλο λάθος που κάναμε θεσμοθετώντας το ρόλο του κ. ΚΕΠΠΑ και αναθέτοντας στην Επιτροπή, σε έναν αντιπρόεδρο της Επιτροπής, την αποκλειστική κοινοτική αρμοδιότητα σε θέματα εξωτερικής πολιτικής;
Αυτά είναι τα αληθινά ερωτήματα.
Είμαι λίγο απογοητευμένος διότι δεν αναφέρονται αυτά στην έκθεση και μου προκαλεί κάποια έκπληξη το γεγονός ότι το ΕΛΚ υιοθετεί τη θέση αυτή ενώ αύριο, σε μία άλλη έκθεση για τις πολιτικές προτεραιότητες της Ένωσης, θα υιοθετήσει ασφαλώς μία πιο προχωρημένη θέση όσον αφορά την κοινοτικοποίηση της εξωτερικής πολιτικής.
Κατά συνέπεια, καλώ για τελευταία φορά τον εισηγητή και φίλο μας, κ. Galeote Quecedo, να ενσωματώσει στην έκθεσή του ίσως έναν ορισμένο αριθμό τροπολογιών που κατατέθηκαν και να φροντίσει ώστε να αρχίσει διαδικασία, για να απευθύνουμε έκκληση προς το Συμβούλιο ώστε με τον τρόπο αυτό το Κοινοβούλιό μας να μην μείνει για μία φορά ακόμη πίσω από το Συμβούλιο και την Επιτροπή, όπως συμβαίνει δυστυχώς εδώ και δέκα χρόνια.
Κύριε Πρόεδρε, είμαι της γνώμης ότι οι ευσεβείς πόθοι είναι το κύριο χαρακτηριστικό της έκθεσης αυτής.
Αυτό είναι απολύτως σαφές στην αιτιολογική σκέψη ΙΕ, όπου ο εισηγητής αρνείται ότι επιδιώκει τη "δημιουργία μιας ενιαίας διπλωματίας που θα αντικαταστήσει τις εξωτερικές υπηρεσίες των κρατών μελών";
Θα μπορούσαμε να πούμε ότι όλο το έγγραφο αντανακλά την ολόψυχη επιθυμία της δημιουργίας μιας ενιαίας διπλωματικής υπηρεσίας για την ΕΕ.
Ο εισηγητής αιτιολογεί ορθολογικά την πρόθεσή του ήδη στην αρχή της έκθεσης.
Εκεί αναφέρεται ότι η εξωτερική δράση της Κοινότητας "από τη δεκαετία του 50 καθίσταται ολοένα και περισσότερο σημαντική";. αΕχοντας ακόμη νωπή στη μνήμη την ασταθή διπλωματική στάση της ΕΕ στα Βαλκάνια την τελευταία δεκαετία του περασμένου αιώνα, είμαι της άποψης ότι αυτός ο υπερβολικός ισχυρισμός είναι εντελώς αναξιόπιστος.
αΕνα άλλο βασικό επιχείρημα του κ. Galeote Quecedo είναι η "έλλειψη συντονισμού"; της εξωτερικής πολιτικής των κρατών μελών της ΕΕ, συντονισμού ο οποίος είναι, κατά τη γνώμη του, απαραίτητος για την προβολή και την "αποτελεσματικότητα"; της ΚΕΠΠΑ.
Πρόκειται όντως μόνο για ένα πρόβλημα συντονισμού;
Λες και οι διαφορές συμφερόντων των κρατών μελών αποτελούν πλέον οριστικά παρελθόν για την Ευρώπη!
Αυτό που ισχύει είναι το αντίθετο.
Η περιορισμένη αποτελεσματικότητα και προβολή της ΚΕΠΠΑ, που διαπιστώνεται από τον εισηγητή, είναι απόρροια της διαφοράς συμφερόντων μεταξύ των κρατών μελών.
Το χάσμα μεταξύ ονείρου και πραγματικότητας στην έκθεση εμφανίζεται και στην πρόταση για τη δημιουργία μιας κοινοτικής διπλωματικής σχολής.
Πόσο ρεαλιστικό είναι να ζητάμε "επαρκή δημοσιονομική ενίσχυση"; για το εγχείρημα αυτό, τη στιγμή που οι σημερινές αντιπροσωπείες της ΕΕ αντιμετωπίζουν σημαντικές ελλείψεις προσωπικού επειδή δεν υπάρχουν χρήματα;
Αυτές τις πληροφορίες μας τις δίνει ο ίδιος ο κ. Galeote Quecedo στην αιτιολογική έκθεση.
Κύριε Πρόεδρε, το καυτό ερώτημα που με απασχολεί είναι αν τα κράτη μέλη συμμερίζονται αυτές τις ιδέες του εισηγητή.
Σε τελευταία ανάλυση, δε χρειάζονται ιδιαίτερες ικανότητες για να δαπανηθούν κοινοτικά κονδύλια.
Η κλασική ευρωπαϊκή συνήθεια κατά κανένα τρόπο δε σημαίνει ότι δεν είναι αναγκαίο να τεθεί εκ των προτέρων το θεμιτό και εξαιρετικά χρήσιμο ερώτημα της αναγκαιότητας και της αποτελεσματικότητας.
Κύριε Πρόεδρε, θα ήθελα να συγχαρώ τον εισηγητή για την εκπόνηση αυτής της έκθεσης.
Μιας έκθεσης που, όπως τόνισε η κα Carrillo, είναι η πρώτη έκθεση ιδίας πρωτοβουλίας που εγκρίνει αυτό το Κοινοβούλιο στο πλαίσιο της εξωτερικής πολιτικής κατά την τρέχουσα νομοθετική περίοδο.
Παραξενεύεται κανείς ακούγοντας τις παρεμβάσεις ορισμένων συναδέλφων, που λένε ότι τους φαίνεται πολύ άτολμη η έκθεση, και άλλων, που θεωρούν ότι θα καταλήξει στην έσχατη συρρίκνωση της κυριαρχίας των κρατών μελών.
Εγώ πιστεύω πως η έκθεση αυτή βρίσκεται στο σωστό δρόμο.
Πιστεύω ότι περιορίζεται στο να ακολουθεί την κοινοτική μεθοδολογία με αίσθημα ρεαλισμού και ότι αποδεικνύει σαφέστατα ότι η κοινή διπλωματία είναι μία από τις βασικές πτυχές της προβολής της κοινής δράσης της Ευρωπαϊκής Ένωσης.
Δεν ξέρω αν μπορούμε να πούμε σήμερα ότι η Ευρωπαϊκή Ένωση είναι η πρώτη οικονομική δύναμη, η πρώτη βιομηχανική δύναμη ή η πρώτη χρηματοοικονομική δύναμη του πλανήτη.
Αυτό που πράγματι μπορούμε να πούμε, χωρίς φόβο σφάλματος, είναι ότι η Ευρωπαϊκή Ένωση είναι σήμερα ο πρώτος χορηγός αναπτυξιακής βοήθειας και αυτό κάνει τους αντιπροσώπους της Ευρωπαϊκής Επιτροπής να διαδραματίζουν πολύ σημαντικό ρόλο όταν εκπροσωπούν τα κοινοτικά όργανα και ιδιαίτερα την Επιτροπή.
Αυτό σημαίνει ότι το ειδικό τους βάρος είναι σε πολλές περιπτώσεις, λαμβανομένων υπόψη των σημαντικών ποσών που πρέπει να κατανείμουν, ανώτερο και από αυτό ακόμη των πρέσβεων των κρατών μελών.
Γι αυτό, κύριε Πρόεδρε, είναι προφανές πως οτιδήποτε συμβάλλει στη βελτίωση της προετοιμασίας και των γνώσεων των υπαλλήλων της Επιτροπής θα είναι χρήσιμο στοιχείο για την εξωτερική δράση της Ευρωπαϊκής Ένωσης.
Ο εισηγητής εξήγησε τις κυριότερες πρωτοβουλίες της έκθεσής του: τη δημιουργία Ευρωπαϊκής Διπλωματικής Σχολής, την εφαρμογή διαδικασιών ακρόασης των αντιπροσώπων της Επιτροπής σε τρίτες χώρες -πρωτοβουλία που σε γενικές γραμμές αποδέχτηκε ο κ. Patten και που εγώ χαιρετίζω την περίληψή της στην έκθεση αυτή-, και τη σύνταξη ετήσιας έκθεσης σχετικά με την δραστηριότητα των αντιπροσώπων της Ευρωπαϊκής Ένωσης.
Ελπίζω, κύριε Πρόεδρε, αυτές οι πρωτοβουλίες να συμβάλουν αποτελεσματικά στην ανάπτυξη μιας πιο ορατής εξωτερικής πολιτικής, συνεπέστερης με τη δράση της Ευρωπαϊκής Ένωσης.
Κύριε Πρόεδρε, κύριοι συνάδελφοι, συζητάμε σήμερα την πολύ καλή έκθεση του κ. Galeote Quecedo, για την οποία υπάρχει ευρύτατη συναίνεση.
Είναι σαφές ότι η ανάγκη στήριξης των διεθνών δραστηριοτήτων της Ένωσης απαιτεί και μηχανισμούς και γνώσεις και ικανότητα.
Είναι όμως εξίσου σαφές ότι από μόνα τους αυτά δεν αρκούν.
Απαιτούνται και πολιτικές.
Υπό την έννοια αυτή, η έκθεση του κ. Galeote Quecedo κινείται στα όρια και της ορθολογικοποίησης των διαδικασιών, αλλά και του πλαισίου ορισμένων πολιτικών.
Τίθεται πολλές φορές το ερώτημα: η κότα έκανε το αυγό ή το αυγό την κότα;
Κάτι τέτοιο πλανάται σήμερα στη συζήτηση.
Όμως πρέπει να ξεκαθαρίσουμε ότι στη ζωή δεν υπάρχουν κενά.
Υπό την έννοια αυτή, ούτε η μεμψιμοιρία ούτε ο ωχαδελφισμός λύνουν τα προβλήματα στην πολιτική.
Κάτω λοιπόν από αυτές τις συνθήκες, το πλαίσιο στο οποίο εντάσσεται η έκθεση Galeote Quecedo σε κάθε περίπτωση διαμορφώνει τους όρους και για την ορθολογικοποίηση των διαδικασιών και για την προοπτική μιας κοινής διπλωματικής συμπεριφοράς.
Υπό την έννοια αυτή, κινείται στα όρια του τεχνοκρατικού ορθολογισμού μέχρι τα όρια της πολιτικής.
Όμως, εμείς οι πολίτες της Ευρώπης, που διεκδικούμε ένα καλύτερο μέλλον για τους λαούς της Ευρώπης και για το σύνολο του κόσμου, πρέπει να δούμε ότι στα ζητήματα αυτά οφείλουμε να παρεμβαίνουμε υπερβατικά.
Πρέπει να κινούμαστε προς τα εμπρός, πρέπει να κινούμαστε στη λογική μιας θετικής δυναμικής ισορροπίας και όχι μιας ισορροπίας στατικής, που δεν οδηγεί πουθενά.
Υπό την έννοια αυτή, όντως παρουσιάστηκαν τεράστια κενά στην ΚΕΠΠΑ, και το έχουμε αναγνωρίσει όλοι και έχουμε δει τί πρέπει να γίνει ώστε αυτό το πράγμα, που είναι ούτως ή άλλως αναγκαίος όρος για την πολιτική εξέλιξη της Ευρώπης, να πάρει σάρκα και οστά.
Υπό την έννοια αυτή, η πρωτοβουλία του Ευρωπαϊκού Κοινοβουλίου καθορίζει μέσα από την έκθεση ένα πλαίσιο και δυνατοτήτων και δράσεων και εξορθολογισμού.
Εν πάση περιπτώσει, εάν μέσα εδώ, αν και δεν το πιστεύω, υπάρχουν κάποιοι που θεωρούν ότι η Ευρώπη δεν έχει μέλλον, μπορούν να το εκφράσουν κάπως διαφορετικά.
Πιστεύω όμως ότι οι λαοί της Ευρώπης, η μεγάλη πλειοψηφία και κομμάτων και παρατάξεων, έχουν μια αντίληψη για μια Ευρώπη που έχει προοπτική, μια Ευρώπη ειρήνης, μια Ευρώπη συνεργασίας, μια Ευρώπη κοινωνικής συνοχής, μια Ευρώπη ανάπτυξης.
Και μια τέτοια Ευρώπη δεν μπορεί να κινηθεί εάν δεν έχει, στην προοπτική του χρόνου, μια κοινή εξωτερική πολιτική και πολιτική άμυνας και ασφάλειας, που σημαίνει και αντίστοιχους μηχανισμούς.
Κάτω λοιπόν από αυτές τις συνθήκες, το πετραδάκι που καταθέτει σήμερα το Ευρωπαϊκό Κοινοβούλιο στην οικοδόμηση αυτή είναι μια σοβαρή αφετηρία και πιστεύω ότι δημιουργεί μια νέα δυναμική για μια καλύτερη προοπτική.
Θα ήθελα να μιλήσω εξ ονόματος των μη φεντεραλιστών της Ομάδας μας οι οποίοι αισθάνονται ότι στην Ευρώπη υπάρχει υπερβολικός συγκεντρωτισμός και ότι αφαιρούνται από τον λαό όλο και περισσότερες εξουσίες σε τοπικό και εθνικό επίπεδο, μάλιστα χωρίς κανέναν σωστό δημοκρατικό έλεγχο.
Υπάρχει πολλή υποκρισία στη συζήτηση απόψε εδώ.
Μολονότι ορισμένοι λένε ότι δεν συζητάμε για ένα ενιαίο διπλωματικό σώμα ή ότι δεν αποσκοπούμε σε ένα ενιαίο διπλωματικό σώμα, ωστόσο, καθίσταται εντελώς σαφές πως στόχος ολόκληρου του σχεδίου είναι να δημιουργηθούν πρεσβείες της ΕΕ στο εξωτερικό και να καταργηθούν οι εθνικές πρεσβείες.
Δε γίνομαι εθνικιστής όταν λέω πως θέλω να υπάρχουν ιρλανδικές Πρεσβείες, ωστόσο ελλοχεύει κάποιος κίνδυνος σ' αυτή την περίπτωση, διότι το σχέδιο αυτό συνδέεται με την κοινή εξωτερική πολιτική και την πολιτική ασφάλειας, η οποία δεν δρα υπέρ των συμφερόντων του αναπτυσσόμενου κόσμου ή των λαών που έχουν υποστεί διώξεις ή εκμετάλλευση από κράτη μέλη αυτής της Ένωσης.
Αρκεί απλώς να ρίξετε μια ματιά στον αριθμό βρετανικών πρεσβειών στο εξωτερικό, για παράδειγμα.
Η Βρετανία έχει τις διπλάσιες πρεσβείες από τη Γαλλία ή τη Γερμανία.
Έχει τεράστιο διπλωματικό σώμα, το οποίο αντανακλά το αποικιακό παρελθόν της.
Διατηρώ σοβαρότατες επιφυλάξεις ως προς την ιδέα μιας κοινής ευρωπαϊκής πρεσβείας, δεδομένου ότι στο παρελθόν οι άνθρωποι που προσπαθούσαν να γλιτώσουν από διωγμούς σε ορισμένες χώρες είχαν τη δυνατότητα να καταφύγουν σε κάποιες πρεσβείες, να ζητήσουν άσυλο και να λάβουν προστασία.
Τι θα συμβεί αν έχουμε μόνο μία ενιαία ευρωπαϊκή διπλωματική παρουσία στο εξωτερικό;
Καταργούμε τις εθνικές πρεσβείες.
Τι θα συμβεί αν κάποιος που προσπαθεί να γλιτώσει από διωγμούς επιχειρήσει να ζητήσει άσυλο ή βοήθεια από την πρεσβεία της ΕΕ στην περίπτωση που η παροχή βοήθειας προς αυτό το άτομο δεν εξυπηρετεί τα συμφέροντα της ΕΕ;
Πιστεύω ότι ελλοχεύουν σοβαρότατοι κίνδυνοι σε αυτό που πάμε να πράξουμε.
Είναι ενδιαφέρον να ακούμε ορισμένους ανθρώπους να μιλούν σήμερα για την ανάγκη να έχουμε πιο εξέχουσα παρουσία και για την ανάγκη σύστασης πρεσβειών της ΕΕ ώστε να ανταγωνιζόμαστε τις ΗΠΑ.
Ώστε όλη η ιστορία δεν είναι παρά θέμα ανταγωνισμού.
Έχει να κάνει με τη δυνατότητά μας να ανταγωνιζόμαστε τις άλλες υπερδυνάμεις.
Δεν εγκρίνω την ιδέα ότι η Ευρώπη πρέπει να δημιουργήσει άλλη μία υπερδύναμη.
Κάτι τέτοιο θα αποσταθεροποιούσε την παγκόσμια κοινωνία.
Αντιθέτως, θα έπρεπε να αποσκοπούμε σε περισσότερη συνεργασία και λιγότερο ανταγωνισμό.
Η ιδέα του ανταγωνισμού με τις ΗΠΑ είναι εντελώς απαράδεκτη.
Εάν κοιτάξετε την ίδια την έκθεση, φαίνεται πως στοχεύει στη διευκόλυνση της κοινής εξωτερικής πολιτικής και της πολιτικής ασφάλειας.
Δε θα στηρίξουν τις τροπολογίες του κυρίου Dupuis όλοι οι Πράσινοι ή τα μέλη της Ελεύθερης Ευρωπαϊκής Συμμαχίας της Ομάδας μας - οι μη φεντεραλιστές - διότι πιστεύουμε ότι έχουν την ίδια κατεύθυνση και εμείς διατηρούμε σοβαρές επιφυλάξεις γι' αυτό.
Κύριε Πρόεδρε, ενώ η Ευρωπαϊκή Ένωση δεν έχει καν νομική υπόσταση, διεθνή πολιτική οντότητα, με τη συζητούμενη έκθεση και πρόταση προτείνεται η δημιουργία μηχανισμών που μόνο σε τέτοιες οντότητες ταιριάζουν.
Η πρόταση για δημιουργία κοινοτικού διπλωματικού σώματος και διπλωματικής σχολής δεν έρχεται να καλύψει ένα κενό της κοινοτικής νομοθεσίας.
Έρχεται στην ουσία, και μάλιστα ως πρόταση Ευρωκοινοβουλίου που υποτίθεται ότι εκπροσωπεί τους λαούς, να αφαιρέσει από χώρες μέλη τη δυνατότητα άσκησης μιας ανεξάρτητης εξωτερικής πολιτικής διαφορετικής από τις επιλογές των κυρίαρχων κύκλων της Ευρωπαϊκής Ένωσης, σε βάρος των λαών.
Έρχεται ουσιαστικά να καταργήσει τη διπλωματική εκπροσώπηση των λαών, των κρατών, για να την υποκαταστήσει με διπλωματική εκπροσώπηση που θα κατευθύνεται από το Διευθυντήριο της Ευρωπαϊκής Ένωσης.
Η πρόταση έρχεται να αφαιρέσει από την αρμοδιότητα των εθνικών κυβερνήσεων, μακρυά από οποιαδήποτε δυνατότητα δημοκρατικού ελέγχου, και από τα εθνικά κοινοβούλια το σύνολο των θεμάτων εξωτερικής πολιτικής, σε αντίθεση με τα συντάγματα.
Το Κομμουνιστικό Κόμμα της Ελλάδας, όπως είναι γνωστό, είναι αντίθετο στο βάθεμα της ολοκλήρωσης της Ευρωπαϊκής Ένωσης, στην ΚΕΠΠΑ, στις υπερεξουσίες του κ. ΚΕΠΠΑ, του διαβόητου Solana.
Είμαστε αντίθετοι στα μέτρα εκείνα που προωθούν τη μετατροπή των εθνικών κυβερνήσεων σε ανεύθυνους νομάρχες.
Γι' αυτό καταψηφίζουμε την πρόταση.
Επιφανειακά, η έκθεση του κυρίου Galeote φαίνεται πολύ λογική, αλλά κατόπιν ενδελεχέστερης εξέτασης αποκομίζουμε πολύ διαφορετική εικόνα.
Εάν γίνονταν δεκτές οι προτάσεις του, θα έμπαινε άλλος ένας λίθος στο οικοδόμημα του ευρωπαϊκού κράτους.
Υπάρχουν πολλά λεπτά σημεία στην έκθεση που δημιουργούν ιδιαίτερα προβλήματα, ιδίως η ιδέα των πρεσβειών της Ευρωπαϊκής Ένωσης και η πρόταση να έχει η Ευρωπαϊκή Ένωση μια "συντονισμένη εκπροσώπηση σε διεθνείς οργανισμούς, όπως ο ΟΗΕ" .
Οι συνέπειες αυτού είναι ότι το Ηνωμένο Βασίλειο και η Γαλλία θα πρέπει να παραδώσουν τη θέση τους στο Συμβούλιο Ασφαλείας και να την παραχωρήσουν σε έναν εκπρόσωπο της ΕΕ.
Πραγματικά, με ανησυχεί η αντιαμερικανική πολεμική που άκουσα από ορισμένους ομιλητές όπως, επίσης, και τα ξεσπάσματα άλλων βουλευτών.
Η παρούσα χρονική στιγμή είναι κάθε άλλο παρά κατάλληλη για να ενθαρρύνουμε την Επιτροπή να αποδυθεί σε άλλη μία φιλόδοξη ανάπτυξη του ρόλου της.
Τα προγράμματα εξωτερικής συνδρομής της Επιτροπής ανέρχονται φέτος σε 10 δισεκατομμύρια ευρώ σχεδόν, και η προτεραιότητα των αντιπροσωπειών της Κοινότητας είναι να διαχειριστούν τα εν λόγω προγράμματα σωστά και αποτελεσματικά.
Ο κύριος Patten αναφέρθηκε σε αυτό μόλις προ ολίγου.
Στην ανακοίνωσή του για τη μεταρρύθμιση της εξωτερικής συνδρομής, ο κύριος Patten αναγνώρισε, κι εδώ παραθέτω αυτολεξεί τα λόγια του, "οξεία έλλειψη προσωπικού που έχει άμεσες αρνητικές επιπτώσεις στην ταχύτητα και την ποιότητα της παροχής κοινοτικής συνδρομής" .
Είπε ότι υπάρχει επείγουσα ανάγκη να επικεντρώσουμε τις δραστηριότητες στα βασικά καθήκοντα και ότι οι ανάγκες για περισσότερο προσωπικό θα εστιαστούν στον τομέα της εφαρμογής των έργων και των προγραμμάτων, ειδικά εντός των αντιπροσωπειών.
Το σαφές συμπέρασμα είναι ότι ο πιο σημαντικός ρόλος των αντιπροσωπειών είναι η διαχείριση της εξωτερικής συνδρομής, όχι να προσπαθήσουν να διεκπεραιώσουν πρόσθετες διπλωματικές λειτουργίες.
Προσωπικό διαχείρισης είναι που χρειαζόμαστε στις αντιπροσωπείες.
Η έκθεση του κυρίου Galeote δεν το αναγνωρίζει αυτό.
Πράγματι, η Επιτροπή χρειάζεται να προσλάβει διαφορετικού είδους προσωπικό.
Πράγματι, χρειάζεται να παράσχει στο προσωπικό βελτιωμένη, εξειδικευμένη εκπαίδευση, αλλά όχι με στόχο μια υπερμοντέρνα διπλωματική υπηρεσία, αλλά για να οργανώσει τα προγράμματα εξωτερικής συνδρομής σωστά από την αρχή.
Πρόεδρε, η άτυπη σύνοδος των υπουργών εξωτερικών στην πόλη Evian προέτρεξε, κατά κάποιον τρόπο, των πολύ καλών προτάσεων της έκθεσης του κ. Galeote.
Αντιλαμβάνομαι ότι συμφωνήθηκε ότι οι πρεσβείες της ΕΕ σε τρίτες χώρες και οι πρεσβείες των κρατών μελών πρέπει να συνεργάζονται καλύτερα, ότι πρέπει να συντονίζουν τα αναπτυξιακά τους προγράμματα και ότι πρέπει να αναλαμβάνουν περισσότερες κοινές δράσεις.
Εμείς το έχουμε ζητήσει αυτό πολλές φορές και χαιρόμαστε ιδιαιτέρως που ο κ. Galeote κάνει μια πολύ παραπλήσια πρόταση.
Πρόεδρε, την περασμένη εβδομάδα ήμουν στην Ινδονησία και το μόνο που έχω να πω είναι ότι η εκεί αντιπροσωπεία της ΕΕ με συνόδευσε με τον καλύτερο τρόπο. αΟταν ταξιδεύω στο εξωτερικό, ζητώ πάντα τη διοργάνωση συνάντησης στην οποία παρευρίσκονται όλοι οι πρέσβεις των 15 κρατών μελών της ΕΕ.
Αυτό έκανα και στην προκειμένη περίπτωση και όντως διοργανώθηκε μια τέτοια συνάντηση.
Τα παράπονα που ακούγονται είναι ότι η κοινή ευρωπαϊκή πολιτική των κρατών μελών δεν προβάλλεται επαρκώς και ότι στην Ινδονησία ο κόσμος γνωρίζει τι κάνει εκεί η Ιαπωνία, τι κάνουν οι ΗΠΑ, αλλά όχι και τόσο καλά τι κάνουν τα 15 κράτη μέλη της ΕΕ. αΟταν ρώτησα: πως συντονίζετε το έργο σας, η απάντηση ήταν: δεν το συντονίζουμε.
Προκύπτει δε ότι ο συντονισμός προξενεί ακόμη και έντονους φόβους.
Γι αυτό και θεωρώ πολύ σημαντικές τις συμφωνίες που έγιναν στο Evian, γι αυτό και θεωρώ πολύ καλή την πρόταση για τη δημιουργία ευρωπαϊκής διπλωματικής σχολής.
Μαθήματα σε ένα τέτοιο σχολείο θα έπρεπε να παρακολουθούν και οι διπλωμάτες των κρατών μελών για να γνωρίζουν πως πρέπει να δρουν από κοινού στα ευρωπαϊκά πλαίσια.
Αυτό είναι απολύτως απαραίτητο.
Το θέμα δεν είναι να ξεπεράσουμε τις ΗΠΑ ή την Ιαπωνία. αΟλα αυτά χρειάζονται για να προβληθεί καλύτερα το πρόσωπο της Ευρώπης σε τρίτες χώρες.
Συνεπώς, υποστηρίζω την έκθεση του κ. Galeote και ελπίζω ειλικρινά ότι θα υλοποιηθούν οι προτάσεις που έγιναν στο Evian.
Κύριε Πρόεδρε, εδώ και εκατόν πενήντα χρόνια ιεραπόστολοι και εθελοντές επέτρεψαν σε ευρεία στρώματα του πληθυσμού στην πατρίδα μου να έχουν γνώση της διεθνούς κατάστασης και να ενδιαφέρονται για τις διεθνείς εξελίξεις.
Είναι σημαντικό να διατηρήσουμε και να αναπτύξουμε περαιτέρω τις δυνατότητες που έχει κάθε χώρα ξεχωριστά μέσω της κυβέρνησης και των πρεσβειών της στο εξωτερικό να κάνει γνωστή τη φωνή της και να παίζει ένα ανεξάρτητο ρόλο στο διεθνές προσκήνιο.
Οι πρεσβείες αποτελούν ένα από τα σημαντικότερα και προφανέστερα μέσα έκφρασης της εθνικής κυριαρχίας.
Η ιστορία μας δείχνει για παράδειγμα πώς μία χώρα όπως η Νορβηγία αγωνίστηκε για δική της διπλωματική εκπροσώπηση κατά τον αγώνα της ανεξαρτησίας που πραγματοποίησε κατά της Σουηδίας.
Η πρεσβεία μίας χώρας αποτελεί επίσης ένα σημαντικό όργανο προσφοράς υπηρεσιών στους πολίτες της χώρας αυτής όταν βρίσκονται στο εξωτερικό.
Σε μία πρεσβεία ο πολίτης μπορεί να εξυπηρετηθεί στη γλώσσα του.
Συγχρόνως δε, οι πρεσβείες αποτελούν σημαντικότατες πηγές πληροφοριών και αναλύσεων για τις κυβερνήσεις των διαφόρων χωρών.
Παρόλο που ο κ. Galeote πραγματοποίησε ένα σημαντικό έργο, εγώ τρέφω αμφιβολίες για τα εξής σημεία: Σημείο Ε - δημιουργία κοινής επαγγελματικής και μόνιμης διπλωματικής υπηρεσίας.
Σημείο Ο - εκεί όπου γίνεται λόγος για δημιουργία πρεσβειών της ΕΕ στο μέλλον.
Τι σημαίνει ακριβώς αυτό, κ. Galeote και Επίτροπε Patten;
Σημείο 1 - δημιουργία ευρωπαϊκής διπλωματικής σχολής.
Σε ποια γλώσσα θα λειτουργεί η σχολή αυτή, στην ισπανική μήπως ή στην αγγλική, τη γαλλική ή σε κάποια άλλη επίσημη γλώσσα;
Σημείο 12 - εκεί μου φαίνεται ότι επιβάλλεται στις πρεσβείες των κρατών μελών να εκφράζονται σώνει και καλά συντονισμένα προς τα έξω.
Μα δεν κάνουν κάτι τέτοιο έτσι κι αλλιώς ήδη, στα πλαίσια της κοινής εξωτερικής πολιτικής;
Τέλος, γίνεται λόγος για την εξασφάλιση συντονισμένης αντιπροσώπευσης της ΕΕ και των άλλων θεσμικών οργάνων.
Η Σουηδία, όπως και πολλές άλλες χώρες, είναι υπερήφανη για τη μακρά παράδοση που έχει η συμμετοχή της στα Ηνωμένα Έθνη.
Ας αφήσουμε να συνεχισθεί η παράδοση αυτή!
Κύριε Πρόεδρε, ζήτησα αυθόρμητα, όσο αυθόρμητα είναι δυνατόν εδώ στο Κοινοβούλιο, το λόγο διότι ένας συνάδελφος από την ομάδα δεν μπόρεσε να έλθει σήμερα εδώ.
Ζητώ ωστόσο το λόγο ως κάποιος ο οποίος μέχρι τον προηγούμενο Απρίλιο υπήρξε ένας απόλυτα κανονικός υπάλληλος της γερμανικής διπλωματικής υπηρεσίας.
Ίσως σκεφθούν ορισμένοι ότι σίγουρα θα διάκειμαι μάλλον αρνητικά απέναντι σε μία τέτοια προσέγγιση, καθώς αυτή αποσκοπεί στον περιορισμό των αρμοδιοτήτων των συναδέλφων μου από τα κράτη μέλη.
Δε διάκειμαι αρνητικά και ήθελα να συγχαρώ θερμά τον συνάδελφο Galeote για την έκθεσή του.
Με εκπλήττουν ωστόσο κάπως τα περιέργα σενάρια τα οποία παρουσίασαν ορισμένοι συνάδελφοι σήμερα.
Περί τίνος πρόκειται στην πραγματικότητα;
Μας το είπε σαφέστατα ο συνάδελφος Galeote: πρόκειται για την καλύτερη και πιο επαγγελματική αντιπροσώπευση της Ευρωπαϊκής Ένωσης σε τρίτες χώρες, πρόκειται για τη βελτιστοποίηση της δράσης των αντιπροσώπων που στέλνουμε στις χώρες αυτές.
Δε θέλω να μπω σε υπερβολικές λεπτομέρειες, φαντάζομαι ωστόσο, ότι εάν ένας πρώην εθνικός υπάλληλος από το Υπουργείο Γεωργίας ενός κράτους μέλους διοριστεί κάποτε στην Επιτροπή και πραγματοποιήσει ένα εξαιρετικό έργο εντός αυτής και αν του ανατεθεί μία θέση στο εξωτερικό ή σε μία αντιπροσωπεία της Επιτροπής σε τρίτη χώρα, φαντάζομαι λέω, ότι ο υπάλληλος αυτός θα μπορούσε να επωφεληθεί από μια τέτοια σχολή όπως επωφελούνται οι εθνικοί διπλωμάτες ενδεχομένως στις διπλωματικές σχολές των χωρών τους.
Πιστεύω δε ότι στην περίπτωση αυτή θα μπορούσε να αποδώσει πολύ περισσότερο στην εργασία του.
Στα πλαίσια αυτά θα ήθελα ωστόσο να υπογραμμίσω ότι οι αρμοδιότητες αυτές αυξάνουν και εξελίσσονται φυσικά καθώς εξελίσσονται οι αρμοδιότητες της ΕυρωπαΊκής Ένωσης.
Για το λόγο αυτό, τόσο οι φόβοι του συναδέλφου Coϋteaux όσο και οι ελπίδες του συναδέλφου Dupuis σίγουρα δεν στερούνται βάσης.
Εφόσον διευρύνονται οι αρμοδιότητες της Ένωσης, θα διευρύνονται φυσικά και οι αρμοδιότητες αυτών των αντιπροσωπειών.
Όμως κάτι τέτοιο θέλαμε όλοι μας.
Στα πλαίσια αυτά, θα ήταν σκόπιμο να κάνουμε τώρα κιόλας τις κατάλληλες προετοιμασίες.
Θεωρώ εξαιρετική την έκθεση που εκπόνησε ο συνάδελφος Galeote.
.
Κύριε Πρόεδρε, χαίρομαι ιδιαίτερα με το ενδιαφέρον που δείχνει το Κοινοβούλιο για τις εξωτερικές υπηρεσίες και ειδικά για την έκθεση του κυρίου Galeote Quecedo.
Θέλω να βεβαιώσω το Κοινοβούλιο ότι θα λάβουμε υπόψη τις συστάσεις τους με μεγάλη προσοχή.
Θέλω πραγματικά να συγχαρώ τον κύριο Galeote Quecedo.
Αξίζει μεγάλο σεβασμό για τον επαγγελματισμό και τον ανοιχτόμυαλο τρόπο με τον οποίο ολοκλήρωσε το έργο του.
Μπορώ να πω χωρίς καμία επιφύλαξη ότι η Επιτροπή ωφελήθηκε από την έκθεση η οποία πρόκειται να ασκήσει διαρκή επιρροή στον τρόπο με τον οποίο θα διαχειριζόμαστε τις εξωτερικές μας υπηρεσίες στο μέλλον.
Ήδη πρόκειται για ένα θέμα για το οποίο δείχνουμε τεράστιο ενδιαφέρον.
Έφυγα από μια ειδική συνάντηση σχεδόν όλων των επικεφαλής των αντιπροσωπειών μας νωρίτερα σήμερα στις Βρυξέλλες ειδικά για να παρευρεθώ εδώ για τη συγκεκριμένη συζήτηση.
Όταν τους ζήτησα συγγνώμη για την πρόωρη αποχώρησή μου, τους ενημέρωσα για το μεγάλο ενδιαφέρον που έχει το Κοινοβούλιο για τα ζητήματα αυτά.
Το γεγονός ότι καλέσαμε τους επικεφαλής των αντιπροσωπειών μας στις Βρυξέλλες αυτή τη στιγμή είναι ένδειξη της αποφασιστικότητάς μας να δώσουμε μια καλή κατεύθυνση στις εξωτερικές υπηρεσίες και να τους παράσχουμε τη δομή σταδιοδρομίας και την ηγεσία που αξίζουν και χρειάζονται.
Θα έχετε δει την ανακοίνωση για την ανάπτυξη των εξωτερικών υπηρεσιών που υιοθετήθηκε από την Επιτροπή στις 18 Ιουλίου.
Συνιστά να συνεχίσουμε την αναπροσαρμογή της ισορροπίας του προσωπικού των αντιπροσωπειών μεταξύ, αφενός, των μονίμων υπαλλήλων και, αφετέρου, των τοπικών υπαλλήλων, και να συνεχίσουμε την περιφερειοποίηση κατά τρόπο ώστε να ελευθερωθούν πάραυτα 32 θέσεις μόνιμων υπαλλήλων οι οποίες θα διατεθούν σε αντιπροσωπείες που χρειάζονται ενίσχυση.
Η ανακοίνωση επικαιροποιεί τον κατάλογο προτεραιοτήτων για τη σύσταση νέων αντιπροσωπειών και γραφείων.
Ωστόσο, μολονότι ορισμένες από τις προτεραιότητες είναι επείγουσες, πρώτιστο μέλημά μας είναι να μπορέσουμε να χρησιμοποιήσουμε τους διαθέσιμους πόρους για να ενισχύσουμε ορισμένες από τις υπάρχουσες αντιπροσωπείες μας.
Η ανακοίνωση περιγράφει επίσης τα μέτρα τα οποία λαμβάνουμε για τη μεταβίβαση εξουσιών από τις Βρυξέλλες σε επιτόπου αντιπροσωπείες, η λεγόμενη αποκέντρωση.
Αυτό συνδέεται στενά με τις προσπάθειές μας για μεταρρύθμιση των προγραμμάτων εξωτερικής βοήθειας.
Η ανακοίνωση καθιστά σαφές ότι οι προτάσεις της είναι μόνο ένα πρώτο βήμα.
Σκοπεύουμε να συνεχίσουμε και να διασφαλίσουμε την καλύτερη δυνατή χρήση των πόρων που έχουμε στη διάθεσή μας βάσει μιας αξιολόγησης του όγκου εργασίας κάθε αντιπροσωπείας.
Θέλω να κάνω αυτό το σημείο πάρα πολύ σαφές, διότι αποτελεί τη βάση στην οποία στηρίζεται η έκθεση του κυρίου Galeote Quecedo.
Εάν εγκριθούν οι προτάσεις μας για μεταρρύθμιση και αν έχουν την υποστήριξη της αρμόδιας για τον προϋπολογισμό αρχής, τότε λιγότερα άτομα θα διαχειρίζονται τα εξωτερικά μας προγράμματα στο SCR και στο γραφείο τεχνικής βοήθειας, μολονότι στο SCE θα είναι περισσότερα απ' ό,τι σήμερα.
Όμως, θα υπάρχουν λιγότερα άτομα στις Βρυξέλλες και περισσότερα στις επιτόπου αντιπροσωπείες.
Αυτή είναι η ισορροπία που θέλουμε να πετύχουμε: να γίνεται περισσότερη επιτόπου δουλειά από τις αντιπροσωπείες μας.
Κατά το πρώτο εξάμηνο του επόμενου έτους θα προετοιμάσουμε τη συνέχεια της ανακοίνωσης για τις εξωτερικές υπηρεσίες.
Επιτρέψτε μου τώρα να σχολιάσω αναλυτικά την έκθεση του κυρίου Galeote Quecedo.
Διατυπώνει συστάσεις σε τρεις κύριους τομείς: την κατάρτιση των υπαλλήλων που απασχολούνται με τις εξωτερικές σχέσεις, το νομικό καθεστώς των αντιπροσωπειών και το συντονισμό με τα κράτη μέλη.
Μια σειρά σημείων που προκύπτουν από την πρόταση ψηφίσματος, όπως, για παράδειγμα, η περιφερειοποίηση και η αξιολόγηση του δικτύου μας εξωτερικών εκπροσώπων, ήδη καλύπτονται από τη δική μας ανακοίνωση.
Η έκθεση τονίζει τον ρόλο της Επιτροπής και των αντιπροσωπειών της στις εξωτερικές δραστηριότητες της Κοινότητας και είναι φυσικά απαραίτητο οι εξωτερικές υπηρεσίες της Επιτροπής να είναι σε θέση να συνεχίσουν να συνεισφέρουν σωστά.
Το πρώτο βήμα πρέπει να είναι η ανάπτυξη της κατάρτισης των υπαλλήλων της Επιτροπής που ασχολούνται με τις εξωτερικές σχέσεις.
Χαίρομαι πάρα πολύ που η έκθεση τονίζει αυτό το σημείο με τόση έμφαση και τεκμηριωμένα.
Έχουμε ήδη σημειώσει καλή πρόοδο και χρειάζεται να την επεκτείνουμε μάλιστα πολύ γρήγορα, ειδικά δεδομένης της αποκέντρωσης που προανέφερα.
Θα έπρεπε να προσπαθήσουμε, όπως προτείνει η έκθεση, να επωφεληθούμε από τις δεξιότητες και την πείρα των υπαρχόντων εκπαιδευτικών ιδρυμάτων των κρατών μελών.
Βρισκόμαστε ήδη σε επαφή με ορισμένους από αυτούς και στοχεύουμε να εμβαθύνουμε αυτή τη σχέση.
Τώρα αν είναι ώρα να ιδρύσουμε μια σχολή ευρωπαϊκής διπλωματίας είναι κάτι που θα πρέπει να το κοιτάξουμε πολύ προσεχτικά με το Κοινοβούλιο, το Συμβούλιο και με άλλους.
Βέβαια, θα σκεφτούμε πολύ προσεχτικά αυτή την πρόταση, η οποία υπογραμμίζει τη σημασία της κατάρτισης - σε γλώσσες, σε θέματα διαχείρισης, αλλά και σε άλλους τομείς που είναι απαραίτητοι για να καταστεί αποτελεσματικότερη η εφαρμογή των προγραμμάτων μας και η εκπροσώπησή μας στο εξωτερικό.
Όσον αφορά το νομικό καθεστώς των αντιπροσωπειών μας, πρέπει να αναφέρω ότι αν και οι αντιπροσωπείες επίσημα είναι αντιπροσωπείες της Επιτροπής έχουν σαφείς οδηγίες να παρέχουν κάθε δυνατή συνδρομή σε όλα τα θεσμικά όργανα της Ευρωπαϊκής Ένωσης όπως φυσικά και στα κράτη μέλη.
Δεν έχω πεισθεί για την ανάγκη να επισημοποιηθεί αυτό το καθεστώς, αφού ήδη υπάρχει.
Δε θέλω να περιπλέξω τις διαδικασίες περισσότερο, αλλά πάλι παραμένω ανοιχτός στο συγκεκριμένο θέμα.
Έχουμε καταστήσει απολύτως σαφές στις αντιπροσωπείες μας ότι πρέπει να θεωρούν ότι εργάζονται για τον Ύπατο Εκπρόσωπο και για τα υπόλοιπα θεσμικά όργανα της Ευρωπαϊκής Ένωσης, τόσο όσον αφορά την υποβολή εκθέσεων όσο και τα θέματα λειτουργικής υποστήριξης.
Όσον αφορά τις σχέσεις με τα κράτη μέλη, προσυπογράφω με όλη μου την καρδιά την πρόταση για περισσότερη συνεργασία.
Αυτή αποτελεί ήδη πολιτική μας, και οι συζητήσεις το παρελθόν Σαββατοκύριακο στο Evian επικεντρώθηκαν σε μεγάλο βαθμό γύρω από το πώς μπορούμε να πετύχουμε περισσότερη συνεργασία στην πράξη.
Στην ανακοίνωσή μας του 1998 για τις εξωτερικές υπηρεσίες, καταστήσαμε σαφές ότι οποιοδήποτε κράτος μέλος επιθυμεί να έχει παρουσία σε μια τρίτη χώρα χωρίς να διατηρεί εκεί πρεσβεία είναι ευπρόσδεκτο να κάνει χρήση των αντιπροσωπειών της Επιτροπής.
Αυτό έχει ήδη συμβεί σε δύο περιπτώσεις: στη Σιέρρα Λεόνε από τη Γερμανία και στο Μπουρούντι από την Αυστρία.
Υπάρχει ήδη σε μεγάλο βαθμό συνεργασία μεταξύ των πρεσβειών των κρατών μελών και των αντιπροσωπειών της Επιτροπής.
Γίνονται συναντήσεις τακτικά σε όλα τα επίπεδα.
Ετοιμάζονται κοινές εκθέσεις είτε κατόπιν αίτησης των κεντρικών υπηρεσιών ή μετά από πρωτοβουλία των επικεφαλής των αποστολών.
Η Επιτροπή επίσης στηρίζει και, όπου αρμόζει, αποζητά τη συμμετοχή σε σχέδια κοινής εγκατάστασης έργων, όταν άνω του ενός κράτη μέλη ή/και η Επιτροπή συμφωνήσουν να εγκατασταθούν μαζί σε ένα χώρο.
Έχουμε ένα πρόγραμμα απόσπασης υπαλλήλων των κρατών μελών και διπλωματών στις αντιπροσωπείες μας.
Υπάρχουν δέκα αποσπασμένοι στις αντιπροσωπείες μας αυτή την περίοδο και ο αριθμός αυτός πρόκειται να αυξηθεί λίγο στο εγγύς μέλλον.
Η περιορισμένη ανάπτυξη αυτού του προγράμματος δεν οφείλεται σε δικές μας παραλείψεις - θέλω να καταστεί σαφές αυτό - αλλά ώς ένα βαθμό στην έλλειψη πόρων και σε κάποια διστακτικότητα εκ μέρους των κρατών μελών να ανταποκριθούν στην πρόσκλησή μας να αποσπάσουν διπλωμάτες στις αντιπροσωπείες μας.
Θέλω να υπογραμμίσω τη σημασία του συντονισμού.
Πρέπει να συνεργαστούμε καλύτερα χωρίς να βρεθούμε σε μια κατάσταση όπου το μόνο που κάνουμε είναι να δρούμε κατόπιν εορτής όχι μόνο στις Βρυξέλλες αλλά και σε άλλες χώρες.
Όλη αυτή η συζήτηση για τον συντονισμό και για το μέλλον των εξωτερικών υπηρεσιών διεξάγεται υπό το πρίσμα μιας συνθήκης που αναφέρεται σε μια κοινή εξωτερική πολιτική και πολιτική ασφαλείας και όχι σε ενιαία εξωτερική πολιτική και πολιτική ασφαλείας σε μια Ένωση δεκαπέντε κρατών μελών, το καθένα από τα οποία έχει τον δικό του υπουργό Εξωτερικών.
Έχω βάσιμες υποψίες ότι θα συνεχίσουμε να έχουμε δεκαπέντε υπουργούς Εξωτερικών στην Ευρωπαϊκή Ένωση για αρκετό καιρό στο μέλλον.
Αυτό, όμως, που πρέπει να κάνουμε είναι να αυξήσουμε την αποτελεσματικότητα του συντονισμού και της συνεργασίας και να τους δώσουμε ευρύτερο περιεχόμενο.
Μια τελευταία έκκληση.
Μολονότι επικροτώ την έκθεση και υπόσχομαι ενεργό συνεργασία κατά την εφαρμογή των συστάσεών της, πρέπει να τονίσω ότι αν θέλουμε οι εξωτερικές υπηρεσίες να εκτελέσουν το ρόλο που τους αναθέτει το Κοινοβούλιο, πρέπει να έχουν τους ανάλογους πόρους.
Με άλλα λόγια, όχι μόνο πόρους για την τοποθέτηση υπαλλήλων σε τρίτες χώρες αλλά και για να διασφαλιστούν η σωστή κατάρτισή τους, ο εξοπλισμός τους με όλη την απαραίτητη τεχνολογία πληροφορικής, και ασφαλή μέσα επικοινωνίας.
Το τελευταίο αλλά ήσσονος σημασίας θέμα είναι ότι πρέπει να τους παρασχεθεί επαρκής σωματική προστασία σε μέρη τα οποία είναι πραγματικά πολύ επικίνδυνα.
Ευχαριστώ πολύ, κύριε Επίτροπε Patten.
Η συζήτηση έληξε.
A ψηφοφορία θα διεξαχθεί αύριο στις 12.30 μ.μ.
Χρηματοδοτικό μέσο "EC Investment Partners
Η ημερήσια διάταξη προβλέπει τη συζήτηση της έκθεσης (A5­0202/2000) του βουλευτή Dell'Alba, εξ ονόματος της Επιτροπής Ανάπτυξης και Συνεργασίας, όσον αφορά την την πρόταση κανονισμού του Ευρωπαϊκού Κοινοβουλίου και του Συμβουλίου σχετικά με την περάτωση και εκκαθάριση των έργων που είχαν εγκριθεί από την Επιτροπή κατ' εφαρμογή του Κανονισμού (EΚ) αρίθ.
213/96 σχετικά με την εφαρμογή του χρηματοδοτικού μέσου 'EC Investment Partners" που προορίζεται για τις χώρες της Λατινικής Αμερικής, της Ασίας και της Μεσογείου καθώς και της Νοτίου Αφρικής (COM(1999) 726 - C5­0062/2000 - 2000/0034(COD)).
.
(ΙΤ) Κύριε Πρόεδρε, κύριε Επίτροπε, αξιότιμοι κύριοι συνάδελφοι, είναι μεγάλη μου τιμή που παρουσιάζω εξ ονόματος της Επιτροπής Ανάπτυξης αυτήν την έκθεση για την εκκαθάριση ενός σχεδίου που λειτούργησε ίσως καλύτερα ή που αξιολογήθηκε πιο θετικά στο πεδίο της συνεργασίας Βορρά/Νότου: του σχεδίου ECIP (European Community Investment Partners), το οποίο, κατά κοινή ομολογία, λειτούργησε καλά, έστω και αν γνώρισε, όπως τόσα και τόσα άλλα σχέδια, τις καθυστερήσεις που συσσωρεύθηκαν στον τομέα των εξωτερικών σχέσεων, καθυστερήσεις που τις γνωρίζουμε όλοι μας και που ο Επίτροπος Patten τις ανέλυσε πρόσφατα με μεγάλη ακρίβεια.
Στην προκειμένη περίπτωση είχαμε σχεδόν εξακόσια έργα, τα οποία εγκρίθηκαν σε εύθετο χρόνο και πρέπει να χρηματοδοτηθούν από τους πόρους του ECIP.
Η Επιτροπή μάς πρότεινε επομένως - με καθυστέρηση την οποία επικρίνουμε στην έκθεσή μας, καθυστέρηση που οφείλεται φυσικά σε όλα όσα συνέβησαν το 1999 - να εγκρίνουμε μια παράταση, όχι τόσο του μέσου αυτού καθαυτού, αλλά των γραφείων τεχνικής βοήθειας, απαραίτητων μέσων για τη διαχείριση των σημαντικών υπολειμμάτων του ECIP - 590 έργων - και μας προτείνει να το κάνουμε αυτό για δύο χρόνια.
Οφείλω να πω, κύριε Επίτροπε, ότι η Επιτροπή Ανάπτυξης βρέθηκε αντιμέτωπη με τις απόψεις των άλλων επιτροπών που ορίστηκαν από το Κοινοβούλιο αρμόδιες για αυτό το θέμα: της Επιτροπής Προϋπολογισμών και της Επιτροπής Ελέγχου του Προϋπολογισμού.
Όπως θα είδατε, αυτές οι δύο επιτροπές έθεταν αυστηρότερα όρια στην Επιτροπή: της ζητούσαν να ολοκληρώσει τις εργασίες έξι μήνες νωρίτερα, να μας παρουσιάσει εκθέσεις προόδου του ζητήματος σε πιο κοντινές ημερομηνίες.
Εμείς, η Επιτροπή Ανάπτυξης, είχαμε καταλάβει το μήνυμα που ερχόταν από την Επιτροπή, την παράκληση να βοηθήσουμε το σχέδιο ECIP - το οποίο, επαναλαμβάνω, μαζί με άλλα σχέδια, συνέβαλε στη γέννηση και την ανάπτυξη χιλιάδων μικρών και μεσαίων βιομηχανιών στις χώρες του τρίτου κόσμου και έδωσε πραγματικά τη δυνατότητα να προβληθεί η Ένωση και να διεισδύσει σε έναν νέο και επομένως σημαντικό για την Επιτροπή τομέα - γι' αυτό και αποφασίσαμε να μην ακολουθήσουμε την πιο περιοριστική γνώμη των άλλων επιτροπών και να μην καταθέσουμε τροπολογίες στο πρωταρχικό αίτημα της Επιτροπής, να της δώσουμε δηλαδή δύο χρόνια καιρό για να μπορέσει να διαχειριστεί όσο το δυνατόν καλύτερα τα συμπεράσματα του σημαντικού αυτού μέσου οικονομικής συνεργασίας και να σεβαστεί τις συμβάσεις που είχαν υπογραφεί πριν από τις 31 Δεκεμβρίου 1999.
Παράλληλα, όμως, κύριε Επίτροπε, διατυπώσαμε μια παράκληση: ζητήσαμε να κοινοποιηθεί στο Κοινοβούλιο, αρκετά νωρίς ώστε να μπορέσουμε να συσκεφθούμε, τι σκοπεύετε να κάνετε στο μέλλον με αυτό το μέσο.
Είδαμε ότι αυτό το μέσο είναι αποτελεσματικό, ότι ανταποκρίθηκε σε πραγματικές ανάγκες και κινητοποίησε πόρους που υπερβαίνουν κατά πολύ τη χρηματοδότηση που παρέχει ο κοινοτικός προϋπολογισμός.
Σας ζητούμε, λοιπόν, να δεχθείτε αυτήν την τροπολογία μας, ούτως ώστε να μπορέσει να εξελιχθεί γρήγορα η συναπόφαση και να ολοκληρωθεί η διαδικασία εάν είναι δυνατόν σε μία μόνο ανάγνωση, ώστε να σας δοθούν γρήγορα τα μέσα να δράσετε· σας ζητούμε - θα έλεγα ότι δεν είναι δα και τόσο δύσκολο - να μας πείτε μέχρι το τέλος του έτους τι προθέσεις έχετε.
Γνωρίζουμε τις διαστάσεις απόψεων, τις ενδεχόμενες συγκρούσεις αρμοδιοτήτων μεταξύ εξωτερικών σχέσεων και ανάπτυξης και, επομένως, μεταξύ των αρμοδιοτήτων των διάφορων Γενικών Διευθύνσεων, ενδεχομένως δε και των διάφορων Επιτρόπων, αλλά ξέρουμε επίσης ότι, στην αναδιάρθρωση, η ευθύνη των εξωτερικών σχέσεων θα επανεξεταστεί από εσάς ειδικά, κύριε Επίτροπε, και από όλη την Επιτροπή με μεγάλη προσοχή.
Γι' αυτό και δεν θέσαμε κατεύθυνση πορείας, δεν είπαμε ότι το ECIP πρέπει να παραμείνει αυτόνομο ή ότι πρέπει και μπορεί να ενταχθεί σε ένα ευρύτερο μέσο.
Ζητήσαμε απλώς να λάβουμε αυτήν την απάντηση στην εμπιστοσύνη που δείχνουμε στην Επιτροπή παραχωρώντας της αυτό το πλεονέκτημα των δύο χρόνων: αυτό ζητούσαμε και σας παρακαλώ, κύριε Επίτροπε, να απαντήσετε αν δέχεστε τις τροπολογίες που έχουμε υποβάλει.
συντάκτρια γνωμοδότησης της συμβουλευτικής Επιτροπής Ελέγχου του Προϋπολογισμού.
(DE) Η Επιτροπή Ελέγχου του Προϋπολογισμού εγκρίνει ομόφωνα τους στόχους του προγράμματος EC Investment Partners.
Βέβαια, ασκούμε κριτική στην εκτέλεση του προγράμματος αυτού.
Διαπιστώνουμε καταρχήν ότι η Ευρωπαϊκή Επιτροπή βρίσκεται τη στιγμή αυτή σε νομικό κενό, καθώς η πρόταση για τη συνέχιση του προγράμματος, το οποίο ως γνωστόν παρατάθηκε δύο φορές, υποβλήθηκε για πρώτη φορά στα τέλη Ιανουαρίου, δηλαδή ένα μήνα μετά την εκπνοή του, έτσι ώστε δεν μπορεί να υιοθετηθεί πριν τα τέλη του φθινοπώρου.
Συμφωνούμε με τη νομοθετική πρόταση ως μεταβατικό μέτρο μέχρι το τέλος του 2001, διότι γνωρίζουμε ότι σύμφωνα με τα στοιχεία που ανακοινώθηκαν συμμετέχουν ως εταίροι 34 000 επιχειρήσεις, ενώ έχουν δημιουργηθεί περισσότερες από 1 300 κοινοπραξίες και 42 000 θέσεις εργασίας.
Βέβαια, η έρευνα της εταιρείας Deloitte & Touche υπογραμμίζει μία σειρά σημαντικών ελλείψεων, οι οποίες θα πρέπει να αντιμετωπιστούν.
Έτσι, αντί για αντιμετώπιση φιλική τόσο προς τις επιχειρήσεις όσο και τους χρήστες, έχουμε όλο και περισσότερο γραφειοκρατικές και δύσκαμπτες διαδικασίες, με συνέπεια καθυστερήσεις στις πληρωμές και αυξανόμενη δυσαρέσκεια των χρηματοδοτικών οργανισμών και επιχειρήσεων λόγω καθυστερήσεων των αποφάσεων και των συμβάσεων.
Ελλείψεις διαπιστώθηκαν ακόμη και στη διαχείριση αλλά και στο συντονισμό μεταξύ της μονάδας του EC Investment Partners και του SCR, ελλείψεις οι οποίες πλήττουν το κύρος της Επιτροπής, όπως ακριβώς κάνει και η άνιση αντιμετώπιση των χρηματοδοτικών ιδρυμάτων.
Έτσι για παράδειγμα, η κρατική Τράπεζα Ανάπτυξης της Δανίας διαθέτει το 38% των πόρων, ενώ της Ισπανίας μόλις το 23%.
Η γνωμοδότησή μας περιλαμβάνει διάφορα κριτικά σχόλια καθώς και τρεις τροπολογίες.
Θέτει επίσης και ερωτήματα τα οποία θα πρέπει να λάβει υπόψη η Επιτροπή κατά την απόφασή της σχετικά με τη συνέχιση του χρηματοδοτικού μέσου ECΙP μετά το 2001 ή την ένταξή του σε ένα ενιαίο επενδυτικό όργανο, όπως μόλις ανέφερε ο κ. Dell'Alba.
Κύριε Πρόεδρε, δεδομένου ότι στηρίζω ένθερμα την παροχή βοήθειας σε χώρες για τη δημιουργία θέσεων εργασίας και τη μεταφορά τεχνολογίας, οφείλω να πω ότι το πρόγραμμα ECIP είναι πάρα πολύ καλό, όπως ακριβώς ήταν και ο στόχος του καταρχήν.
Όπως όμως ανέφερε η συνάδερφός μου και φίλη, κυρία Theato είναι γεμάτο προβλήματα.
Το πρόγραμμα μοιάζει σαν ένα θαυμάσιο, πανέμορφα τυλιγμένο κουτί σοκολατάκια μόνο που μέσα είναι γεμάτο σκουλήκια.
Ο λόγος είναι απλός.
Εάν δείτε τη Διευκόλυνση 1, παρέχει ενισχύσεις έως 100 000 ευρώ απλώς και μόνο για τον εντοπισμό των δυνητικών εταίρων των μικτών επιχειρήσεων.
Οπότε, είναι πασίδηλο ότι αν δείτε τις διευκολύνσεις 2, 3, 4 και 1β, γρήγορα θα συνειδητοποιήσετε ότι η δουλειά έγινε από κάποιον που δεν είναι τραπεζίτης αλλά από κάποιον που πιθανώς είναι γραφειοκράτης και δεν ξέρει τίποτα από χρηματοπιστωτικά θέματα και τη δανειοδότηση έργων που έχουν πιθανότητες βιωσιμότητας.
Εν συντομία, θα έλεγα ότι εάν ποτέ σκοπεύσουμε να επινοήσουμε και να δημιουργήσουμε ένα τέτοιο μέσο τότε πρέπει να προετοιμαστεί από τραπεζίτες και βιομηχάνους, δηλαδή από ανθρώπους που γνωρίζουν για ποιο πράγμα μιλάνε, όχι από γραφειοκράτες που κάθονται στην Ευρωπαϊκή Επιτροπή.
Κατά συνέπεια, όσο πιο γρήγορα κλείσει αυτό πρόγραμμα και πάψει να σπαταλά λεφτά η Ευρωπαϊκή Ένωση, τόσο το καλύτερο.
Πιστεύω ακράδαντα ότι τέτοια επενδυτικά προγράμματα πρέπει να προετοιμάζονται μετά από πάρα πολύ προσεκτική σκέψη με τη συμβολή της βιομηχανίας και των τραπεζιτών ούτως ώστε να δημιουργηθούν όσο το δυνατόν περισσότερες θέσεις απασχόλησης εκεί όπου χρειάζονται και όπου υπάρχει ευρεία κάλυψη, υποχρέωση δημόσιας λογοδοσίας και διαφάνεια.
Όταν ήμουν μέλος της Επιτροπής Ελέγχου του Προϋπολογισμού και συνάντησα τους ανθρώπους που διαχειρίζονταν το εν λόγω πρόγραμμα, δε με εντυπωσίασαν καθόλου οι γνώσεις που είχαν για τη διαχείριση ενός τέτοιου εγχειρήματος,και θα πρέπει να πω ότι έχω επαγγελματική πείρα στη βιομηχανία και τα δημοσιονομικά.
Κύριε Πρόεδρε, κύριε Επίτροπε, η έκθεση που παρουσίασε ο κ. Dell' Alba αναφέρεται στην εκκαθάριση ενός από τα σημαντικότερα χρηματοδοτικά μέσα της Ευρωπαϊκής Κοινότητας για την ενίσχυση του ιδιωτικού τομέα.
Η Σοσιαλιστική Ομάδα υποστηρίζει όλα τα μέτρα συνεργασίας που, όπως αυτό, ενισχύουν τη ζωτικότητα των επιχειρήσεων και γενικότερα των οικονομιών μέσω της ιδιωτικής πρωτοβουλίας.
Το ECIP συγκεκριμένα, τα έργα του οποίου τώρα περατώνονται, υπήρξε ιδιαίτερα επιτυχές, όπως ειπώθηκε και προηγουμένως.
Σύμφωνα με την εξωτερική αξιολόγηση στην οποία υποβλήθηκε, είχε σημαντικά πολλαπλασιαστικά αποτελέσματα, με τη δημιουργία θέσεων εργασίας και κοινοπραξιών.
Ελπίζουμε τώρα, κύριε Επίτροπε, ότι το μελλοντικό πρόγραμμα που θα το αντικαταστήσει θα προσθέσει σ' αυτά τα θετικά αποτελέσματα και μια καλύτερη διαχείριση.
Πρέπει, ωστόσο, να πούμε ότι εμείς οι σοσιαλιστές βουλευτές της Επιτροπής Ανάπτυξης ναι μεν χαιρόμαστε για τις επιτυχίες αυτού του προγράμματος, αλλά επιμένουμε ότι κάθε μέσο βοήθειας, συμπεριλαμβανομένων εκείνων που απευθύνονται στον ιδιωτικό τομέα, είναι ανάγκη να έχει ως βασικό στόχο τη μείωση της φτώχειας των πληθυσμών, στόχο στον οποίο συντείνουν σε τελευταία ανάλυση αυτά τα μέσα.
Η δημιουργία πλούτου και απασχόλησης από επιχειρήσεις που χρηματοδοτούνται με κοινοτικά κονδύλια πρέπει να αποβαίνει υπέρ των αντίστοιχων πληθυσμών.
Κατά την εφαρμογή αυτών των μέσων πρέπει να λαμβάνεται υπόψη η επίτευξη εργασιακών, κοινωνικών και περιβαλλοντικών προτύπων, διαφορετικά μπορούμε να πούμε ότι τα μέσα αυτά δεν βοηθούν την ανάπτυξη, αλλά καταντούν επιδοτήσεις σε ιδιώτες.
Δεν μπορούμε να πούμε ότι στις αξιολογήσεις υπήρχε πάντοτε έλεγχος της ποιότητας της βοήθεια που παρείχε το ECIP.
Για παράδειγμα, όταν μια τράπεζα εγκαθίσταται με πόρους του ECIP σε μία από τις δικαιούχους χώρες, πώς μπορούμε να διασφαλίσουμε ότι οι πόροι αυτοί χρησιμοποιούνται για να προσελκύσουν επενδύσεις και όχι μόνο για να επιδοτήσουν την παρουσία της τράπεζας σε εκείνη τη χώρα;
Το ζητούμενο, όπως είπε και ο εισηγητής, είναι να ενταχθεί η κοινοτική βοήθεια σε μια ευρεία στρατηγική που θα περιλαμβάνει και τον ιδιωτικό τομέα, πράγμα που δεν αναφέρεται από την Επιτροπή στο σχέδιό της για τη μεταρρύθμιση της πολιτικής βοήθειας, παρόλο που η προσέλκυση ιδιωτικών κονδυλίων είναι αναγκαία για την ανάπτυξη πολλών χωρών.
Στο πλαίσιο αυτό, θέλουμε να επαναλάβουμε την ερώτηση που έθεσε ο κ. Dell' Alba στην Επιτροπή σε σχέση με τις προβλέψεις της για την επέκταση αυτού του μέσου στις χώρες της νοτίως της Σαχάρας Αφρικής των οποίων η ανάγκη για κονδύλια είναι εξίσου επείγουσα.
Ελπίζουμε, τελικά, ότι αυτή η εμπειρία του ECIP, που ήταν πολύ σημαντική για τη Λατινική Αμερική, να χρησιμεύσει για να βελτιωθεί το πρόγραμμα που θα το αντικαταστήσει, ο ρόλος του οποίου δεν είδαμε να είναι σαφής στο σχέδιο μεταρρύθμισης της Επιτροπής.
Ο συντονισμός στο εσωτερικό της Επιτροπής είναι απαραίτητος για να βελτιωθεί η αποτελεσματικότητα της βοήθειας και, για το σκοπό αυτό, χρειάζεται να τεθούν τα διάφορα μέσα στην υπηρεσία ενός ευρέος στόχου και μιας σφαιρικής στρατηγικής.
Κύριε Πρόεδρε, κύριε Επίτροπε, κύριοι βουλευτές, όσοι παρακολουθήσαμε από κοντά την εξέλιξη και ανάπτυξη του μέσου ECIP κατά τη διάρκεια της σύντομης, αλλά έντονης ιστορίας του πιστεύουμε ότι ο καλύτερος τρόπος να συνοψίσει κανείς την έκθεση του κ. Dell' Alba είναι να υπογραμμίσει το μήνυμα που περιέχουν οι τροπολογίες της Επιτροπής Ανάπτυξης και Συνεργασίας, οι οποίες συνιστούν τη συνέχιση αυτού του χρηματοδοτικού μέσου, επειδή αποτέλεσε τον καλύτερο φορέα για την καθιέρωση και την ενίσχυση του ευρωπαϊκού επιχειρηματικού ιστού στις χώρες όπου εφαρμόστηκε και, κατά συνέπεια, για τη δημιουργία απασχόλησης.
Τώρα που μόλις τέθηκε σε ισχύ η συμφωνία ελευθέρου εμπορίου, πολιτικής συνεννόησης και συνεργασίας μεταξύ της Ευρωπαϊκής Ένωσης και του Μεξικού, είναι σκόπιμο να υπενθυμίσουμε την αναγκαιότητα συνέχισης αυτού του είδους των χρηματοδοτικών μέσων τα οποία σε ορισμένες περιπτώσεις, όπως ακριβώς του Μεξικού, χρησιμοποιήθηκαν κατά τρόπο εντατικό και θετικό και τα οποία διαγράφονται ιδεώδη για τη σύσφιξη των εμπορικών δεσμών μεταξύ ιδιαίτερων παρατάξεων όπως η Ευρωπαϊκή Ένωση και οι ενδιαφερόμενες χώρες.
Διαφορετικά, η Ευρωπαϊκή Ένωση θα έπαυε να είναι συνεπής με τη δέσμευσή της για συνεργασία και ανάπτυξη, όχι μόνο στην περίπτωση των χωρών της Λατινικής Αμερικής, αλλά και σε εκείνων της Ασίας, της Μεσογείου και της Μεσημβρινής Αφρικής.
Σε τελική ανάλυση, υποστηρίζουμε σαφώς την έκθεση του εισηγητή, κ. Dell' Alba, τον οποίο συγχαίρουμε για την σαφήνεια των ιδεών του κατά την προσέγγιση της ανάγκης συνέχισης της εφαρμογής του ECIP στο μέλλον, κατά τη γνώμη μου ως μοναδικού μέσου, που ελπίζουμε ότι θα προσανατολιστεί, μετά από υπερδεκαετή θετική εμπειρία, προς την ευελιξία και την υπέρβαση των διοικητικών εμποδίων κατά τη φάση της εξέτασης, ώστε να δοθεί η δυνατότητα για αποτελεσματικότερη δράση.
Και αυτό, κατά τη γνώμη μου, απαιτεί ενίσχυση των ανθρωπίνων πόρων στα γραφεία της Επιτροπής στις ενδιαφερόμενες χώρες.
Κύριε Πρόεδρε, η μελέτη του αναπτυξιακού προγράμματος ECIP μας προσφέρει μία καλή γελοιογραφία των δυσλειτουργιών της Ευρωπαϊκής Επιτροπής.
Ενώ το πρόγραμμα αυτό οδεύει βασικά προς την ορθή κατεύθυνση, - δηλαδή τη μεταφορά των τεχνολογιών προς τις αναπτυσσόμενες χώρες - η Επιτροπή του έβαλε, ίσως άθελά της, τροχοπέδη.
Το πρόγραμμα υπάρχει εδώ και δώδεκα χρόνια και η Επιτροπή περίμενε τη λήξη του για να αναρωτηθεί εάν θα το ανανέωνε.
Όπως και για άλλα προγράμματα, δεν εξέτασε τις συνέπειες μίας ενδεχόμενης παύσης του προγράμματος αυτού, τη συνέχιση των δράσεων που διεξάγονται και την κατάσταση των επιχειρήσεων εταίρων και των θέσεων απασχόλησης.
Πιστεύω ότι, πέρυσι, τα 90 εκατομμύρια ευρώ που εγγράφηκαν στον προϋπολογισμό για το πρόγραμμα αυτό δε χρησιμοποιήθηκαν καν, ελλείψει ανθρωπίνων πόρων για τη μελέτη των φακέλων που συσσωρεύονται σε ένα γραφείο των Βρυξελλών.
Επίσης, οι διοικητικές διαδικασίες γίνονταν από χρόνο σε χρόνο όλο και πιο περίπλοκες, ενώ το προσωπικό που ήταν επιφορτισμένο με το πρόγραμμα δεν έβλεπε καμία αύξηση των ανθρωπίνων πόρων.
Ταυτόχρονα, οι εταίροι δεν είχαν ενημερωθεί για το ενδεχόμενη διακοπή του προγράμματος.
Τέλος, τα κριτήρια κατανομής των κεφαλαίων μεταξύ των διαφόρων πόλων του προγράμματος, κυρίως στα κοινωνικά δικαιώματα των εργαζομένων, παρέμειναν εξαιρετικά ασαφή.
Με βάση τα προαναφερθέντα, ζητάμε από την Επιτροπή να μελετήσει τα μέσα, σε ένα πρώτο στάδιο, να αξιολογήσει γρήγορα το πρόγραμμα και, σε ένα δεύτερο στάδιο, να το ανανεώσει προωθώντας τη διαφάνειά του και διατηρώντας τον προϋπολογισμό του.
Κύριε Πρόεδρε, θα καταψηφίσω την έκθεση Dell'Alba, και γενικότερα τα προγράμματα ECIP και MEDA, τα οποία προορίζονται βασικά για τη χρηματοδότηση επιδοτήσεων και δανείων στις ιδιωτικές επιχειρήσεις που επενδύουν στη Λατινική Αμερική, την Ασία, τη Μεσόγειο και τη Νότια Αφρική.
Αντιτίθεμαι στο γεγονός ότι το δημόσιο χρήμα μπορεί να χρησιμεύει - υπό οποιαδήποτε μορφή - για την παραγωγή ιδιωτικού κέρδους.
Το σχέδιο αυτό, που υποτίθεται ότι επικεντρώνεται πρωτίστως στις ΜΜΕ, αφορά συχνά, στην πραγματικότητα, θυγατρικές μεγάλων πολυεθνικών επιχειρήσεων, όπως οι τράπεζες, που συμμετέχουν στη δραστηριότητα αυτή και επωφελούνται.
Ο δηλωμένος πολιτικός στόχος των προγραμμάτων αυτών είναι να ευνοήσουν το άνοιγμα των αγορών των χωρών αυτών στα κεφάλαια που προέρχονται από την Ευρώπη.
Στο παρελθόν, οι χώρες αυτές λεηλατήθηκαν και αποτέλεσαν αντικείμενο εκμετάλλευσης από τα κεφάλαια των μεγάλων δυνάμεων της Ευρώπης που βρίσκονταν σε ανταγωνισμό.
Μοναδική αλλαγή: τα προγράμματα υποστηρίζουν στο εξής μία συντονισμένη δράση για τα κεφάλαια αυτά.
Τα κεφάλαια που επενδύονται δεν προορίζονται περισσότερο από ό,τι στο παρελθόν για την ανάπτυξη των φτωχών χωρών αλλά είναι στην υπηρεσία των ευρωπαϊκών κεφαλαίων.
Δεν προορίζονται να καταστήσουν τη ζωή των εργαζόμενων τάξεων λιγότερο σκληρή, αλλά να εκμεταλλευθούν το φθηνό εργατικό δυναμικό για να πλουτίσουν εδώ οι ιδιοκτήτες και οι μέτοχοι.
Απορρίπτω συνεπώς τα προγράμματα αυτά στο σύνολο τους διότι, παρά κάποιες υποκριτικές φράσεις για την καταπολέμηση της φτώχειας, επιδιώκουν όλα να προσφέρουν στον ιμπεριαλισμό των μεγάλων ευρωπαϊκών δυνάμεων πρόσθετα μέσα διείσδυσης και κυριαρχίας στις φτωχές χώρες.
Κύριε Πρόεδρε, συζητάμε ένα θέμα σχετικά μετριοπαθές ως προς το δημοσιονομικό του κόστος, φιλόδοξο ως προς τους στόχους του, σχετικά ενθαρρυντικό ως προς τα αποτελέσματά του, αναποτελεσματικό ως προς τις ενοχλητικές διαχειριστικές διαδικασίες του, ενίοτε αντιφατικό, και, τελικά, εμφανώς βελτιώσιμο σε σχέση με το μέλλον.
Πρέπει να εκφράσω την ικανοποίησή μου για την ειλικρίνεια και την διαφάνεια με την οποία αναλύει η επιτροπή τα υπάρχοντα αποτελέσματα.
Δεν αποκρύπτει τίποτα, και συγχαίρω τον εισηγητή, τον κ. Dell' Alba, επειδή σε μία διαδικασία συναπόφασης αρνήθηκε τη δημαγωγία και την εύκολη κριτική υπέρ του επαγγελματισμού με τον οποίο προσέγγισε την σύνταξη της έκθεσής του.
Ελπίζουμε ότι, σε μία διαδικασία συναπόφασης, η Επιτροπή θα είναι δεκτική με την θέση του Κοινοβουλίου, ώστε να μπορέσει να ξεκινήσει η ήδη επείγουσα μεταρρύθμιση αυτού του σημαντικού χρηματοδοτικού μέσου.
Ενός μέσου για την ανάπτυξη του ιδιωτικού τομέα στις αναπτυσσόμενες χώρες που συμπίπτει με το πνεύμα και το γράμμα που εμπνέουν τη νέα θέση της Ευρωπαϊκής Ένωσης στην πολιτική της για τη συνεργασία.
Έχουμε ήδη μιλήσει πολύ γι' αυτό σε σχέση με τις χώρες ΑΚΕ, το δε κριτήριο που θα ισχύσει για τις χώρες της Λατινικής και της Νότιας Μεσογείου δε θα πρέπει να διαφέρει.
Τα μέχρι τώρα αποτελέσματα είναι ενθαρρυντικά.
Δημιουργήθηκαν πάνω από 1 300 νέες επιχειρήσεις που παρήγαγαν 42 000 θέσεις εργασίας και κινητοποιήθηκαν πόροι αξίας 3,5 δισεκατομμυρίων ευρώ.
Ορισμένες προσδοκίες και ελπίδες όμως δεν υλοποιήθηκαν.
Βρίσκουμε αντιφατικό το να λέμε ότι η καταπολέμηση της φτώχειας είναι προτεραιότητα μας και όμως να μην διαθέτουμε πληροφορίες και δείκτες για να γνωρίζουμε κατά πόσον ενισχύθηκαν από την βοήθεια οι φτωχότεροι πληθυσμοί.
Επείγει, τέλος, μια μεταρρύθμιση των πέντε σημερινών ενοχλητικών διαδικασιών, καμιά από τις οποίες δεν είναι χρήσιμη, αφού όλες χρειάζονται εμφανείς βελτιώσεις, κύριε Επίτροπε.
.
Επιτρέψτε μου να ευχαριστήσω πολύ ειλικρινά τον κύριο Dell'Alba και την Επιτροπή Ανάπτυξης και Συνεργασίας για την εξαίρετη δουλειά τους επί της πρότασης της Επιτροπής για το μέλλον των Επενδυτικών Εταίρων της Ευρωπαϊκής Ένωσης.
Επιτρέψτε μου να ξεκινήσω με λίγα λόγια για το ιστορικό του θέματος.
Το μέσο ECIP λειτούργησε επιτυχώς για 12 έτη, από το 1988 ώς το 1999.
Περισσότερες από 2 500 δράσεις εγκρίθηκαν σε αυτή την περίοδο για ένα συνολικό ποσό άνω των 290 εκατομμυρίων ευρώ που αφορούσαν 1 400 μικτές επιχειρήσεις και 4,3 δισεκατομμύρια ευρώ σε επενδύσεις.
Από το 1991, η Επιτροπή έστελνε ετήσιες αναφορές για την εφαρμογή και τα αποτελέσματα του ECIP στο Κοινοβούλιο και το Συμβούλιο, η τελευταία από τις οποίες κάλυπτε τις λειτουργίες κατά το 1999.
Το Κοινοβούλιο έλαβε επίσης την ανεξάρτητη έκθεση αξιολόγησης που ολοκληρώθηκε το Δεκέμβριο του 1999, αλλά όπως γνωρίζουν οι αξιότιμοι βουλευτές από το 1997 το ECIP άρχισε να αντιμετωπίζει προβλήματα.
Η έλλειψη επαρκούς προσωπικού για την απρόσκοπτη διαχείριση του συνεχώς αυξανόμενου αριθμού δράσεων προκάλεσε καθυστερήσεις στην εκτέλεση του προγράμματος οι οποίες, με τη σειρά τους, προκάλεσαν ολοένα μεγαλύτερη δυσαρέσκεια στους δικαιούχους.
Οι δυσκολίες αυτές επιδεινώθηκαν από τη θέσπιση αυστηρότερων χρηματοδοτικών διαδικασιών οι οποίες απαιτούνταν για την ορθή χρήση των πόρων που διαχειριζόταν η Επιτροπή.
Πρόκειται για τα τυπικά προβλήματα που αντιμετωπίζουμε, δηλαδή το ανεπαρκές ανθρώπινο δυναμικό για να κάνει τη δουλειά σε συνδυασμό με υπερβολικά περιοριστικές πρακτικές και διαδικασίες.
Η Επιτροπή αποφάσισε να μην παρατείνει το μέσο μετά τη 31η Δεκεμβρίου 1999 - ήταν μια οδυνηρή απόφαση, αλλά είμαι βέβαιος πως ήταν η σωστή - και να επαναξιολογήσει το μέσο ώστε να ετοιμαστεί ένα νέο πρόγραμμα.
Αυτό θα επιτρέψει τον καλύτερο συντονισμό με άλλα παρόμοια κοινοτικά μέσα και θα εξασφαλίσει βελτιωμένες διαδικασίες διαχείρισης και χρηματοδότησης βάσει των νέων κατευθυντήριων γραμμών της Επιτροπής για την πολιτική ανάπτυξης και τη διαχείριση της εξωτερικής βοήθειας.
Η έκθεση του κυρίου Dell'Alba περιέχει εξαιρετικά χρήσιμες προτάσεις σε σχέση με τον παραπάνω στόχο.
Η έγκριση του προτεινόμενου κανονισμού θα καταστήσει εφικτή τη συνέχιση της χρηστής διαχείρισης των σχεδίων του ECIP που ήδη υπάρχουν, όπως επίσης τη σωστή ολοκλήρωσή τους και σταδιακή περάτωσή τους.
Όσον αφορά τις υποβληθείσες Τροπολογίες, η Επιτροπή συμφωνεί με τις τροπολογίες αριθ.
1 και 2, οι οποίες αντιστοιχούν με τις απόψεις μας για την ανάγκη να επανεκτιμηθούν, να βελτιωθούν, και να σχεδιαστούν εκ νέου τα χρηματοδοτικά μέσα που στηρίζουν τις ιδιωτικές επενδύσεις.
Όσον αφορά την Τροπολογία αριθ.
3, η Επιτροπή συμφωνεί με την αρχή που τη διέπει, αλλά δεν είναι σε θέση να υποβάλει τις νομοθετικές προτάσεις που ζητά το Κοινοβούλιο εώς το πέρας του φετινού έτους.
Αυτή τη στιγμή ασχολούμαστε με μια ολοκληρωμένη αναθεώρηση όλων των υπαρχόντων χρηματοδοτικών μέσων.
Πρέπει να είμαστε ειλικρινείς.
Χρειαζόμαστε περισσότερο χρόνο για να παρουσιάσουμε ένα σωστά εκπονημένο και ριζικά αναθεωρημένο πρόγραμμα.
Ως εκ τούτου, η Επιτροπή προτείνει να αξιολογήσει όλες τις πιθανότητες ώς τον Ιούνιο του χρόνου και μετά να προβεί σε προτάσεις.
Ο αξιότιμος κύριος υπήρξε γενναιόδωρος, ευγενικός και γεμάτος κατανόηση.
Γι' αυτό λοιπόν αξίζει, την προσωπική μου διαβεβαίωση ότι το χρονοδιάγραμμα που θέτω πρόκειται να το τηρήσουμε και ελπίζω ότι θα δεχτεί καλόπιστα τη δέσμευσή μας να υποβάλουμε τις προτάσεις μας εντός αυτού του χρονικού πλαισίου.
Μακάρι να μπορούσαμε να ενεργήσουμε ταχύτερα, αλλά για να κάνουμε τη δουλειά μας σωστά χρειαζόμαστε λίγο περισσότερο χρόνο.
Επιτρέψτε μου να κλείσω ευχαριστώντας το Ευρωπαϊκό Κοινοβούλιο για τη στήριξη που έδωσε ως Σώμα στον προτεινόμενο κανονισμό για το ECIP.
Η στήριξη αυτή θα επιτρέψει στην Επιτροπή να περατώσει το εν λόγω πρόγραμμα κατά τρόπο υπεύθυνο και να εγκαινιάσει ανανεωμένες και βελτιωμένες πρωτοβουλίες για τον ιδιωτικό τομέα στις αναπτυσσόμενες χώρες.
Είμαι βέβαιος ότι θα έχουμε και άλλες ευκαιρίες στο μέλλον για να εξηγήσω σε ορισμένους αξιότιμους βουλευτές γιατί δεν ταυτίζω το πρόγραμμα αυτό με την αποικιοκρατία του 19ου αιώνα.
Ευχαριστώ πολύ, κύριε Επίτροπε Patten.
Η συζήτηση έληξε.
Η ψηφοφορία θα διεξαχθεί αύριο στις 12.30 μ.μ.
Ανθρωπιστικές δράσεις της Κοινότητας
Η ημερήσια διάταξη προβλέπει τη συζήτηση της έκθεσης (A5­0191/2000) του βουλευτή Imbeni, εξ ονόματος της Επιτροπής Ανάπτυξης και Συνεργασίας, σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο: Aξιολόγηση και μέλλον των κοινοτικών ανθρωπιστικών δραστηριοτήτων (άρθρο 20 του Κανονισμού (EΚ) αριθ.
1257/96) (COM(1999) 468 - C5­0044/2000 - 2000/2016 (COS)).
.
(ΙΤ) Κύριε Πρόεδρε, θα ήθελα πρώτα απ' όλα να ευχαριστήσω όλους τους συναδέλφους μου από τις διάφορες κοινοβουλευτικές ομάδες για την ουσιαστική συμβολή που μου παρείχαν κατά τις προπαρασκευαστικές εργασίες αυτής της έκθεσης, που έχει σκοπό να εκφράσει τη θέση του Ευρωπαϊκού Κοινοβουλίου σε σχέση με την ανακοίνωση της Επιτροπής για τις δραστηριότητες της ECHO, για τις βοήθειες έκτακτης ανάγκης και για τις ανθρωπιστικές παρεμβάσεις.
Αν η Επιτροπή Ανάπτυξης υπερψήφισε ομόφωνα αυτήν την έκθεση, είναι επειδή υπήρξε μια πολύ επωφελής συνεργασία, που εύχομαι να επαναληφθεί στην τελική ψηφοφορία, αύριο στο ημικύκλιο.
Η συζήτηση για την ECHO, η συζήτηση για την ανθρωπιστική βοήθεια σημαίνει καταγραφή των πιο μεγάλων τραγωδιών και των πιο μεγάλων αντιφάσεων του καιρού μας· σημαίνει συζήτηση για πόλεμο, για καταστροφές, για τις πληγές που έχουν καταφερθεί στο παγκόσμιο οικολογικό σύστημα· σημαίνει συζήτηση για τη συνέχιση των δραματικών εθνικιστικών συγκρούσεων, των εμφύλιων και των στρατιωτικών πολέμων· σημαίνει συζήτηση για την ουσιώδη αδικία της σχέσης Βορρά/Νότου και για τις κακουχίες, ιδιαίτερα, των ασθενέστερων ομάδων του πληθυσμού, των παιδιών, των γυναικών, των ηλικιωμένων.
Αν είμαστε σοβαροί, πρέπει να πούμε ότι οι προβλέψεις για τα επόμενα χρόνια δεν είναι προβλέψεις βελτίωσης σε σχέση με την παρούσα κατάσταση.
Παραπέμπω μόνο σε ορισμένες ειδήσεις των εφημερίδων των τελευταίων μηνών: για τον Βόρειο Πόλο, που έχει δώσει σημεία διάλυσης εκεί που απολύτως κανένας δεν το φανταζόταν· ή, πάλι, για τη δηλητηρίαση του νερού στο Μπαγκλαντές, που θέτει σε κίνδυνο την ασφάλεια, την υγιεινή και την υγεία είκοσι πέντε εκατομμυρίων ανθρώπων· ή, ακόμη, για την κατάσταση της λειψυδρίας σε τόσες και τόσες περιοχές της Αφρικής.
Πρέπει λοιπόν να είμαστε σοβαροί και ρεαλιστές, πρέπει να προγραμματίσουμε και για το μέλλον, ακόμη περισσότερο από ό,τι στο παρελθόν, την ετοιμότητα έναντι των καταστροφών και να αντιμετωπίσουμε τις συνέπειες των τραγωδιών που προξενούνται συχνά, πάντα σχεδόν, από τον άνθρωπο.
Αυτός ο προγραμματισμός, σε διεθνές επίπεδο, χρειάζεται καλύτερο συντονισμό μεταξύ της Ευρωπαϊκής Ένωσης και όλων των άλλων φορέων που ασχολούνται με την ανθρωπιστική βοήθεια και, στο εσωτερικό της Ευρωπαϊκής Ένωσης, χρειάζεται καλύτερο συντονισμό μεταξύ της Επιτροπής και των μέσων που έχουν στη διάθεσή τους τα κράτη μέλη, για να αποφευχθούν οι επικαλύψεις, οι επαναλήψεις - που έγιναν γρήγορα αντιληπτές, που επισημαίνονται στο έγγραφο της Επιτροπής, που μας τις επιβεβαίωσαν οι αξιολογήσεις - και η συνακόλουθη σπατάλη ενέργειας και πόρων.
Σ' αυτό το πλαίσιο θεωρώ απαράδεκτο - και η έκθεσή μου και η θέση του Κοινοβουλίου είναι σαφείς επ' αυτού - το να υποβαθμιστεί η ECHO σε χρηματοδότη για τις παρεμβάσεις επείγουσας ανάγκης, τελεία και παύλα.
Πιστεύω ότι είναι απαραίτητο να δράσουμε με ευρύτερη οπτική και οι παρεμβάσεις της Ευρωπαϊκής Ένωσης να στοχεύουν, πρώτον, σε μεγαλύτερη προληπτική δράση και κατά δεύτερον, στον συνδυασμό των παρεμβάσεων έκτακτης και επείγουσας ανάγκης με τις παρεμβάσεις που αποσκοπούν στην αποκατάσταση των ελάχιστων συνθηκών διαβίωσης στις περιοχές που έχουν πληγεί από καταστροφές και πολέμους, ενθαρρύνοντας έτσι την παρουσία ανθρωπιστικής βοήθειας ακόμη και σε μια φάση μεταγενέστερη της αρχικής παρέμβασης.
Είχαμε υπόψη μας ότι μιλούσαμε για περιορισμένους ίσως αριθμούς, όταν μιλούσαμε για γενικότερους απολογισμούς, αλλά πάντως μιλούσαμε για 2,5 δισεκατομμύρια ευρώ που διατέθηκαν από την Επιτροπή κατά τα τελευταία τέσσερα χρόνια, κατά το 56% υπέρ μη κυβερνητικών οργανώσεων, το 25% υπέρ υπηρεσιών των Ηνωμένων Εθνών, το 11% υπέρ του Ερυθρού Σταυρού και τα υπόλοιπα για άλλες άμεσες παρεμβάσεις ή ειδικών υπηρεσιών των κρατών μελών.
Πιστεύω, λοιπόν, ότι η ανάλυση που έκανε η Επιτροπή μας υποχρεώνει να δράσουμε υπέρ της περαιτέρω ενίσχυσης της ECHO και κατά της επικράτησης ορισμένων θέσεων που έχουν εκφραστεί στους κόλπους του Συμβουλίου, το οποίο είναι διχασμένο επ' αυτών των σημείων.
Στο Συμβούλιο, ορισμένοι υποστηρίζουν ότι θα πρέπει να περιορίσουμε την παρέμβαση της ECHO, αλλά εγώ πιστεύω ακριβώς το αντίθετο.
Μία τελευταία παρατήρηση, κύριε Πρόεδρε: η ECHO δεν μπορεί να "εντοιχιστεί"; σαν τραπεζικό μηχάνημα αυτόματων αναλήψεων σε οποιαδήποτε διεθνή υπηρεσία ή και μη κυβερνητική οργάνωση, η οποία να αναλαμβάνει τα έξοδα και να μη λέει έπειτα στους δικαιούχους από πού προέρχονται οι χρηματοδοτήσεις.
Είναι απαραίτητο να ενημερωθούν η ευρωπαϊκή κοινή γνώμη και οι δικαιούχοι για αυτήν την εξαιρετική παρέμβαση της ECHO.
Αυτός είναι ο λόγος για τον οποίο προτείναμε - ελπίζω ο Επίτροπος Patten, ο οποίος αυτή τη στιγμή δε με ακούει, να λάβει σοβαρά υπόψη την πρότασή μας - να διοργανωθεί μια ενημερωτική εκστρατεία για την κοινή γνώμη των χωρών μας, για να γίνει γνωστό πώς χρησιμοποιούνται τα χρήματά μας, οι πόροι μας, και αυτή η ενημερωτική εκστρατεία να μη χρηματοδοτηθεί φυσικά από πόρους της ECHO, αλλά από μία ειδική χρηματοδότηση.
.
(DE) Κύριε Πρόεδρε, ο εισηγητής, συνάδελφος Imbeni πραγματοποίησε ένα εξαιρετικό έργο.
Δε χρειάζεται να επαναλαμβάνουμε αυτά που ήδη έχουν ειπωθεί.
Θα ήθελα ωστόσο να θέσω δύο ερωτήματα ως συμπλήρωμα στην όλη συζήτηση.
Πρώτον, ένα ζήτημα αρχών.
Η ανθρωπιστική βοήθεια θα πρέπει να λαμβάνει υπόψη τις αιτίες των οιωνδήποτε καταστροφών αδιαφορώντας για τις πολιτικές συνέπειές τους.
Η αυξανόμενη πολιτικοποίηση που παρατηρείται τα τελευταία χρόνια αποτελεί ένα απαράδεκτο και απάνθρωπο φαινόμενο.
Θα πρέπει συγχρόνως να διαπιστώσουμε ότι οι διαρκώς αυξανόμενες καταστροφές στον πλανήτη δεν οφείλονται όλες σε αναπότρεπτα φυσικά φαινόμενα.
Όπως για παράδειγμα οι πόλεμοι, για την αντιμετώπιση των οποίων διαθέτουν ανθρωπιστική βοήθεια οργανισμοί όπως η ECHO.
Αλλά όλο και περισσότερες καταστροφές οφείλονται επίσης στις καταστρεπτικές συνέπειες που έχει η δράση του ανθρώπου στη βιόσφαιρα και το φυσικό περιβάλλον.
Η διεθνής ομάδα για τις κλιματολογικές αλλαγές των Ηνωμένων Εθνών, η IPCC, ανέφερε για παράδειγμα ότι παρατηρείται μία αισθητή επέμβαση του ανθρώπου στο κλίμα του πλανήτη.
Για το λόγο αυτό πιστεύω ότι ο σχεδιασμός της διαχείρισης κρίσεων που κάνουμε οφείλει να περιλαμβάνει μια κοινωνική διάσταση και να εγγράφεται στη γενικότερη αναπτυξιακή και οικονομική μας στρατηγική, ειδάλλως θα προσπαθούμε συχνά να αντιμετωπίζουμε απλώς τις συνέπειες της ίδιας μας της πολιτικής και οι άνθρωποι του πλανήτη, στο νότο κυρίως, θα υποφέρουν από τις καταστροφές που θα προκαλούμε εμείς οι ίδιοι.
Το δεύτερο πρόβλημα που θα ήθελα να αναφέρω συνδέεται άμεσα με το προηγούμενο αν και είναι πολύ πρακτικό.
Κάνω έκκληση στην Ευρωπαϊκή Επιτροπή να συνδέσει οργανωτικά και λειτουργικά την ανθρωπιστική βοήθεια στενότερα με την αναπτυξιακή πολιτική, έστω και αν τα γενικότερα προβλήματα που μόλις ανέφερα δεν έχουν ακόμα λυθεί.
Η Επιτροπή ήδη έχει κάνει κινήσεις προς την κατεύθυνση αυτή, κινήσεις που πιστεύω ότι θα πρέπει να ενισχυθούν και να απογραφειοκρατικοποιηθούν ακόμη περισσότερο.
Θα μπορούσα στα πλαίσια αυτά να αναφέρω το σχέδιο για την ανθρωπιστική βοήθεια με στόχο την ανάπτυξη όπως προσπαθεί να το εφαρμόσει η Ένωση Τεχνικής Συνεργασίας.
Κύριε Πρόεδρε, θα ήθελα καταρχήν να εκφράσω το σεβασμό και την ιδιαίτερη εκτίμησή μου προς τον συνάδελφο Imbeni, τον συντάκτη αυτής της έκθεσης.
Πρόκειται για μια έκθεση εξαιρετική, η οποία αναφέρει τα κυριότερα ζητήματα στα οποία θα πρέπει να επικεντρώσουμε την κριτική μας και προτείνει μεθόδους προκειμένου να εξασφαλίσουμε την αποτελεσματική εργασία της ECHO στο μέλλον.
Διαθέτουμε ήδη από το 1992 αυτή την υπηρεσία ανθρωπιστικής βοήθειας στην ΕΕ και αμφότερες οι μελέτες στις οποίες στηρίζεται η έκθεση Imbeni, καθώς και η έκθεση της Επιτροπής, εκφράζονται με ιδιαίτερα επαινετικά λόγια για τη μέχρι τώρα λειτουργία της ECHO, αν και καταλήγουν αναφέροντας διάφορες ιδιαίτερα σημαντικές ελλείψεις που παρουσιάζει η υπηρεσία αυτή.
Παρόλο που η γενική εκτίμηση της αποτελεσματικότητας της δράσης της ECHO σε σχέση με το κόστος λειτουργίας της είναι ιδιαίτερα θετική, παραμένει ωστόσο η διαβόητη γκρίζα ζώνη κατά τη χρονική περίοδο που ακολουθεί αμέσως τα γεγονότα τα οποία καθιστούν αναγκαία την παροχή ενίσχυσης.
Η ζώνη αυτή δεν μπορεί να αξιολογείται βάσει συγκεκριμένων κριτηρίων, ενώ παράλληλα δεν υπάρχουν ακόμα οι απαραίτητες κατευθυντήριες γραμμές για τη λειτουργία της ECHO στο μέλλον.
Για το λόγο αυτό πιστεύω ότι χρειάζεται πάνω απ' όλα να ενταθούν οι προσπάθειες αντιμετώπισης των καταστροφών και ο σχεδιασμός των παρεχόμενων ενισχύσεων.
Θα πρέπει στα πλαίσια αυτά να διαπιστώσουμε ότι το ισχύον όργανο DIPECHO μπορεί να αποτελέσει ενδεχομένως μια λύση με την περιφερειακή προσέγγιση που ακολουθεί.
Λυπούμαι συγχρόνως, ωστόσο, για την απουσία επαρκών εναλλακτικών οργάνων εντός της Επιτροπής.
Η Επιτροπή οφείλει να καταστρώσει μια σαφή στρατηγική σχετικά με το ρόλο που οφείλει να διαδραματίσει η ανθρωπιστική βοήθεια που παρέχει η ECHO στα πλαίσια της εξωτερικής πολιτικής και της πολιτικής για την ανάπτυξη.
Η ECHO ως στρατηγικό επιτελείο δε διαθέτει το αναγκαίο προσωπικό προκειμένου να αντεπεξέλθει στα καθήκοντά της.
Το προσωπικό που απασχολεί υπολείπεται του συνήθους αριθμού υπαλλήλων που απασχολούνται στις άλλες υπηρεσίες της Επιτροπής, υπολείπεται ακόμη σημαντικά και του προσωπικού των εθνικών διοικήσεων, οι οποίες ως γνωστόν παρεμβαίνουν πολύ πιο περιορισμένα στην αντιμετώπιση κρίσεων.
Πιστεύω λοιπόν ότι το ποσό των 7,5 εκατομμυρίων ευρώ που διατίθεται σήμερα οφείλει ούτε λίγο, ούτε πολύ (ναι, θα το πω!) τουλάχιστον να τετραπλασιαστεί προκειμένου να αντεπεξέλθει η ECHO στα καθήκοντά της.
Είναι ιδιαίτερα λυπηρό το γεγονός, όπως υπογράμμισε ήδη και ο συνάδελφος Imbeni, ότι η εξέλιξη και η ολοκλήρωση των σχεδίων που πραγματοποιούνται με τη βοήθεια διαφόρων εταίρων, από τους οποίους το 56% περίπου είναι μη κυβερνητικές οργανώσεις, δεν προβάλλεται επαρκώς στα μέσα μαζικής ενημέρωσης ως βοήθεια της Ευρωπαϊκής Ένωσης.
Πιστεύω ότι μένουν πολλά να γίνουν ακόμη στο μέλλον προκειμένου να καλυφθεί αυτό το κενό.
Η κοινή γνώμη πρέπει να ενημερώνεται, αν και όχι βέβαια με πόρους από τον προϋπολογισμό της ECHO.
Θα πρέπει να ακολουθήσουμε εδώ τις θετικές μεθόδους που έχουν εφαρμοσθεί και να μην επιτρέψουμε την πληροφόρηση της κοινής γνώμης με χρηματοδότηση από άλλους πόρους.
Κύριε Πρόεδρε, κύριε Επίτροπε, κατ' αρχάς θέλω να συγχαρώ το σύντροφο Renzo Imbeni, επειδή πιστεύω ότι κατήρτισε μια θαυμάσια έκθεση που, ήδη όταν την συζητήσαμε στην επιτροπή, συμφωνούσαμε απόλυτα με τις προτάσεις που διατυπώνει.
Η Σοσιαλιστική Ομάδα θεωρεί ότι η πολιτική βοήθειας πρέπει να αποτελεί τη ναυαρχίδα των εξωτερικών δραστηριοτήτων της Ευρωπαϊκής Ένωσης από την άποψη ότι αντανακλά τις ιδέες που πρέπει να εμπνέουν την οικοδόμηση της Ευρωπαϊκής Ένωσης, δηλαδή την αλληλεγγύη και τη συνοχή σε παγκόσμιο επίπεδο.
Σ' ετούτους τους καιρούς μεταρρύθμισης της Επιτροπής, κατά τους οποίους αμφισβητούνται πολλές κοινοτικές πολιτικές και διαδικασίες, η ανθρωπιστική βοήθεια αξιολογήθηκε θετικά από διάφορα όργανα και, βεβαίως, σε πολιτικό επίπεδο, και από το Κοινοβούλιο.
Είναι αλήθεια ότι η ανθρωπιστική βοήθεια έχει δεχθεί πάρα πολλές επικρίσεις.
Εμείς όμως, που είδαμε και αξιολογήσαμε τη δράση του ECHO, πιστεύουμε ότι το έργο της υπήρξε πολύ θετικό.
Ας επωφεληθούμε λοιπόν από αυτήν την έκθεση για να επικυρώσουμε την αρχή της ανθρωπιστικής βοήθειας ως δικαίωμα των λαών που έχουν πληγεί από καταστροφές και ως υποχρέωση της διεθνούς κοινότητας, στην οποία πρωταγωνιστεί, ποσοτικά και ποιοτικά, η Ευρωπαϊκή Ένωση.
Ωστόσο, ενόψει του μέλλοντος, απαιτούνται ορισμένες πρόοδοι.
Κατ' αρχάς, η υπέρβαση της επονομαζόμενης "γκρίζας ζώνης" που αναφέρθηκε και προηγουμένως, δηλαδή του διαστήματος μεταξύ του πέρατος της βοήθειας εκτάκτου ανάγκης και της έναρξης των δράσεων αποκατάστασης και ανάπτυξης.
Όσο υφίσταται αυτή η "γκρίζα ζώνη" , κατά την οποία κανείς δεν αναλαμβάνει διοικητική ευθύνη, θα υπάρχουν αβοήθητοι πληθυσμοί μόνο και μόνο εξαιτίας της έλλειψης εσωτερικού συντονισμού στους κόλπους της Επιτροπής.
Το είδαμε στην περίπτωση της Μοζαμβίκης και άλλων καταστροφών.
Η ανθρωπιστική βοήθεια έφθασε, αλλά δε διοχετεύθηκε, κατά το μεσοδιάστημα αυτό, για αποκατάσταση και αναπτυξιακή συνεργασία.
Ο συντονισμός στο εσωτερικό της Επιτροπής και η συμπληρωματικότητα με τα κράτη μέλη και άλλους χορηγούς αποτελούν ουσιώδεις παράγοντες της αποτελεσματικότητας που επιδιώκει η μεταρρύθμιση.
Δεύτερον, επείγει η αύξηση του προσωπικού που ασχολείται με τις δραστηριότητες τις ανθρωπιστικής βοήθειας.
Η σημασία του έργου της ECHO είναι δυσανάλογη προς τον αριθμό του προσωπικού της.
Τρίτον - και αυτό έχει άμεση σχέση με το προηγούμενο σημείο - ο προϋπολογισμός για την ανθρωπιστική βοήθεια πρέπει να αυξηθεί ανάλογα με την πολιτική σημασία και τους πραγματικούς στόχους που προσπαθούμε να επιτύχουμε και που μπορούν να υπολογιστούν σε ό,τι πιο σημαντικό υπάρχει: σε ανθρώπινες ζωές.
Από αυτήν την άποψη, οι δημοσιονομικές προτάσεις της Επιτροπής και του Συμβουλίου απέχουν πολύ από αυτό που θεωρούμε ότι είναι οι ανθρωπιστικές ανάγκες.
Τέλος, η αποκέντρωση και η ομαλότητα των σχέσεων με τους φορείς της ανθρωπιστικής βοήθειας, βασικά τις ΜΚΟ, πρέπει να βελτιώνονται όλο και περισσότερο.
Αναφέρθηκε προηγουμένως εδώ ένα μέσο, το DIPECHO, που αποτελεί την επιχειρησιακή προετοιμασία για τις καταστάσεις καταστροφών.
Πιστεύουμε ότι είναι ουσιώδες, όταν εγκύπτει μια ανθρωπιστική καταστροφή, φυσική ή ανθρωπογενής, να υπάρχουν ήδη έτοιμα μέσα.
Και γι' αυτό επιμένουμε στην σημασία του DIPECHO.
Η Σοσιαλιστική Ομάδα υποστηρίζει τις αρχές που διέπουν την ανθρωπιστική βοήθεια και το μέλλον της υπό την έννοια που ανέφερα προηγουμένως.
Πιστεύουμε ότι δεν πρέπει να μετατραπεί σε πολιτική μαρτυρίας, αλλά σε έμβλημα, μαζί με την αναπτυξιακή συνεργασία, της εξωτερικής προβολής της Ευρωπαϊκής Ένωσης.
Ο σύντροφος Renzo Imbeni είπε προηγουμένως - δεν ξέρω αν ο Επίτροπος, ο οποίος μιλούσε τη στιγμή εκείνη, άκουσε αυτό που είπε, αλλά μου φαίνεται πολύ σημαντικό - ότι πρέπει να διεξαχθεί μια εκστρατεία ευαισθητοποίησης για τη σημασία της ανθρωπιστικής βοήθειας, για το τι σημαίνει για μας, την Ευρωπαϊκή Ένωση, αυτή η ανθρωπιστική βοήθεια, και είπε επίσης ότι οι δαπάνες για την εκστρατεία αυτή δεν πρέπει να προέρχονται από τα χρήματα που προορίζονται για την ανθρωπιστική βοήθεια.
Νομίζω ότι η πρόταση αυτή, αντικείμενο μιας τροπολογίας που κατατέθηκε σήμερα το απόγευμα, είναι σημαντική και αξίζει την υποστήριξή μας.
Τι ποιο σημαντικό από την ανθρωπιστική βοήθεια σε περίπτωση ανάγκης;
Από τη σωτηρία ανθρώπινων ζωών με την ανάληψη ταχείας και αποτελεσματικής δράσης, την άμεση διάθεση κονδυλίων και τη μέριμνα για τη σωστή διάθεση αυτών, χωρίς πολιτικούς υπολογισμούς και γραφειοκρατικές διαδικασίες.
Εδώ, φυσικά, υπάρχει ένα σημαντικό καθήκον που πρέπει να αναλάβει η ΕΕ.
Ακόμη περισσότερο, η ΕΕ μπορεί και πρέπει να πρωταγωνιστήσει στο χώρο αυτό, με δεδομένη την πρόσθετη αξία που διαθέτει έναντι των μεμονωμένων κρατών.
Το ECHO πρέπει να καταστεί κεντρικό συντονιστικό βήμα για όλα τα κράτη μέλη.
Για το λόγο αυτό, πρέπει να διαθέτει τα μέσα για να λειτουργήσει με τον καλύτερο δυνατό τρόπο, γιατί πρόκειται για θέματα ζωής ή θανάτου, για τα οποία πρέπει να κάνουμε ότι καλύτερο μπορούμε.
Αυτό σημαίνει αύξηση και βελτίωση του προσωπικού, αποκέντρωση αρμοδιοτήτων, μετρήσιμους στόχους και άσκηση συστηματικού ελέγχου επί των αποτελεσμάτων, διαρκή εξαγωγή των κατάλληλων συμπερασμάτων από τα λάθη που γίνονται και, κυρίως, καλύτερο συντονισμό με τις άλλες υπηρεσίες της Επιτροπής και των κρατών μελών.
Για την απαραίτητη κινητοποίηση του κοινού υπέρ της έκτακτης βοήθειας θα ήταν καλό να γίνει περισσότερο γνωστό τι κάνει η Ευρώπη και γιατί.
Επιπλέον, η καλύτερη προβολή θα αποτελέσει πρόσθετη ώθηση για ανταπόκριση στις υψηλότερες απαιτήσεις.
Η σχέση μεταξύ έκτακτης βοήθειας, ανασυγκρότησης και ανάπτυξης μοιάζει με αυτή της ρίζας, των κλαδιών και των φύλλων ενός φυτού.
Το ένα απορρέει εκ του φυσικού από το άλλο.
Για το ECHO αυτό σημαίνει ότι πρέπει να αναλάβει καθ' ολοκληρία την ανασυγκρότηση αλλά και ότι πρέπει να κάνει όλες τις προετοιμασίες.
Για το στάδιο της ανασυγκρότησης και της ανάπτυξης, η Επιτροπή πρέπει να προσαρμόσει άμεσα το προσωπικό της και να περιορίσει δραστικά τις διαδικασίες.
Αυτό ειπώθηκε και από άλλους απόψε.
Μόνο τότε μπορεί η Ευρώπη να αξιοποιήσει τις δυνατότητες που υπάρχουν.
Κύριε Πρόεδρε, παντού στον κόσμο, η ανθρωπιστική δράση αρχίζει να επικρατεί της αναπτυξιακής βοήθειας.
Ακόμη και εδώ, η ΓΔ Εξωτερικών Σχέσεων αναλαμβάνει σιγά-σιγά θέματα που υπάγονταν στη ΓΔ Ανάπτυξης, καθώς η ανθρωπιστική δράση έρχεται να αναπληρώσει τις αποτυχίες της εξωτερικής πολιτικής.
Όμως το ζήτημα δεν είναι να προσφέρουμε βοήθεια αλλά να επανεξισορροπήσουμε τη χρήση των φυσικών πόρων μεταξύ των κατοίκων του πλανήτη.
Δυστυχώς, η ανθρωπιστική δράση δεν μπορεί να εκπληρώσει αυτό το ρόλο και δεν είναι παρά μόνο το κάλυμμα μίας φιλελεύθερης πολιτικής που δολοφονεί, επίσης, τους πληθυσμούς των χωρών που λαμβάνουν βοήθεια.
Η βιώσιμη ανάπτυξη είναι σχεδόν απούσα από την ανθρωπιστική πολιτική της Ευρωπαϊκής Ένωσης, υπάρχει ελάχιστη προετοιμασία για τις φυσικές καταστροφές και καμία πρόληψη των συγκρούσεων.
Μία τακτική κατάρτιση για τα σεισμικά προβλήματα ή τις πλημμύρες καθώς επίσης και για τη μη χρήση βίας θα ήταν ευπρόσδεκτη σε πολλές περιοχές του κόσμου.
Αντίθετα, η Ευρωπαϊκή Ένωση αντιδρά πάντα πάρα πολύ καθυστερημένα, όταν έχει επέλθει η καταστροφή.
Αυτή η έλλειψη σχεδιασμού συναντάται στα προγράμματα βοήθειας για την υγεία και τον επισιτισμό, το ζήτημα των φύλων επίσης παραγνωρίζεται.
Απουσιάζει διαρκώς μία σχέση μεταξύ ανθρωπιστικής πολιτικής και ανάπτυξης.
Είναι, ωστόσο, βασικής σημασίας.
Το θέμα για μας δεν είναι απλώς να καλύψουμε τα απολύτως αναγκαία κενά, αλλά να προλάβουμε τις συνέπειες των καταστροφών αυτών και κυρίως το πολλαπλασιαστικό τους αποτέλεσμα, τη φτώχεια.
Επιθυμούμε να συσταθούν οριζόντιες θέσεις ώστε να συνδεθεί το ECHO με τη ΓΔ Ανάπτυξης.
Αυτές οι θέσεις εργασίας θα μπορούσαν, επίσης, να διαχειρίζονται τη συνεργασία με τους άλλους διεθνείς οργανισμούς που είναι υπεύθυνοι για την ανθρωπιστική βοήθεια, αρχίζοντας από τους οργανισμούς των κρατών μελών, διότι ο συντονισμός τους είναι σε μεγάλο βαθμό ελλιπής.
Θεωρούμε σημαντικό, επίσης, τα έξοδα λειτουργίας και αξιολόγησης να μην υπερβαίνουν το 20% του προϋπολογισμού του ECHO.
Πρέπει επίσης οι πληρωμές να είναι πιο γρήγορες.
Η Βενεζουέλα περιμένει από τον περασμένο Δεκέμβριο τις ενισχύσεις που της έχουμε υποσχεθεί.
Ακόμη και εάν είμαστε συνολικά ικανοποιημένοι από την ανθρωπιστική πολιτική της Ευρωπαϊκής Ένωσης, και επιδοκιμάζουμε συνολικά την έκθεση Imbeni, αυτή θα πρέπει να ενταχθεί σε ένα ευρύτερο πλαίσιο βιώσιμης ανάπτυξης.
Κύριε Πρόεδρε, εν πρώτοις, θα ήθελα να συγχαρώ τον κύριο Imbeni για μια εξαίρετη έκθεση, για την οποία έκανε τεράστια δουλειά.
Θέλω να αναφερθώ στο ζήτημα της ελάφρυνσης του χρέους του Τρίτου Κόσμου.
Πρέπει να εντείνουμε τις προσπάθειές μας ώστε το θέμα της ελάφρυνσης του χρέους του τρίτου κόσμου να βρίσκεται μονίμως στην ημερήσια διάταξη.
Η εκστρατεία του Ιωβηλαίου του 2000 συνέβαλε στην επικέντρωση της διεθνούς προσοχής στο θέμα του χρέους.
Η εκστρατεία διαδραμάτισε σημαντικότατο ρόλο για την επίτευξη προόδου στην παροχή πρόσθετης βοήθειας για την αντιμετώπιση του χρέους τόσο σε πολυμερές επίπεδο όσο και μέσω των κύριων διμερών πιστωτών.
Οι φτωχές χώρες επωμίζονται αβάσταχτα βάρη λόγω χρεών ενώ συγχρόνως αντιμετωπίζουν διάφορες φυσικές καταστροφές, όπως οι λιμοί και η πανδημία του ιού επίκτητης ανοσιολογικής ανεπάρκειας / AIDS.
Οι πληρωμές για την εξυπηρέτηση του χρέους συχνά υπερβαίνουν τους προϋπολογισμούς για την υγεία και την εκπαίδευση.
Χωρίς καμία αμφιβολία, στις αναπτυσσόμενες χώρες δεν υπάρχει τίποτα σημαντικότερο από την εκπαίδευση.
Εάν οι λαοί μάθουν να διαβάζουν και να μετρούν τότε αποτελούν απειλή για την ηγεσία των χωρών όπου η διακυβέρνηση είναι άθλια.
Η Διεθνής Τράπεζα και το Διεθνές Νομισματικό Ταμείο δημιούργησαν μια πρωτοβουλία για να ανταποκριθούν επίσημα στα κύρια πολυμερή δανειοδοτικά ιδρύματα αλλά και στην ανάγκη για ελάφρυνση του χρέους.
Όλοι μας γνωρίζουμε ότι πρέπει να ενισχυθεί ουσιαστικά η σύνδεση της ελάφρυνσης του χρέους με τη μείωση της φτώχιας.
Πρέπει τα προγράμματα ελάφρυνσης του χρέους για τις χώρες του τρίτου κόσμου να γίνουν μόνιμα.
Τα κοινά προγράμματα του ΟΗΕ για το AIDS ήδη εκτιμούν ότι το 95% όλων των οροθετικών ατόμων ζουν σε αναπτυσσόμενες χώρες.
Οι επιπτώσεις της πανδημίας του AIDS δυσχεραίνουν ακόμη περισσότερο την πρόοδο και την ανάπτυξη.
Πρέπει να ασχοληθούμε με αυτό το πρόβλημα επειγόντως.
Ο Πρόεδρος της Ουγκάντα θέσπισε ένα τεράστιο πρόγραμμα για την αντιμετώπιση της πανδημίας του AIDS στη χώρα του, το οποίο αποτελεί λαμπρό παράδειγμα για τις υπόλοιπες χώρες της Αφρικής.
Οι ηγέτες της Ευρωπαϊκής Ένωσης θα συναντηθούν στη Νίκαια το Δεκέμβριο για να συζητήσουν τη μεταρρύθμιση των προγραμμάτων πολιτικής της ΕΕ.
Θα ήθελα, για άλλη μια φορά, να καλέσω τους ηγέτες της ΕΕ να ασχοληθούν ενεργά με την ανάγκη να τεθεί έλεγχος στις εξαγωγές όπλων σε κράτη του τρίτου κόσμου.
Είναι δύσκολο να πιστέψω ότι στην Ευρωπαϊκή Ένωση, όπου όλοι οι κύριοι τομείς οικονομικής δραστηριότητας διέπονται από κανόνες και ελέγχονται από το νόμο, η εξαγωγή όπλων σε τρίτες χώρες φαίνεται ότι κατά το μεγαλύτερο μέρος της είναι απορυθμισμένη.
Η στάση αυτή είναι βάρβαρη και υποκριτική.
Οι ηγέτες της ΕΕ θα έπρεπε να έχουν το θάρρος να έρθουν σε ρήξη με τους κύριους κατασκευαστές αμυντικών συστημάτων.
Με αυτόν τον τρόπο θα κερδίσουν, επίσης, την υποστήριξη των πολιτών της ΕΕ που ζητούν δυναμικότερη στάση στο συγκεκριμένο θέμα.
Κύριε Πρόεδρε, κύριε Επίτροπε, αξιότιμοι κύριοι συνάδελφοι, θα ήθελα να συμπαραταχθώ και εγώ με τις ευχαριστίες και τους επαίνους για την εξαίρετη έκθεση του αξιότιμου κ. Imbeni.
Πιστεύω και εγώ, όπως αυτός, ότι η ECHO υπήρξε και μπορεί να συνεχίσει να αποτελεί ένα θαυμάσιο μέσο παρέμβασης στις ανθρωπιστικές κρίσεις του πλανήτη, παρέμβασης που πρέπει να είναι όλο και πιο ορατή και να αποτελεί όλο και περισσότερο ένα από τα χαρακτηριστικά στοιχεία της δράσης της Ευρωπαϊκής Ένωσης.
Τέτοια ήταν - επιτρέψτε μου να σας υπενθυμίσω - κατά τα παρελθόντα έτη, όταν η Επιτροπή είχε μάλιστα ειδικό Επίτροπο για την ECHO.
Πιστεύω, λοιπόν, ότι αυτή η επανεξέταση, που έχει σκοπό να βελτιώσει την εικόνα της, είναι ορθή και επιβεβλημένη και αποτέλεσε σε μεγάλο βαθμό το αντικείμενο της έξοχης έκθεσης Imbeni, επί της οποίας παρουσίασα δύο καθαρά τεχνικές τροπολογίες, όσον αφορά ιδιαίτερα το θέμα της ορατότητας.
Πρέπει να ενισχύσουμε, να αυξήσουμε και, θα έλεγα, να εξοπλίσουμε με αυτόνομους πόρους αυτήν την ικανότητα της Ευρωπαϊκής Ένωσης να πλαισιώνει τη δράση της ECHO, η οποία, για παράδειγμα, κανένας δεν ξέρει ότι συμβάλλει κατά πάνω από 50% στα κονδύλια της Επιτροπής για τους πρόσφυγες.
Ελπίζω, επομένως, να δώσει η Επιτροπή μεγάλη προσοχή στις συστάσεις του Κοινοβουλίου και να λάβει επισταμένως υπόψη την έκθεση Imbeni στην αναδιάρθρωση που πρέπει να γίνει, ώστε η ECHO να είναι όλο και πιο χρήσιμη και όλο και πιο αποτελεσματική στις δράσεις της υπέρ των πιο μειονεκτικών ζωνών και λαών.
Να είστε βέβαιος, Επίτροπε Patten, ότι πρόκειται για μια έκθεση που για το Κοινοβούλιο έχει μεγίστη σημασία.
Στην Επιτροπή Ανάπτυξης αφιερώσαμε πολύ χρόνο στις πολιτικές ανθρωπιστικής βοήθειας και γνωρίζετε ότι στο θέμα αυτό, γενικά, θα έχετε πάντοτε την υποστήριξή μας.
Κατ' αρχάς, σήμερα πρέπει να αποτίσω φόρο τιμής και ευγνωμοσύνης στους υπαλλήλους της ECHO και στο προσωπικό των ΜΚΟ, που, κάτω από εξαιρετικά επισφαλείς συνθήκες, όταν τα πάντα καταρρέουν, είναι οι πρώτοι εκείνοι με την μεγαλύτερη αυταπάρνηση και συχνά οι μόνοι που παρέχουν την απαραίτητη ανθρωπιστική βοήθεια.
Πρέπει να υπενθυμίσω σήμερα ότι στη Ρουάντα, στο Κοσσυφοπέδιο, στη Μοζαμβίκη, στην Κεντρική Αμερική, η θυσία των συνεργατών μας, καμιά φορά ακόμη και της ζωής τους, έχει γράψει μερικές από τις πιο όμορφες σελίδες της Ευρωπαϊκής Ένωσης.
Στο λιγοστό χρόνο που διαθέτω για αυτήν την παρέμβαση πρέπει να προσθέσω ότι συμφωνώ με την έκθεση Imbeni και ότι θέλω να τονίσω ιδιαιτέρως τα εξής θέματα.
Είναι απαραίτητο, όπως ειπώθηκε, να αποσαφηνίσουμε το επονομαζόμενο δίλημμα της "γκρίζας ζώνης" , είναι απαραίτητο να διευκρινίσουμε τις διαδικασίες, και, ενίοτε, τη νομική βάση και τις ευθύνες του καθενός, προκειμένου η διαχείριση του ECHO να καταστεί αποτελεσματικότερη.
Αναφέρθηκα ήδη στο πρόβλημα των ανθρωπίνων πόρων, όπως και στο πρόβλημα της δημόσιας προβολής, που καθιστούν απαραίτητη την αποσαφήνιση των στόχων.
Σε ορισμένες περιπτώσεις, όπως της Κούβας - εσείς το γνωρίζετε, κύριε Επίτροπε - υπό την κάλυψη της ανθρωπιστικής βοήθειας εκτελούνται προγράμματα που δεν έχουν σχέση με αυτήν, αλλά είναι απλώς μια συγκαλυμμένη μορφή συνεργασίας, για λόγους ενίοτε "ιδεολογικής αλληλεγγύης" με το καθεστώς του Κάστρο.
Είναι απαραίτητο για το μέλλον να βελτιωθεί η διαχείριση, να αυξηθεί η συνεργασία με τους εταίρους μας, να τελειοποιηθεί η συμπληρωματικότητα με τις δράσεις που εκτελούνται με τις προσπάθειες των κρατών μελών, και, τέλος, να ενταχθούν οι δράσεις ανθρωπιστικής βοήθειας της Ευρωπαϊκής Ένωσης στη γενική στρατηγική των πολιτικών συνεργασίας μας.
.
Κύριε Πρόεδρε, θα ήθελα να πω ευθύς εξαρχής ότι επικροτώ χωρίς καμία επιφύλαξη την άκρως εποικοδομητική έκθεση του κύριου Imbeni.
Είναι ένα εξαιρετικό έργο, και τόσο ο συνάδερφός μου, ο Επίτροπος Nielson, όσο και εγώ χαρήκαμε πάρα πολύ με τα επιχειρήματα που εκθέτει.
Χαιρόμαστε επίσης με την ευρεία αποδοχή που είχε η ανακοίνωση της Επιτροπής για την εκτίμησή του και τα μελλοντικά σχέδια για τις ανθρωπιστικές δράσεις της Κοινότητας.
Συγχαρητήρια στον αξιότιμο βουλευτή.
Η ανθρωπιστική βοήθεια, όπως είπαν πολλοί αξιότιμοι βουλευτές, είναι μια εξαιρετικά σημαντική πτυχή της εξωτερικής ταυτότητας της Ευρωπαϊκής Ένωσης.
Είμαι ο πρώτος που θα παραδεχτεί ότι οφείλουμε να κάνουμε πολλά για να βελτιώσουμε τις επιδόσεις μας.
Ωστόσο, είναι εξίσου σημαντικό να αναγνωρίσουμε το τεράστιο καλό που επιτυγχάνουμε με τη βοήθειά μας κάθε μέρα που περνά, συχνά μάλιστα υπό άκρως δυσχερείς συνθήκες, σε πάρα πολύ δύσκολες περιστάσεις, σε ολόκληρη την υφήλιο.
Όποια και αν είναι τα σφάλματα - και είναι ευθύνη μας να τα διορθώσουμε - επιτρέψτε μου να τονίσω τα όσα έχει πετύχει η Ευρωπαϊκή Ένωση και επιτυγχάνει με τη γενναιόδωρη στήριξη των ευρωπαίων φορολογούμενων.
Είμαστε οι πρώτοι στον κόσμο στην παροχή ανθρωπιστικής αρωγής και είναι σημαντικό να το θυμόμαστε αυτό κατά καιρούς.
Εκτιμούμε τα μέγιστα τη στήριξη του Κοινοβουλίου για τις μεταρρυθμίσεις που επιθυμούμε.
Η στρατηγική στην οποία μας ωθούν οι αξιότιμοι βουλευτές να εφαρμόσουμε συνάδει, ταιριάζει, πάρα πολύ με τα όσα θέλαμε να κάνουμε ούτως ή άλλως.
Θα ήθελα να τονίσω ότι όσο και να θέλουμε όλοι μας να κάνουμε περισσότερα, πρέπει να εστιάσουμε τη δράση μας, δεδομένων των άκρως περιορισμένων ανθρώπινων πόρων που έχουμε στη διάθεσή μας, ώστε να επιτύχουμε σωστά αυτά που ήδη προσπαθούμε να κάνουμε.
Υπό αυτό το πρίσμα, η Επιτροπή αποφάσισε να εστιάσει τις επεμβάσεις του Ευρωπαϊκού Οργανισμού Ανθρωπιστικής Βοήθειας βάσει ενός ορισμού του όρου "ανθρωπιστικός" που κατά τη γνώμη μου είναι γενναιόδωρος και ευέλικτος αλλά όχι υπέρμετρα ελαστικός.
Πιστεύουμε ότι θα ήταν σφάλμα να υπερφορτώσουμε τον Ανθρωπιστικό Οργανισμό Ανθρωπιστικής Βοήθειας με ένα συνεχώς αυξανόμενο αριθμό καθηκόντων απλώς και μόνο για λόγους διαχειριστικής ευκολίας.
Τόσο ο Επίτροπος, κ. Nielson, όσο και εγώ θέλουμε να βοηθήσουμε κράτη και λαούς που αντιμετωπίζουν κρίσεις.
Ωστόσο, θέλουμε, επίσης, να τους βοηθήσουμε να βγουν από τις κρίσεις ώστε να μπορέσουν να σταθούν και πάλι στα δικά τους πόδια το γρηγορότερο δυνατόν.
Θα καταπιαστούμε με αυτό το θέμα μέσω των στρατηγικών για κάθε χώρα, οι οποίες θα συνδυάσουν τους διάφορους τύπους αρωγής - βοήθεια για έκτακτες καταστάσεις ανάγκης, αναπτυξιακή βοήθεια, κοκ. μόλις καταστεί εφικτό.
Κατά τη δική μου γνώμη, αυτό είναι το καλύτερο είδος αρωγής και ο πλέον συνετός τρόπος χρήσης των χρημάτων των φορολογουμένων μας.
Επιτρέψτε μου να προσθέσω ότι δε σκοπεύουμε να μετατρέψουμε τον Οργανισμό Ανθρωπιστικής Βοήθειας σε επιχειρησιακό τμήμα το οποίο θα παρέχει βοήθεια που θα καλύπτει από το σχεδιασμό για απρόβλεπτες καταστάσεις έως τη διοχέτευση βοήθειας επί τόπου.
Αυτό ποτέ δεν ήταν, ούτε και είναι, το ισχυρό σημείο του Οργανισμού Ανθρωπιστικής Βοήθειας.
Μια τέτοια προσέγγιση θα ήταν αναποτελεσματική και θα ζημίωνε τα πολυάριθμα προτερήματα της προσέγγισης του Οργανισμού Ανθρωπιστικής Βοήθειας που εστιάζεται στις εταιρικές σχέσεις, μια προσέγγιση που του επιτρέπει, όπως ελέχθη, να παρέχει πόρους γρήγορα σε αυτούς που τα χρειάζονται περισσότερο.
Η προσέγγιση εταιρικών σχέσεων καθιστά επίσης εφικτή την πραγματική συμμετοχή της κοινωνίας των πολιτών από την έναρξη των επιχειρήσεων παροχής βοήθειας, γεγονός του οποίου η αξία έχει αποδειχθεί επανειλημμένες φορές.
Θα συνεχίσουμε να επιλέγουμε εταίρους με βάση την αποτελεσματικότητα και τη διαθεσιμότητά τους ως προς τις δράσεις που πρέπει να εκτελεστούν διατηρώντας υπόψη, φυσικά, τα διαφορετικά συγκριτικά δυνατά σημεία τους και τον ρόλο που μπορούν να παίξουν.
Ο τομέας των ΜΚΟ αποτελεί έναν εξαιρετικά σημαντικό δίαυλο, αλλά πολύτιμοι εταίροι είναι επίσης ο ΟΗΕ και το κίνημα του Ερυθρού Σταυρού.
Χάρη σ' αυτή τη μικτή προσέγγιση των εταιρικών σχέσεων όταν χρειάζεται, θα είμαστε σε θέση να στέλνουμε συγκεκριμένα μηνύματα σε διάφορα πολιτικά βήματα.
Ο κ. Imbeni ανέφερε το σημαντικό ζήτημα της προβολής.
Είναι όντως σημαντικό.
Θέλουμε οι ευρωπαίοι ψηφοφόροι και φορολογούμενοι να γνωρίζουν τι γίνεται με τα χρήματά τους εξ ονόματός τους.
Έχουμε προγραμματίσει μια έρευνα του Ευρωβαρόμετρου για να εκτιμηθούν τα τρέχοντα επίπεδα ενημέρωσης για τον Οργανισμό Ανθρωπιστικής Βοήθειας, στα κράτη μέλη, και βάσει αυτής της έρευνας, την οποία φυσικά θα θελήσουμε να συζητήσουμε με τους αξιότιμους βουλευτές και με άλλους, θα μπορέσουμε να αναπτύξουμε κατάλληλους τρόπους για να αυξήσουμε την ενημέρωση του πληθυσμού στην οποία αναφέρθηκαν οι αξιότιμοι βουλευτές.
Η ανθρωπιστική βοήθεια που παρέχουμε θα συνεχίσει να διέπεται από τις αρχές της αμεροληψίας και της μη διακριτικής μεταχείρισης, όπως αυτές τέθηκαν στον κανονισμό μας και έγιναν δεκτές από την ανθρωπιστική κοινότητα παγκοσμίως.
Αποτελεί στοιχείο της εξωτερικής μας ταυτότητας να καταδεικνύουμε ότι η Ευρώπη μπορεί να δράσει παγκοσμίως με μια φωνή και ότι μπορεί να φέρει αποτελέσματα στην πράξη.
Δεδομένου ότι είμαστε η μεγαλύτερη πηγή ανθρωπιστικής βοήθειας ανά την υφήλιο, όπως είπα πρωτύτερα, η Ευρωπαϊκή Ένωση έχει την ευθύνη όχι μόνο να είναι η μεγαλύτερη με την έννοια της ποσότητας, αλλά και η καλύτερη με την έννοια της παροχής της βοήθειας.
Αυτός είναι ο σαφής και φιλόδοξος στόχος μας.
Θα ήθελα να κλείσω με μία μόνο σκέψη.
Δεν έρχομαι εντελώς άπειρος στη συζήτηση για τα συγκεκριμένα θέματα.
Πριν από δέκα χρόνια ήμουν υπουργός ανάπτυξης στη χώρα που γνωρίζω καλύτερα, όπως έχουμε μάθει να λέμε, και ήμουν υπεύθυνος μεταξύ άλλων για την παροχή ανθρωπιστικής βοήθειας.
Αυτό που με κατέθλιβε περισσότερο στη διεθνή σκηνή τόσα χρόνια ήταν ότι στην πράξη η ικανότητά μας να παρέχουμε ανθρωπιστική βοήθεια γρήγορα στις πιο απελπιστικές συνθήκες αυξήθηκε πολύ περισσότερο από την ικανότητά μας να δρούμε προληπτικά ώστε από την αρχή να μην καθίσταται αναγκαία η ανθρωπιστική βοήθεια.
Αυτό εγείρει σοβαρά πολιτικά και περιβαλλοντικά ερωτήματα σχετικά με θέματα όπως η ανθρωπιστική παρέμβαση, τα οποία θα κυριαρχήσουν στην ημερήσια διάταξη της εξωτερικής πολιτικής όλο και περισσότερο τα επόμενα χρόνια.
Στο μεταξύ, ωστόσο, πρέπει ο τρόπος που παρέχουμε ανθρωπιστική βοήθεια να γίνει πιο αποτελεσματικός.
Η έκθεση του αξιότιμου βουλευτή θα συμβάλει σημαντικά σε αυτό.
Ευχαριστώ πολύ, κύριε Επίτροπε Patten.
Η συζήτηση έληξε.
Η ψηφοφορία θα διεξαχθεί αύριο στις 12.30.
(Η συνεδρίαση διακόπτεται στις 21.15 )