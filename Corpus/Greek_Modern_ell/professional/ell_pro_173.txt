# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Κυρία Πρόεδρε, τούτη την εβδομάδα είδα μερικές βάρκες να προσεγγίζουν το Κοινοβούλιο και ειδοποίησα τις υπηρεσίες ασφαλείας.
Υπήρξαν προβλήματα επικοινωνίας λόγω γλώσσας, αλλά και η τηλεφωνική σύνδεση ήταν τόσο κακή, ώστε η συνεννόηση να είναι σχεδόν αδύνατη.
Θα παρακαλούσα να αναγραφεί ευδιάκριτα στους χώρους του Κοινοβουλίου ο αριθμός κλήσης των εν λόγω υπηρεσιών, προκειμένου να μπορεί κανείς να τις καλέσει γρήγορα και αποτελεσματικά, κάθε φορά που θέλει να τις ειδοποιήσει για κάποιο συμβάν.
Κύριε Rόbig, θα γνωστοποιήσουμε πολύ ευχαρίστως τον αριθμό αυτό.
Αφού θίξατε το συγκεκριμένο ζήτημα, θα πρέπει να σας πω ότι χθες, ήρθαμε αντιμέτωποι με πολύ δυσάρεστα συμβάντα.
Κάποιοι διαδηλωτές, διότι δεν θα μπορούσαμε να τους θεωρήσουμε επισκέπτες, δημιούργησαν πολλά προβλήματα.
Θέλω να επισημάνω ότι η υπηρεσία ασφαλείας μας αντέδρασε ταχύτατα, πολύ αποτελεσματικά και ότι, χάρη στην αποτελεσματικότητά της, η κατάσταση τέθηκε υπό έλεγχο.
Ήθελα να το αναφέρω αυτό στο ημικύκλιο.
(Χειροκροτήματα)
.
Κυρία Πρόεδρε, πληροφορήθηκα ότι αυτές τις ημέρες συζητιέται στο Προεδρείο το ζήτημα των γλωσσών και της διερμηνείας μετά την είσοδο των υπό ένταξη χωρών.
Επειδή, όπως ξέρετε, όλοι έχουμε κάποια ευαισθησία για το θέμα και το ζήτημα είναι κυρίως πολιτικό και δεν θα μπορεί να περιοριστεί σε διοικητικά μέτρα, θα ήθελα να σας παρακαλέσω να μας πληροφορήσετε για τις σκέψεις που υπάρχουν και για τον τρόπο με τον οποίο σκέπτεσθε ότι θα μπορούσαμε να συμμετάσχουμε όλοι σα αυτή την συζήτηση, που είναι απαραίτητο να γίνει.
Κυρία Ζορμπά, το Προεδρείο θα εγκρίνει τις κατευθύνσεις για τις οποίες κάνετε λόγο το Σεπτέμβριο· ως τότε, οι Ομάδες έχουν όλο το χρόνο μπροστά τους για να τις συζητήσουν.
Νομίζω ότι έχει πολύ μεγάλη σημασία να μπορέσουν να το κάνουν.
Κυρία Πρόεδρε, επιτρέψτε μου να κάνω μια παρατήρηση, αφού έγινε ήδη δύο φορές λόγος για τη ρύθμιση του ζητήματος των γλωσσών.
Θα ήθελα να επισημάνω ότι το εν λόγω ζήτημα έχει ρυθμιστεί στον Κανονισμό.
Εκεί προβλέπεται ότι η τελική απόφαση για τη χρήση των γλωσσών στην Ολομέλεια λαμβάνεται από την ίδια την Ολομέλεια και για το λόγο αυτό είναι εντελώς ανεδαφική η όποια σχετική ανησυχία - ακόμα και σε σχέση με την παραπομπή του ζητήματος στο Προεδρείο.
Διάσκεψη κορυφής των αρχηγών κρατών και κυβερνήσεων των χωρών της G8
Η ημερήσια διάταξη προβλέπει τη δήλωση της Επιτροπής για τη Διάσκεψη Κορυφής των αρχηγών κρατών και των κυβερνήσεων των χωρών της G8.
Δίνω αμέσως το λόγο στον Επίτροπο κ. Patten.
.
(EN) Κύριε Πρόεδρε, χαίρομαι που μου δίδεται αυτή η ευκαιρία να μιλήσω για τη διάσκεψη κορυφής της G8.
Μετά από πρόταση της ιταλικής προεδρίας της G8, η επικείμενη Διάσκεψη Κορυφής στη Γένοβα θα εστιάσει την προσοχή της, από τη μία πλευρά, σε θέματα παγκόσμιας ανάπτυξης και, από την άλλη, σε ορισμένους καίριους συναφείς τομείς που εγείρουν ανησυχίες, όπως το περιβάλλον και η ασφάλεια των τροφίμων.
Η Επιτροπή στηρίζει πλήρως αυτήν την επικέντρωση του ενδιαφέροντος στη Διάσκεψη Κορυφής.
Πράγματι, οι ηγέτες της G8 σκοπεύουν να στείλουν από τη Γένοβα ένα ισχυρό μήνυμα ότι οι χώρες της G8 αντιμετωπίζουν με εξαιρετική σοβαρότητα τις ανησυχίες των πολιτών τους, καθώς και τις ανησυχίες του αναπτυσσόμενου κόσμου.
Μετά την Okinawa το περασμένο έτος, η G8 θα εξετάσει τα θέματα της ανάπτυξης με πολύ μεγαλύτερη σοβαρότητα.
Από την άποψη της Επιτροπής, η Διάσκεψη Κορυφής πρέπει να ασχοληθεί με τα εξής καίριας σημασίας θέματα σε αυτόν τον τομέα.
Πρώτον, με την καταπολέμηση των μεταδοτικών ασθενειών.
Η Ευρωπαϊκή Ένωση βρίσκεται σαφώς στην πρωτοπορία.
Το σχέδιο δράσης για την καταπολέμηση των μεταδιδόμενων νόσων υιοθετήθηκε από το Συμβούλιο νωρίτερα μέσα στο τρέχον έτος.
Μετά την έκκληση του Kofi Annan για τη δημιουργία ενός παγκόσμιου ταμείου υγείας, η οποία έγινε δεκτή, όπως μπορώ να πω με ευχαρίστηση, από τη Γενική Συνέλευση του ΟΗΕ την περασμένη εβδομάδα, τα μέλη της G8 αναμένεται να παράσχουν την πολιτική και οικονομική τους υποστήριξη στο προτεινόμενο ταμείο.
Η παρουσία του κ. Annan στη Γένοβα για να λάβει μέρος σε μία συνάντηση "προσέγγισης" μεταξύ της G8 και άλλων ηγετών θα βοηθήσει την επικέντρωση της προσοχής στο ζήτημα του παγκόσμιου ταμείου υγείας.
Πολλά θέματα παραμένουν εκκρεμή και πρέπει να διασφαλίσουμε ότι το επίκεντρο και η διαχείριση του ταμείου ευθυγραμμίζονται με τους στόχους του σχεδίου δράσης της Ευρωπαϊκή Ένωσης.
Ωστόσο, είναι και φυσικό και αναμενόμενο να σταλεί από τη Γένοβα ένα ισχυρό σήμα ευρωπαϊκής υποστήριξης σε αυτόν τον τομέα.
Δεύτερον, υπάρχει το ζήτημα του χρέους του Τρίτου Κόσμου.
Η G8 ανέλαβε από νωρίς ηγετικό ρόλο σχετικά με το χρέος των φτωχότερων κρατών - πρωτοβουλία HIPC - και τώρα πρέπει να προσπαθήσουμε να προχωρήσουμε περισσότερο.
Ο κ. Πρόντι και ο πρωθυπουργός Verhofstadt θα αναφερθούν στην απόφαση του Συμβουλίου του Μαΐου του τρέχοντος έτους, η οποία απευθύνει έκκληση για την πλήρη διαγραφή όλων των εναπομεινάντων ειδικών δανείων που χορηγήθηκαν στις λιγότερο ανεπτυγμένες χώρες σύμφωνα με την πρώτη, τη δεύτερη και την τρίτη Σύμβαση Λομέ.
Τρίτον, υπάρχει το θέμα της πρόσβασης των λιγότερο αναπτυγμένων χωρών στην αγορά.
Στηρίζουμε έντονα τις προσπάθειες της ιταλικής προεδρίας της G8 να διευρύνει τη συζήτηση για τη μείωση της φτώχειας πέρα από την ελάφρυνση του χρέους.
Συγκεκριμένα, θα πρέπει να τονιστεί η σχέση ανάμεσα στη μείωση της φτώχειας και το εμπόριο.
Σε αυτό το πλαίσιο, θα αναφερθεί φυσικά η πρωτοβουλία "όλα εκτός από όπλα" και η Επιτροπή θα επιμείνει να την ακολουθήσουν όλα τα άλλα μέλη της G8 παρέχοντας ελεύθερη πρόσβαση άνευ δασμών και ποσοστώσεων σε όλα τα προϊόντα που προέρχονται από τις λιγότερο αναπτυγμένες χώρες.
Όσον αφορά το περιβάλλον, οι ηγέτες της G8 θα συζητήσουν για την αλλαγή του κλίματος.
Είναι η πρώτη Διάσκεψη Κορυφής της G8 στην οποία θα συμμετάσχει ο Πρόεδρος Μπους.
Η Επιτροπή, όπως αναμφίβολα και οι υπόλοιποι συμμετέχοντες Ευρωπαίοι, θα επιδιώξει να συζητηθούν οι ανησυχίες μας σχετικά με την παρούσα στάση των Ηνωμένων Πολιτειών για την αλλαγή του κλίματος και την κύρωση του Πρωτοκόλλου του Κυότο.
Θα προσπαθήσουμε να εξασφαλίσουμε ότι στο ανακοινωθέν θα περιέχεται σαφής αναφορά στα επιστημονικά στοιχεία που τεκμηριώνουν την επιτακτική ανάγκη να ληφθούν διεθνή μέτρα για τον περιορισμό της κλιματικής αλλαγής.
Εμείς, από την πλευρά μας, θα επαναλάβουμε την αποφασιστικότητά μας να ασκήσουμε πίεση για την κύρωση του Πρωτοκόλλου του Κυότο και την ελπίδα μας ότι κατά την 6η Συνδιάσκεψη των Συμβαλλομένων Μερών της σύμβασης για την αλλαγή του κλίματος, η οποία έχει προγραμματισθεί να συγκληθεί εκ νέου στη Βόννη, θα βρεθεί ένας τρόπος για να μπορέσουν οι Ηνωμένες Πολιτείες να παραμείνουν εντός της διαδικασίας.
Όσο αφορά την ασφάλεια των τροφίμων, η Επιτροπή θα επιδιώξει να συμπεριληφθεί στα συμπεράσματα της G8 μία αναφορά στην αρχή της προφύλαξης.
Διατηρούμε την δέσμευσή μας να κάνουμε τα συστήματα πιο ευαίσθητα στην αυξανόμενη ευαισθησία του κοινού για τα θέματα ασφάλειας των τροφίμων, τους δυνητικούς κινδύνους που συνδέονται με τα τρόφιμα και τον επιταχυνόμενο ρυθμό των μεταβολών στις εξελίξεις της βιοτεχνολογίας.
Αυτά δεν είναι τα μόνα θέματα της ημερήσιας διάταξης της τριήμερης συνάντησης.
Πέρα από τα κύρια θέματα της ανάπτυξης, του περιβάλλοντος και της ασφάλειας των τροφίμων, θα συζητηθούν περιφερειακά θέματα με επίκεντρο την Μέση Ανατολή και τα Βαλκάνια καθώς και οι συγκρούσεις στην Αφρική.
Τα θέματα αυτά θα συζητηθούν στη συνάντηση των Υπουργών Εξωτερικών στην οποία θα παρευρίσκομαι, πριν ακριβώς από την κύρια συνάντηση των ηγετών.
Ως συνήθως, πριν από τη Διάσκεψη Κορυφής της G8, θα προηγηθεί μια συνεδρία της G7, δηλαδή χωρίς τη Ρωσία, με κύρια θέματα συζήτησης την παγκόσμια οικονομία, συμπεριλαμβανόμενων των τιμών του πετρελαίου και της χρηματοοικονομικής αρχιτεκτονικής.
Ο πρωθυπουργός της Ιαπωνίας Koizumi θα ανακοινώσει το σχέδιό του για διαρθρωτικές μεταρρυθμίσεις κατά την προεκλογική περίοδο στη χώρα του.
Ακόμη, οι ηγέτες θα συζητήσουν το εμπόριο με σκοπό να στείλουν ένα σαφές και ξεκάθαρο μήνυμα για την έναρξη του νέου γύρου διαπραγματεύσεων κατά την τέταρτη υπουργική σύνοδο του ΠΟΕ στη Ντόχα, το Νοέμβριο.
Επίσης, στο πλαίσιο της G7, θα συζητηθούν θέματα πυρηνικής ασφάλειας σε σχέση τόσο με την κατάσταση στη Ρωσία όσο και με την ανάγκη να διατηρηθούν οι δανειακές δεσμεύσεις προς την Ουκρανία μετά το κλείσιμο του εργοστασίου στο Τσέρνομπιλ και την κατασκευή εκεί των αντιδραστήρων K2R4.
Έχει γίνει έθιμο στην G8 να διοργανώνεται μια συνάντηση προσέγγισης με ορισμένους ηγέτες κρατών και κυβερνήσεων από τις αναπτυσσόμενες χώρες.
Σε αυτό το πλαίσιο, οι ιταλοί οικοδεσπότες προσκάλεσαν ηγέτες από τη Νότιο Αφρική, τη Νιγηρία, το Μαλί, την Αλγερία, το Μπαγκλαντές και το Ελ Σαλβαδόρ να παρακολουθήσουν μία σύνοδο εργασίας και να παρακαθήσουν σε δείπνο, όπου η συζήτηση θα επικεντρωθεί κυρίως στη στρατηγική για τη μείωση της φτώχειας και το παγκόσμιο ταμείο υγείας.
Όπως είπα νωρίτερα, σε αυτό το τμήμα της Διάσκεψης Κορυφής θα παρευρεθεί επίσης ο Γενικός Γραμματέας του ΟΗΕ καθώς και ο Πρόεδρος της Παγκόσμιας Τράπεζας και οι επικεφαλής του Παγκόσμιου Οργανισμού Εμπορίου, της Παγκόσμιας Οργάνωσης Υγείας και του Οργανισμού Τροφίμων και Γεωργίας.
Η G8 δεν είναι οργάνωση ούτε θεσμός.
Δεν βασίζεται σε καμία συνθήκη και δεν διαθέτει γραμματεία.
Η Ομάδα των 8 είναι μία ετήσια συγκέντρωση των δημοκρατικά εκλεγμένων ηγετών των εθνών που κατέχουν ηγετική θέση στον κόσμο.
Η Ευρωπαϊκή Επιτροπή καλείται να συμμετάσχει, αν μη τι άλλο, λόγω των εμπορικών και άλλων ευθυνών της εξ ονόματος ολόκληρης της Ένωσης.
Όπως στο παρελθόν, ο κ. Πρόντι σκοπεύει να εκμεταλλευτεί πλήρως αυτήν την ευκαιρία για να μεταφέρει τις απόψεις και τις θέσεις της Ευρωπαϊκής Ένωσης.
Δεν αρκεί, όμως, οι παγκόσμιοι ηγέτες να συναντώνται και να συζητούν αυτά τα θέματα μεταξύ τους.
Πρέπει να τείνουν ευήκοον ους στις ανησυχίες των τρίτων χωρών και της κοινωνίας των πολιτών και να κάνουν διάλογο μαζί τους.
Γι' αυτό, όλο και συχνότερα, η G8 διοργανώνει παράλληλες εκδηλώσεις και συναντήσεις με τρίτες χώρες και την κοινωνία των πολιτών στο πλαίσιο της Διάσκεψης Κορυφής.
Ήδη ανέφερα τις συναντήσεις προσέγγισης με άλλους ηγέτες.
Πέρυσι, οι Ιάπωνες πρόσθεσαν ένα κέντρο ΜΚΟ στην Okinawa.
Οι Ιταλοί συνεχίζουν φέτος με μία σειρά συναντήσεων που ήδη έλαβαν χώρα ή πρόκειται να λάβουν χώρα την παραμονή της Διάσκεψης Κορυφής.
Η Επιτροπή έχει μεγάλη εμπειρία από τις δικές της σχέσεις και διαβουλεύσεις με την κοινωνία των πολιτών - επιδιώξαμε να μοιραστούμε τις γνώσεις μας με τα μέλη της G8 και ελπίζουμε ότι η ενθάρρυνση αυτού του διαλόγου θα συνεχιστεί και θα αναπτυχθεί περαιτέρω.
Θα κάνω απλώς ένα τελευταίο σχόλιο.
Όσο και αν συμφωνεί ή διαφωνεί κανείς με ορισμένους εκπροσώπους της κοινωνίας των πολιτών για θέματα όπως η παγκοσμιοποίηση, θεωρώ εξαιρετικά σημαντικό να υπάρχει ένας ανοιχτός διάλογος που να μην παραμορφώνεται από τη βία στους δρόμους.
Μερικές από τις σκηνές που είδαμε να εκτυλίσσονται στο περιθώριο πρόσφατων διασκέψεων κορυφής και συναντήσεων κατέστησαν δυστυχώς ακόμη πιο δύσκολο, νομίζω, για τους νόμιμους εκπροσώπους της κοινωνίας των πολιτών να περάσουν την άποψή τους στους ηγέτες που είναι παρόντες.
Θεωρώ ότι αυτό είναι μία τραγωδία.
Υποβιβάζει αδίκως τα επιχειρήματα των νόμιμων αυτών ΜΚΟ και ελπίζω ιδιαίτερα ότι θα το τονίσουν αυτό και ότι όσοι υπήρξαν ένοχοι βίας στο παρελθόν θα λάβουν το μήνυμα.
(Χειροκροτήματα)
Κυρία Πρόεδρε, ευχαριστώντας τον Επίτροπο Patten για τις δηλώσεις του, δεν μπορώ ωστόσο να μην εκφράσω βαθειά θλίψη για το γεγονός ότι το Ευρωπαϊκό Κοινοβούλιο δεν αφιέρωσε ευρεία συζήτηση, η οποία θα μπορούσε ίσως να ολοκληρωθεί με μια κοινή πρόταση, σ' αυτό το τόσο σημαντικό και τόσο αισθητό από τις κοινωνίες μας, από τις κοινές μας γνώμες θέμα.
Είναι παράδοξο που μία Διάσκεψη Κορυφής με μια ημερήσια διάταξη τόσο ευαίσθητη απέναντι στα θέματα της παγκόσμιας διακυβέρνησης αποτέλεσε αντικείμενο τόσο έντονων όσο και αστήρικτων επικρίσεων.
Προφανώς υπήρξε και υπάρχει πρόβλημα, όχι μόνο επικοινωνίας, αλλά και δημοκρατικής συμμετοχής, όχι της συμμετοχής που επιθυμούν οι βίαιοι πολέμιοι της παγκοσμιοποίησης, αλλά εκείνης που διέπει τα εθνικά κοινοβούλια.
Στη Γένοβα, επομένως, δεν θα συζητηθεί μόνο η αγορά· αντιθέτως, όλη η ημερήσια διάταξη είναι, για την ακρίβεια, επικεντρωμένη στο θέμα της καταπολέμησης της φτώχειας.
Καταπολέμηση της φτώχειας σημαίνει, πρώτα απ' όλα, εργασία και δίκαιη ανακατανομή του πλούτου που θα προκύψει από τη διεργασία της παγκοσμιοποίησης.
Στους αντιπάλους της παγκοσμιοποίησης, ως οικονομολόγος υπενθυμίζω ότι, πριν κατανεμηθεί, ο πλούτος πρέπει να παραχθεί.
Όμως, ο ευρωπαϊκός στόχος της πλήρους απασχόλησης, για να μην χαρακτηρισθεί ως ένα απλό εγωιστικό όραμα μιας πλούσιας κοινότητας, πρέπει να μεταφραστεί σε έναν γενικό στόχο υποστήριξης της διαδικασίας ελευθέρωσης των εμπορικών συναλλαγών με ενεργητικές πολιτικές απασχόλησης, που θα συντελέσουν στη δημιουργία ενεργητικών κοινωνιών και επομένως κοινωνικής ενσωμάτωσης: με τη γεφύρωση του αποκαλούμενου "ψηφιακού χάσματος" , την κατάρτιση του ανθρώπινου κεφαλαίου, τη στήριξη της αυτοαπασχόλησης.
Η προτεραιότητα της απασχόλησης θα οδηγήσει κανονικά στη διάδοση ελάχιστων επιπέδων προστασίας για όλους.
Καταπολέμηση της φτώχειας σημαίνει βελτίωση της συνεργασίας της Παγκόσμιας Τράπεζας, του Νομισματικού Ταμείου, της ΔΟΕ και του ΠΟΕ, με στόχο την ολοκλήρωση των πολιτικών μακροοικονομικής σταθερότητας και ανάπτυξης με τις κοινωνικές πολιτικές.
Όπως μπορεί κανείς να δει, στα μέσα της δεκαετίας του 1970 υπήρξε μια μεγάλη αλλαγή όσον αφορά τις Διασκέψεις Κορυφής.
Στη Διάσκεψη Κορυφής της Γένοβας, όπως υπενθύμισε ο Επίτροπος Patten, την πρώτη ημέρα οι αρχηγοί κρατών και κυβερνήσεων, φιλοξενούμενοι του Προέδρου της Ιταλίας, θα συναντηθούν με τον Γραμματέα του ΟΗΕ κ. Κόφι Ανάν, με τον Πρόεδρο της Ευρωπαϊκής Επιτροπής κ. Πρόντι, με τον Πρόεδρο του Συμβουλίου της Ένωσης κ. Verhofstadt, με τον διευθυντή του FAO, του ΠΟΕ, της ΠΟΥ, της Παγκόσμιας Τράπεζας και έπειτα επίσης με τους Προέδρους της Νιγηρίας, της Νότιας Αφρικής, της Αλγερίας, εκείνους δηλαδή που ξεκίνησαν το σχέδιο στήριξης και ανάπτυξης της Αφρικής.
Η συνάντηση της G8 είναι βέβαια μια άσκηση παγκόσμιας διακυβέρνησης, που μπορεί και που πρέπει να τελειοποιηθεί, αλλά που στηρίζεται ήδη σήμερα σε βάσεις πολύ ευρύτερες από ό,τι κατά τις δεκαετίες του 1970 και του 1980.
Κυρία Πρόεδρε, στη Γένοβα, στις 20 Ιουλίου, οι οκτώ μεγάλες δυνάμεις θα εγκύψουν υπό το βλέμμα της υφηλίου σε μια απαιτητική ημερήσια διάταξη: φτώχεια, περιβάλλον, καταπολέμηση του AIDS.
Ελπίζω ότι η επένδυση των πόρων και των μέσων που θα επιτρέψουν να διεξαχθεί η G8 θα είναι ανάλογη της ικανότητάς της να υποδείξει κατάλληλες λύσεις για τα σύγχρονα δράματα.
Η Ιταλία προσπάθησε να προετοιμάσει όσο το δυνατόν καλύτερα αυτούς τους φακέλους· η νέα κυβέρνηση μοιάζει να θέλει να συνεχίσει την πορεία που χάραξε η προηγούμενη: αναφέρομαι στο 20% του παγκόσμιου πληθυσμού που καταναλώνει το 83% των πόρων του πλανήτη, αναφέρομαι στους 1 δισεκατομμύριο και 300 εκατομμύρια ανθρώπους που ζουν με ένα δολάριο την ημέρα, αναφέρομαι στις κλιματικές συνθήκες του πλανήτη.
Δεν αμφισβητείται η νομιμότητα αυτών των συνόδων· ωστόσο, η προσφυγή σε τέτοιου τύπου φόρα - για τα οποία ξέρουμε, μεταξύ των άλλων, ότι δεν έχουν καμία πραγματική εξουσία - είναι ένα σοβαρότατο έλλειμμα εκπροσώπησης και όταν λέω έλλειμμα εκπροσώπησης, δεν εννοώ μόνο την εκπροσώπηση των φτωχότερων χωρών - που είναι ένα πολύ σημαντικό πρόβλημα - αλλά σκέφτομαι, για παράδειγμα, πώς εκπροσωπείται σ' αυτά η ίδια η Ευρωπαϊκή Ένωση.
Όλα αυτά, επομένως, δεν πρέπει να μειώσουν την επείγουσα ανάγκη να καταστούν αξιόπιστα, αποτελεσματικά και δημοκρατικά διεθνή όργανα όπως τα Ηνωμένα Έθνη και η Οικονομική και Κοινωνική Επιτροπή τους, ο Παγκόσμιος Οργανισμός Εμπορίου, για να μην μιλήσουμε για το Νομισματικό Ταμείο και την Παγκόσμια Τράπεζα, με την προοπτική της δημιουργίας οργάνων ικανών να αποκαταστήσουν μια συνάφεια μεταξύ πολιτικής και οικονομίας, μεταξύ κυβέρνησης και αγοράς έναντι ορισμένων παγκόσμιων τάσεων που μέχρι σήμερα ευνοούσαν την ελευθέρωση της κυκλοφορίας των κεφαλαίων και τα κερδοσκοπικά έσοδα από τις άμεσες επενδύσεις.
Όσον αφορά την ημερήσια διάταξη: να αντιμετωπίσει το εξωτερικό χρέος των φτωχότερων χωρών, αλλά να προχωρήσει και πιο πέρα, μέσω της πρότασης "Όλα εκτός από όπλα" · να υποστηρίξει τη στρατηγική της Διεθνούς Οργάνωσης Εργασίας· να υποστηρίξει την αξιοπρεπή εργασία, ώστε να μην καταδικαστούν οι φτωχότερες χώρες να κερδίζουν αγορές ως επί το πλείστον βάσει του κοινωνικού ντάμπινγκ: να κυρώσει το Πρωτόκολλο του Κυότο· να υποστηρίξει τη στρατηγική ορισμένων αφρικανικών χωρών, όπως η Νότια Αφρική, για την καταπολέμηση του AIDS μέσω του ταμείου που μας υπενθύμισε ο Επίτροπος Patten.
Θα ληφθούν άραγε αυτές οι αποφάσεις στη Γένοβα;
Το ελπίζουμε και πιστεύουμε ότι η πίεση αυτού του μεγάλου και πολυποίκιλου κινήματος θα είναι σημαντική προς αυτή την κατεύθυνση.
Πιστεύω και εγώ, ωστόσο, ότι οι μορφές βίας, εκτός του ότι είναι απαράδεκτες ως μορφές πολιτικής έκφρασης, από όπου και αν προέρχονται, έχουν την πρόθεση, τελικά, να συγκαλύψουν τα πραγματικά περιεχόμενα - σ' αυτό έχει δίκιο ο Επίτροπος Patten - και να χρησιμοποιήσουν την απήχηση αυτών των εκδηλώσεων στα μέσα ενημέρωσης για ανατρεπτικούς σκοπούς, που δεν έχουν καμία σχέση με τη λύση αυτών των προβλημάτων.
(Χειροκροτήματα)
DA) Κυρία Πρόεδρε, την περασμένη εβδομάδα συμμετείχα σε μια διάσκεψη στη Στοκχόλμη, όπου ο συντονιστής από την Αφρική στην ολομέλεια όπου έκανα μια παρουσίαση ξεκίνησε τη συνεδρίαση με μια έκκληση από τους αφρικανούς φίλους του να πει τα εξής: "Μου ζητήθηκε να φέρω πίσω στην Αφρική τη θεραπεία για το AIDS, τη θεραπεία για τη φτώχεια, τη θεραπεία για τις πολιτικές συγκρούσεις και τη θεραπεία για την έλλειψη διαθεσιμότητας της τεχνολογίας της πληροφορικής - τις τέσσερις αρρώστιες που αυξάνουν το ήδη ευρύ χάσμα ανάμεσα στον Βορρά και τον Νότο" .
Και φυσικά δεν ήταν άνευ αιτίας που τα είπε αυτά.
Το 1960 το πλουσιότερο 20% του παγκόσμιου πληθυσμού είχε εισοδήματα που ήταν 30 φορές μεγαλύτερα από αυτά του φτωχότερου 20%.
Το 1960 ο αριθμός ήταν 60 φορές, το 1997 ήταν 74 φορές και δεν υπάρχει καμία αμφιβολία ότι έχει ανέβει από το 1997.
Σύμφωνα με πληροφορίες στο περιοδικό "The Economist" της 16ης Ιουνίου ο κόσμος έχει περισσότερους πλούσιους από ποτέ άλλοτε.
Το θλιβερό συμπέρασμα στο οποίο κατέληξε μετά τη συνεδρίαση ήταν: "Φαίνεται ότι θα αναγκαστώ να επιστρέψω στην Αφρική χωρίς τη θεραπεία για τις τέσσερις μεγάλες κρίσεις που σοβούν" .
Έχουμε εδώ ένα πρόβλημα με πολλές από τις συναντήσεις μας.
Πόσα καταφέρνουμε τελικά να επιλύσουμε;
Μπορούμε να ελπίζουμε ότι η συνάντηση των G8, στην οποία εκπροσωπούνται μεμονωμένα κράτη μέλη της ΕΕ, η Επιτροπή και η Προεδρία, ίσως συμβάλουν στην επίλυση ορισμένων.
Εάν δεν καταφέρουμε να πετύχουμε κάποια καλύτερα αποτελέσματα μέσα από αυτές τις συνεδριάσεις μπορούμε να φοβόμαστε ότι ο φόβος μπροστά στην παγκοσμιοποίηση θα χειροτερέψει και κατά συνέπεια θα σταθούμε μάρτυρες ακόμα μεγαλύτερων διαδηλώσεων.
Διότι είναι φυσικά ένα κομμάτι του προβλήματος το γεγονός ότι οι άνθρωποι γενικά πιστεύουν ότι πολύ απλά αυτή η παγκοσμιοποίηση είναι ένα από τα κακά, ενώ εμείς οι πολιτικοί έχουμε την άποψη ότι πρέπει να είναι από τα καλά και ξέρουμε ότι θα μπορούσε να είναι από τα καλά.
Όμως μας λείπουν τα αποτελέσματα ενώ παράλληλα τεκμηριώνονται ολοένα και μεγαλύτερες διαφορές.
Ελπίζω λοιπόν να καταπιαστούμε με ορισμένα από τα πραγματικά προβλήματα.
Για τον λόγο αυτό θέλω να κάνω θερμή έκκληση στην Επιτροπή - και μάλιστα όχι προς τον κ. Patten αλλά ξεκάθαρα προς τον κ. Πρόντι - πραγματικά να εστιάσουν την προσοχή τους στην απόγνωση των αναπτυσσόμενων χωρών, διότι είναι το μεγαλύτερο πρόβλημα της εποχής μας.
Όταν μιλάμε για τη σύσταση ενός ταμείου, να χαριστούν τα χρέη κοκ, πρέπει επίσης να θυμόμαστε να μιλήσουμε για "additional money" , δηλαδή πρόσθετα χρήματα, ώστε να ξεπεράσουμε αυτή την κατάσταση με την οποία είναι τα ίδια χρήματα που κυκλοφορούν γύρω γύρω στο σύστημα και ποτέ δεν αποπληρώνονται.
Κυρία Πρόεδρε, καλωσορίζω θερμά τη διαβεβαίωση του Επιτρόπου Patten ότι η μείωση της φτώχειας θα αποτελέσει κεντρικό ζήτημα στην ημερήσια διάταξη της G8.
Θεωρητικά, οι κυβερνήσεις της G8 είναι προσηλωμένες στην επίτευξη των αναπτυξιακών στόχων του ΟΗΕ έως το 2015, συμπεριλαμβανόμενης της καθολικής πρωτοβάθμιας εκπαίδευσης.
Έχει περάσει περισσότερο από ένας χρόνος που οι ίδιες αυτές κυβερνήσεις υποσχέθηκαν στο Παγκόσμιο Φόρουμ Εκπαίδευσης στο Ντακάρ ότι καμία χώρα που παίρνει στα σοβαρά την επίτευξη της παιδείας για όλους δεν πρέπει να αποτύχει λόγω έλλειψης πόρων.
Αυτά είναι ωραία λόγια αλλά πού είναι οι πόροι και πού η ελάφρυνση του χρέους;
Η G8 πρέπει να διαγράψει αμέσως όλα τα χρέη προς το ΔΝΤ και την Παγκόσμια Τράπεζα για τις χώρες που εξέφρασαν τη δέσμευσή σε αυτούς τους αναπτυξιακούς στόχους του 2015.
Τους ίδιους αυτούς στόχους συμμερίζονται εκατοντάδες ομάδες της κοινωνίας των πολιτών σε όλη την Ευρωπαϊκή Ένωση και χιλιάδες άτομα ενδιαφέρονται τόσο πολύ γι' αυτά τα θέματα, ώστε θα ταξιδέψουν στη Γένοβα για να λάβουν μέρος σε ειρηνικές διαδηλώσεις για να επιστήσουν την προσοχή του κόσμου στην ανάγκη ανάληψης επείγουσας δράσης γι' αυτά τα θέματα.
Επιτρέψτε μου να ολοκληρώσω με την ελπίδα ότι τα παγκόσμια μέσα ενημέρωσης θα τους ακούσουν και θα μεταδώσουν τις ανησυχίες τους δίνοντας πολύ λιγότερη προσοχή στους ελάχιστους εκείνους ανθρώπους που μπορεί να εμπλακούν σε βιαιότητες αλλά που, πάρα πολύ συχνά, καταπνίγουν τις θεμιτές ανησυχίες των χιλιάδων ειρηνικών αλλά παθιασμένων διαδηλωτών.
(Χειροκροτήματα)
Κυρία Πρόεδρε, εμείς πιστεύουμε ότι το νέο στοιχείο, στη Γένοβα, δεν θα είναι πια η συνάντηση της G8, αλλά, αντίθετα, η συνάντηση του κινήματος αμφισβήτησης.
Η G8 θεωρείται από πολλούς κοινωνικούς και πολιτικούς κύκλους - μεταξύ των οποίων και από εμάς - αθέμιτη, έκφραση μιας σοβαρής τάσης να αφαιρούνται σημαντικές αποφάσεις από την εθνική κυριαρχία.
Δεν είμαστε οι μόνοι που αισθανόμαστε έτσι: το σύνολο των Επισκόπων της Καθολικής Εκκλησίας της φιλοξενούσας περιφέρειας εξέφρασε την ίδια άποψη.
Μετά την τραγωδία του Γκέτεμποργκ θα ήταν σοφό να αναβληθεί η συνεδρίαση της G8.
Μερικές φορές είναι απόδειξη σοφίας να μην προσφεύγουμε στην επίδειξη της δυνάμεώς μας· υπάρχει ο κίνδυνος να γυρίσει η Ευρώπη μονομιάς αιώνες πίσω, όταν οι δυνάμεις της τάξης πυροβολούσαν στις διαδηλώσεις, τότε του εργατικού κινήματος.
Τώρα πια, αυτή η συνεδρίαση της G8 είναι μια άσκοπη επίδειξη δυνάμεως, μια εξύμνηση της ισχύος μας, αλλά πολλοί δεν πιστεύουν πια σ' αυτή.
Δεν πιστεύουν πια επειδή η παγκοσμιοποίηση δεν καταφέρνει να κρύψει τις βλάβες που προξενεί στον κόσμο: εμπεριέχει πλέον παράγοντες κρίσης, επιτείνει τις ανισότητες μεταξύ Βορρά και Νότου, δεν λύνει τα προβλήματα της φτώχειας και της αρρώστιας, δημιουργεί διάχυτη και βαθιά αβεβαιότητα σε σχέση με το μέλλον της ανθρωπότητας και τη μοίρα της φύσης.
Γι' αυτό, είναι οι αντίπαλοι της G8, τα κινήματα της κοινωνίας των πολιτών, αυτά που μιλούν σήμερα στον κόσμο· είναι οι νέοι των πλούσιων χωρών αυτοί που μιλούν εξ ονόματος των φτωχών χωρών του κόσμου και των λαών τους, αυτοί που έρχονται αντιμέτωποι με ανικανοποίητα αιτήματα δημοκρατίας και συμμετοχής, με τις απαιτήσεις του ατόμου, του περιβάλλοντος, των δυνάμεων που ζητούν κοινωνική δικαιοσύνη.
Το έμβλημα των διαδηλωτών είναι ότι μπορεί να υπάρξει και διαφορετικός κόσμος.
Στο έμβλημα αυτό συναντιούνται οι αγώνες των εργατών για την απασχόληση και για τους μισθούς, των αγροτών για μια διαφορετική γεωργία και μια απάντηση στα προβλήματα της πείνας στον κόσμο, συναντιούνται όλα τα πλούσια αύριο.
Πού είναι η Ευρώπη;
Η Ευρώπη σιωπά.
Θεωρώ μεγάλο μάθημα για μας το γεγονός ότι, ενώπιον αυτής της σιωπής της Ευρώπης, μια μεγάλη θρησκευτική δύναμη όπως η Καθολική Εκκλησία καταφέρνει να εκφράσει καλύτερα και να ερμηνεύσει τις απαιτήσεις της κοινωνίας των πολιτών αυτής της μεγάλης ηπείρου, επικρίνοντας πλήρως την έλλειψη νομιμότητας αυτής της Συνόδου και την ανικανότητά της να διαχειριστεί τις μεγάλες διεργασίες παγκοσμιοποίησης της υφηλίου.
Κυρία Πρόεδρε, στην Ιταλία διεξήχθησαν, τις τελευταίες εβδομάδες, έρευνες για την εξέλιξη της κοινής γνώμης και, πρέπει να πω προς μεγάλη μου έκπληξη, ένα αποτέλεσμα που προέκυψε από αυτές είναι ότι η πλειοψηφία των Ιταλών συμμερίζεται τις ανησυχίες των αμφισβητητών της G8.
Αυτό δεν σημαίνει οπωσδήποτε ότι η πλειοψηφία των Ιταλών συμμερίζεται τη βία που υπήρξε σε άλλες περιπτώσεις και που φοβόμαστε ότι θα υπάρξει και εδώ.
Ούτε εγώ ούτε η πλειοψηφία των Ιταλών ανήκουμε φυσικά σ' αυτούς, αλλά το ανωτέρω αποτέλεσμα σημαίνει ότι στην Ιταλία - όπως, πιστεύω, και σε πολλές άλλες χώρες του κόσμου - υπάρχει στην πραγματικότητα βαθιά ανησυχία για έναν τρόπο παγκοσμιοποίησης της υφηλίου που δεν αντιστοιχεί στις προσδοκίες ενός μεγάλου μέρους του πληθυσμού.
Θα ήταν μεγάλο λάθος να νομίσει κανείς ότι πρόκειται για πρόβλημα της Δεξιάς ή της Αριστεράς.
Πρόκειται για ένα πρόβλημα που αφορά ορισμένα βασικά προβλήματα της ανθρωπότητας, θα έλεγα μάλιστα ότι πρόκειται για ένα πρόβλημα που αφορά σε μεγάλο βαθμό ακριβώς τους ανθρώπους φιλελεύθερης νοοτροπίας, στους οποίους ανήκω, επειδή μία από τις μεγάλες ανησυχίες που έχουμε είναι μήπως επέλθει μια διεργασία παγκοσμιοποίησης της οικονομίας χωρίς κανόνες, η οποία θα είχε ίσως τις χείριστες συνέπειες.
Ενώπιον του προβλήματος αυτού, η Ευρώπη έχει μια μεγάλη δυνατότητα και μια μεγάλη ευθύνη.
Μια μεγάλη δυνατότητα διότι σήμερα, στην πραγματικότητα, αναπτύσσεται στην Ευρώπη μια σειρά τάσεων και ιδεών, οι οποίες θα μπορούσαν να αποτελέσουν, τουλάχιστον εν μέρει, μια απάντηση στα προβλήματα της παγκοσμιοποίησης.
Στο πεδίο των ανθρωπίνων δικαιωμάτων, στον τομέα της προστασίας του περιβάλλοντος, ως προς τον σεβασμό των μειονοτήτων και τις ρίζες των πολιτών, ως προς την πολυμορφία και την αποδοχή της πολυμορφίας, η Ευρώπη ως επί το πλείστον συμφωνεί αυθόρμητα.
Το δείχνει η σχεδόν ομόφωνη θέση της για το Πρωτόκολλο του Κυότο, το δείχνει η μάχη κατά της θανατικής ποινής και υπέρ του σεβασμού των ανθρωπίνων δικαιωμάτων, το δείχνει η ίσως όχι ακόμα επαρκής, αλλά σημαντική πολιτική συνοχής που ασκούμε.
Ταυτόχρονα, αυτό καταδεικνύει την ευθύνη μας, επειδή αυτά τα αποτελέσματα δεν είναι αποτελέσματα πολιτικά· δεν υπάρχει σήμερα μία Ευρώπη που διακηρύσσει στον κόσμο αυτές τις ιδέες: υπάρχουν μόνο χώρες.
Η εικόνα μάλιστα που θα προκύψει από τη Διάσκεψη Κορυφής της Γένοβας είναι η εικόνα μιας Ευρώπης απούσας, μια εικόνα επομένως που κινδυνεύει να επισκιαστεί από τη μεγάλη και μοναδική υπερδύναμη.
Όχι από δικό της φταίξιμο, τονίζω, αλλά ακριβώς λόγω της ανυπαρξίας μιας ηπείρου, που θα μπορούσε να εκφράζει μεν διαφορετική γραμμή, αλλά απηχεί τις ανησυχίες μεγάλου μέρους της ανθρωπότητας.
Δύο πράγματα έχουμε λοιπόν μπροστά μας: το ένα είναι να εμβαθύνουμε σ' αυτό το σχέδιο, σ' αυτή τη συζήτηση.
Πιστεύω ότι ορισμένα στοιχεία μεγάλης σημασίας θα μπορέσουμε να τα οικοδομήσουμε οι ίδιοι: την ιδέα, για παράδειγμα, να φέρουμε στην επόμενη Διάσκεψη Κορυφής για το περιβάλλον μια ενιαία, μοναδική φωνή της Ευρώπης ή την ιδέα να εμβαθύνουμε στην έννοια της εσωτερικής συνοχής.
Υπάρχει επίσης πρόβλημα διεύρυνσης των πόρων: μια Ευρώπη που αφιερώνει μεγαλύτερο μέρος των πόρων της σε μία πολιτική - που είχε ήδη μερική επιτυχία - βελτίωσης ορισμένων μειονεκτικών περιοχών θα είχε μεγάλη σημασία.
Σ' αυτό χρειάζεται όμως να προστεθεί μια συμπληρωματική πολιτική δράση.
Αν οι φωνές μας παραμείνουν, όπως ήταν μέχρι σήμερα, φωνές μεμονωμένων χωρών, θα είναι ακόμα αδύναμες φωνές στο διεθνές πλαίσιο.
Αν καταφέρουμε, αντίθετα, να κάνουμε μερικά βήματα μπροστά στον δρόμο της ευρωπαϊκής ολοκλήρωσης και επιτύχουμε, σε ορισμένα μεγάλα διεθνή πλαίσια, να μην υπάρχουν μερικές ευρωπαϊκές χώρες, αλλά μία και μοναδική φωνή της Ευρώπης, θα έχουμε παράσχει μια συμβολή όχι μόνο στα προβλήματα της Ευρώπης, αλλά στα προβλήματα του κόσμου.
Η ιταλική κυβέρνηση ορθώς κινείται προς την επιδίωξη διαλόγου με όλες τις κοινωνικές δυνάμεις.
Στο σημείο αυτό θα πρέπει να προστεθεί το εξής: μια μεγάλη ώθηση και των άλλων χωρών προς την ευρωπαϊκή ολοκλήρωση, ώστε αυτές οι ιδέες, αυτές οι ελπίδες, που ορθώς μας ωθούν προς τα μπρος, να εκφρασθούν από ένα φορέα που να έχει τη σχετική δύναμη.
Δεν μπορεί να είναι κάποιο μεμονωμένο κράτος, πρέπει να είναι η Ευρώπη στο σύνολό της αυτή που θα τις προωθήσει.
Κύριε Επίτροπε, η παγκοσμιοποίηση πρέπει να είναι η μέγιστη δυνατή παγκοσμιοποίηση των δικαιωμάτων και των ελευθεριών: είναι ωραιότατη, συνεπώς, καταρχάς, αυτή η πρόταση "Όλα εκτός από όπλα" , η πρωτοβουλία της Επιτροπής υπέρ της μονομερούς κατάργησης των τελωνειακών δασμών για τις φτωχότερες χώρες.
Είναι μια απάντηση οικονομικής ελευθερίας, την οποία πρέπει να ακολουθήσουμε μέχρι τέλους, μεταξύ άλλων επειδή κατ' αυτόν τον τρόπο θα μπορούμε να απαντάμε καλύτερα σε όποιον αποδίδει στην παγκοσμιοποίηση την αθλιότητα και την εκμετάλλευση ολόκληρων λαών και ζωνών του πλανήτη μας, λαών που αποτελούν θύμα εκμετάλλευσης των τυράννων τους, λαών που τις περισσότερες φορές αποτελούν θύμα εκμετάλλευσης κλειστών και αυταρχικών οικονομιών.
Δεν είναι αλήθεια, συνεπώς, ότι η οικονομική ελευθερία, το άνοιγμα των αγορών στέλνουν τους πληθυσμούς στον αφανισμό: επ' αυτού η πρωτοβουλία μονομερούς κατάργησης των τελωνειακών φραγμών είναι πολιτικά θεμελιώδης.
Θεμελιώδης είναι όμως επίσης η παγκοσμιοποίηση των δικαιωμάτων: κάθε μέλος του Σώματος θα πρέπει να το υπενθυμίσει αυτό, όχι μόνο στα κράτη που συμμετέχουν, αλλά σε όλο τον κόσμο: κατάργηση της θανατικής ποινής και γενική αναστολή των εκτελέσεων στον κόσμο· 60 επικυρώσεις του Διεθνούς Ποινικού Δικαστηρίου· γενική καταπολέμηση του ακρωτηριασμού των γυναικείων γεννητικών οργάνων.
Να ποιος είναι ο τύπος παγκοσμιοποίησης που θα μπορούσαν να υποδεχθούν θετικά οι πολίτες.
Τίθεται λοιπόν ένα πρόβλημα, δεν λέω έλλειψης νομιμότητας, αλλά ανυπαρξίας κανόνων, διαδικασιών.
Η συμμετοχή δεν μπορεί να αφορά μόνο τις μη κυβερνητικές οργανώσεις, τους αποκαλούμενους εκπροσώπους της κοινωνίας των πολιτών· το πρόβλημα είναι όλων των πολιτών.
Γιατί λοιπόν να μην επιδιωχθεί να γίνει η συνεδρίαση της G8 on line, να γίνει γνωστή σε όλους: ημερήσια διάταξη, συζητήσεις, τι αποφάσεις λαμβάνονται, ποιος τις λαμβάνει;
Αυτή η γνώση πρέπει να αποκατασταθεί.
Η G8 δεν είναι θεσμικό όργανο, είναι όμως υποχρεωμένη να παρέχει δημοσιότητα και διαφάνεια όσον αφορά τις εργασίες και τις αποφάσεις της.
Κυρία Πρόεδρε, Επίτροπε Patten, σε δύο περίπου εβδομάδες θα συνέλθουν οι ηγέτες του πλανήτη μας στη Γένοβα.
Αντικείμενο των συζητήσεών τους αποτελεί η παγκοσμιοποίηση και ειδικότερα η καταπολέμηση της φτώχειας, το περιβάλλον και η πρόληψη των συγκρούσεων.
Οι δρόμοι της Γένοβας θα ξεχειλίσουν πάλι από διαδηλωτές.
Δυστυχώς οι εικόνες των ταραξιών και της λιθοβολούσας μειοψηφίας θα κάνουν πάλι τον γύρο των τηλεοπτικών καναλιών και των μέσων μαζικής ενημέρωσης.
Καταδικάζω αυτή τη μειονότητα, διότι μία πέτρα δεν είναι ούτε δεξιά ούτε αριστερά, μία πέτρα είναι απλώς καταστροφική.
Ωστόσο οι διαμαρτυρίες της πλειονότητας των ειρηνικών διαδηλωτών, οι οποίοι διαδηλώνουν κατά ενός συστήματος παγκοσμίου εμπορίου το οποίο έχει ως αποτέλεσμα την ανισομερή κατανομή του πλούτου, με βρίσκουν σύμφωνο.
Το παγκόσμιο εμπόριο δεν γνώρισε ποτέ τέτοια άνθηση όσο σήμερα.
Για τον λόγο αυτό θεωρώ συγκλονιστικό το γεγονός ότι οι 20 πλουσιότερες χώρες έχουν κατά μέσον όρο ΑΕΠ 37 φορές υψηλότερο από ό,τι οι 20 φτωχότερες χώρες.
Πρόκειται για ένα χάσμα το οποίο διπλασιάστηκε κατά τα τελευταία 40 χρόνια.
Οι φτωχές χώρες, και ιδιαίτερα οι φτωχοί κάτοικοι αυτών των χωρών, δεν ωφελούνται από την παγκόσμια ανάπτυξη.
Σχεδόν το ήμισυ του παγκοσμίου πληθυσμού αναγκάζεται να επιβιώνει με λιγότερα από 2 δολάρια ημερησίως, ενώ το ένα πέμπτο του παγκόσμιου πληθυσμού ζει κάτω από το απόλυτο όριο της φτώχειας του ενός δολαρίου την ημέρα.
Σε αυτό το πλαίσιο είναι και παραμένει απολύτως απαράδεκτο να υποχρεώνονται οι αναπτυσσόμενες χώρες να ανοίγουν τις αγορές τους στα προϊόντα μας, κατά τη στιγμή που κάθε είδους φραγμοί στο εμπόριο που ισχύουν στη Δύση αποδεικνύονται ανυπέρβλητα εμπόδια για τις αναπτυσσόμενες χώρες.
Η Ευρωπαϊκή Ένωση πραγματοποίησε ένα άνοιγμα με μία αξιέπαινη πρωτοβουλία: όλα εκτός από όπλα.
Η Ευρώπη οφείλει να συνεχίσει.
Καλώ κυρίως όλες τις άλλες βιομηχανικές μεγάλες δυνάμεις της Δύσης, οι οποίες ακολουθούν τη στιγμή αυτή μία αισχρή πολιτική, όπως οι Ηνωμένες Πολιτείες, να ακολουθήσουν την πρωτοβουλία της Ευρώπης.
Εξάλλου, ένας νέος γύρος στον ΠΟΕ είναι αξιέπαινος μόνον εφόσον αποτελέσει πραγματικά ένα γύρο ανάπτυξης.
Το παγκόσμιο εμπόριο στην υπηρεσία των προσπαθειών για την καταπολέμηση της φτώχειας.
Αυτό θα αποτελούσε ένα πραγματικά ισχυρό κίνητρο για τη δίκαιη κατανομή του πλούτου.
Χρειάζεται όμως ακόμα να γίνουν πολλά.
Εξαιτίας της έλλειψης πολιτικών δεσμεύσεων δεν φαίνεται πιθανό να τηρηθούν οι διεθνείς συμφωνίες, όπως η καθολική πρόσβαση στην πρωτοβάθμια εκπαίδευση και στη βασική ιατροφαρμακευτική περίθαλψη μέχρι το 2015.
Εν έτη 2001 130 εκατομμύρια παιδιά δεν θα πάνε στο σχολείο και άλλα 150 εκατομμύρια παιδιά ναι μεν θα αρχίσουν το δημοτικό σχολείο, όμως θα αναγκαστούν να το σταματήσουν πριν μάθουν γραφή και ανάγνωση.
Η επιδημία του AIDS προκαλεί μία άνευ προηγουμένου διατάραξη της κοινωνίας των αναπτυσσομένων χωρών.
Οι χρηματοοικονομικές δεσμεύσεις που ενδεχομένως θα αναληφθούν στη Γένοβα για τη δημιουργία ενός διεθνούς Ταμείου για την καταπολέμηση των ασθενειών που οφείλονται στη φτώχεια είναι φυσικά αξιέπαινες και κυρίως ασυνήθιστες, θα παραμείνουν όμως παροιμιώδεις σταγόνες στον ωκεανό αν οι ίδιοι δωρητές δεν κάνουν σεβαστές τις διεθνείς συμφωνίες για διάθεση του 0,7% του ΑΕΠ τους ως βοήθεια για την ανάπτυξη.
Αυτό ισχύει επίσης και για κράτη μέλη όπως η Αγγλία και η Γερμανία, κυρίως όμως για τις Ηνωμένες Πολιτείες οι οποίες διαθέτουν το 0,1% του ΑΕΠ τους.
Στη Γένοβα θα γίνει επίσης συζήτηση και για την αστάθεια στις διεθνείς χρηματιστηριακές αγορές.
Θεωρώ χρήσιμο να υποστηρίξουν οι ηγέτες του πλανήτη στη Γένοβα το σχέδιο της βελγικής Προεδρίας για την μελέτη των δυνατοτήτων επιβολής ενός φόρου Tobin στις διεθνείς βραχυπρόθεσμες επενδύσεις.
Αυτή η μορφή φορολογίας, την οποία μεταξύ άλλων έχουν καταδικάσει οι Ηνωμένες Πολιτείες, μπορεί να συμβάλει στην πρόληψη χρηματοοικονομικών κρίσεων, ενώ τα έσοδα από αυτή μπορούν να διατεθούν σε προγράμματα υπέρ της ανάπτυξης.
Θα εκτιμήσω τα αποτελέσματα της Συνόδου Κορυφής των G8 βάσει των πραγματικών πολιτικών δεσμεύσεων που θα αναληφθούν εκεί για την καταπολέμηση της φτώχειας.
Ο στόχος αυτός απαιτεί αποφασιστικά μέτρα, τον σεβασμό των διεθνών συμφωνιών που ισχύουν ήδη, καθώς και πολιτική βούληση προκειμένου να δοθεί προτεραιότητα στα παγκόσμια συμφέροντα απέναντι στα εθνικά οικονομικά ή βιομηχανικά συμφέροντα υπό τη στενή έννοια.
Κυρία Πρόεδρε, οι σύνοδοι της G8 φαίνονταν να είναι υποθέσεις ρουτίνας.
Αυτό όμως έχει αλλάξει πλέον.
Όλο και περισσότεροι άνθρωποι αντιλαμβάνονται ότι στις εν λόγω συνόδους οι ηγέτες των χωρών της G8 απομακρύνονται από τη ενασχόληση με θέματα καθαρά οικονομικού και δημοσιονομικού περιεχομένου και ότι αρχίζουν να αναλαμβάνουν το ρόλο ενός είδους παγκόσμιας κυβέρνησης.
Το γεγονός αυτό προκαλεί κλίμα δυσπιστίας και απόρριψης.
Μπορεί βέβαια να καταγγέλλει κανείς τις αδυναμίες του ΟΗΕ.
Παρα όλα αυτά πρόκειται για έναν οργανισμό που νομιμοποιείται από την διεθνή κοινότητα.
Τούτο ισχύει, επίσης και για την ΔΗΕΕΑ, στην οποία έχει εν τω μεταξύ ανατεθεί ο ρόλος της Ωραίας Κοιμωμένης.
Αντίθετα, η ομάδα G7 ή αντίστοιχα G8, έχει αναθέσει η ίδια στον εαυτό της το καθήκον να διαφεντεύει τις τύχες όλου του κόσμου, στηριζόμενη αποκλειστικά και μόνο στην οικονομική της ισχύ και στη γενικότερη δύναμή της.
Η πολιτική του νεοφιλελευθερισμού που προωθείται με αυτόν τον τρόπο, όχι μόνο δεν ανακόπτει, αλλά αντίθετα εντείνει το χάσμα μεταξύ βορρά και νότου επιταχύνοντας έτσι τη διαδικασία πτώχευσης και υπερχρέωσης των αναπτυσσόμενων χωρών.
Όποιος όμως ποινικοποιεί συνολικά την αντίσταση που προβάλλουν οι πολέμιοι της παγκοσμιοποίησης, όπως έχει ήδη συμβεί - είμαι και εγώ αντίθετος προς την άσκηση βίας - συγκαλύπτει και συγχέει την αιτία με το αποτέλεσμα.
Αυτό που χρειάζεται είναι εναλλακτικές προς την πολιτική του νεοφιλελευθερισμού λύσεις και όχι η επέμβαση αστυνομικών δυνάμεων, ή ακόμα χειρότερα η κατάργηση συμφωνιών που αφορούν τη διακίνηση των πολιτών από χώρα σε χώρα.
Αυτό που επιβάλλεται και αυτό για το οποίο θα πρέπει να δεσμευτεί η Ευρωπαϊκή Ένωση είναι ο σεβασμός των συμφερόντων των πολιτών.
Αποτελεί υποχρέωσή μας να το απαιτήσουμε αυτό και να μην αφήσουμε περιθώρια να επαναληφθούν στο μέλλον αυτά που γίνονται σήμερα.
Κυρία Πρόεδρε, σε ένα άρθρο που δημοσιεύεται σε μία ιταλική εφημερίδα ο Πρόεδρος Πρόντι επικαλείται τα συμπεράσματα της Συνόδου Κορυφής του Γκέτεμποργκ σχετικά με την αειφόρο ανάπτυξη ως παράδειγμα κατεύθυνσης της παγκοσμιοποίησης προς στόχους παγκόσμιας ανακατανομής του πλούτου και προστασίας του περιβάλλοντος.
Θα επικεντρωθώ σ' αυτή την τελευταία πτυχή: είναι αλήθεια ότι με το Γκέτεμποργκ η περιφερειακή διάσταση ενσωματώνεται στην οικονομική και την κοινωνική.
Η προστασία του περιβάλλοντος δεν είναι μόνο ηθική επιταγή, αλλά και ευκαιρία για ένα νέο κύμα καινοτομίας που δημιουργεί ανάπτυξη και απασχόληση.
Είναι σαφής η πολιτική της αξία: ένα σημείο μη επιστροφής για τα κράτη μέλη, αλλά και για τις υποψήφιες και τις τρίτες χώρες.
Την επομένη της εξαγγελθείσας βούλησης των ΗΠΑ να θέσουν εκ νέου υπό συζήτηση το Πρωτόκολλο του Κυότο, πρόκειται για μια πραγματική δήλωση προθέσεων ενόψει των προσεχών διεθνών συναντήσεων: στη Γένοβα, ακριβώς, αλλά έπειτα ιδίως στη Βόννη και, στη συνέχεια, στο Γιοχάνεσμπουργκ το 2002.
Το θέμα είναι όμως το εξής: ακόμα και όταν επιτυγχάνουν τόσο σημαντικά αποτελέσματα, οι μεγάλες διεθνείς Διασκέψεις Κορυφής δεν καταφέρνουν να επικοινωνήσουν με τα κινήματα που είναι γνωστά με το όνομα "λαός του Σηάτλ" και, προπαντός, δεν συμμερίζονται εκείνο το πολύ πιο βαθύ, διάχυτο και σιωπηρό αίτημα ασφαλείας που υπάρχει μεταξύ των πολιτών, αθέατη βάση ενός παγόβουνου, η κορυφή του οποίου εκπροσωπείται από τον πολυποίκιλο κόσμο της διαμαρτυρίας.
Γιατί;
Γιατί λοιπόν ο διάλογος είναι τόσο δύσκολος, αν όχι αδύνατος;
Υπάρχει, βέβαια, μια πτυχή επίδειξης αυτών των Διασκέψεων από τα μέσα ενημέρωσης, η οποία δεν είναι πλέον ανεκτή.
Πιστεύω όμως, επίσης, ότι έχει κλονιστεί η εμπιστοσύνη στην ικανότητα της πολιτικής να εφαρμόζει δεσμεύσεις αυτού του τύπου.
Οι λόγοι δεν λείπουν και αφορούν και εμάς.
Ακόμα και στο Γκέτεμποργκ, όταν ήρθε η ώρα της μετάβασης από τα λόγια στα έργα, το θέμα παραπέμφθηκε σε άλλη ημερομηνία: κανένα Συμβούλιο "Αειφορία" , κανένα χρονοδιάγραμμα, καμιά συγκεκριμένη αναφορά στην εφαρμογή πιο συμβατών με το περιβάλλον κανόνων.
Πότε θα έρθει αυτή η στιγμή;
Κυρία Πρόεδρε, χρειάζεται διαφορετική διοίκηση της οικονομίας, διαφορετική σε σχέση με τη σημερινή και που να μην είναι στα χέρια των λίγων, αλλά να υπόκειται τουλάχιστον σε δημοκρατικό έλεγχο.
Η παγκοσμιοποίηση, όπως όλες οι οικονομικές διαδικασίες, δεν είναι φυσικό γεγονός, αλλά μια παγκόσμια διεργασία με την οποία πρέπει να αναμετρηθούμε λαμβάνοντας υπόψη τους συσχετισμούς δυνάμεων σε όλα τα επίπεδα.
Γι' αυτό, πρέπει να προβούμε στη διοίκησή της ενεργώντας από δημοκρατική οπτική, αποδίδοντας εκ νέου στους λαούς και στις κυβερνήσεις ελεγκτικό και διαχειριστικό ρόλο.
Γι' αυτό θα είμαστε παρόντες στη Γένοβα, στις ειρηνικές διαδηλώσεις κατά της G8, και κανείς δεν μπορεί να μας απαγορεύσει αυτό το δικαίωμα να διαδηλώσουμε.
Προειδοποιούμε, εξάλλου, για τον σοβαρό κίνδυνο οργανωμένων παρουσιών που υποστηρίζουν τον δεδηλωμένο στόχο της δημόσιας συμπλοκής και της αστικής βίας και γι' αυτό ζητούμε από όλους όσους λαμβάνουν μέρος στις διαδηλώσεις να διαφοροποιηθούν ήδη από τώρα δημοσίως και με τρόπο αδιαμφισβήτητο από τις ενέργειες ανεύθυνων ομάδων και να αναλάβουν ήδη από τώρα τη συγκεκριμένη δέσμευση να απομονώσουν και να εξουδετερώσουν τους προβοκάτορες.
Κυρία Πρόεδρε, οι διασκέψεις κορυφής της Ομάδας G8 συνιστούν πράγματι προσπάθεια για την εξεύρεση πολιτικών απαντήσεων παγκόσμιας εμβέλειας σε προβλήματα που θέτει η παγκοσμιοποίηση των αγορών, που σήμερα είναι αναμφισβήτητα μια πραγματικότητα.
Χρειαζόμαστε αυτές τις πολιτικές απαντήσεις.
Ωστόσο, θα χαιρόμουν ιδιαιτέρως αν κάποτε κάναμε απολογισμό των εν λόγω διασκέψεων, εξετάζοντας κατά πόσο οι συμφωνίες που επιτεύχθηκαν σε αυτές έχουν αποφέρει αποτελέσματα.
Επιτρέψτε μου να σας υπενθυμίσω μόνο ένα πολύ ειδικό πρόβλημα.
Πρόκειται για το ζήτημα των παιδιών και την προστασία τους σε περιπτώσεις ένοπλων συγκρούσεων.
Δυστυχώς στο ζήτημα αυτό δεν έχει σημειωθεί ουσιαστική πρόοδος, μολονότι είχε αποτελέσει αντικείμενο συμφωνίας σε μια τέτοια διάσκεψη.
Εκτός από το πολύ σημαντικό ερώτημα σχετικά με τους τρόπους με τους οποίους θα μπορούσε κανείς να βοηθήσει τις φτωχότερες των αναπτυσσόμενων χωρών, η ημερήσια διάταξη περιέχει δικαιολογημένα και το θέμα μιας βελτιωμένης ρύθμισης του παγκοσμίου εμπορίου ως μέσο για τη βελτίωση της κατάστασης των αναπτυσσόμενων χωρών.
Σε συνάρτηση με το ζήτημα αυτό, θα ήταν κατά την άποψή μου ευχής έργο εάν η διάσκεψη κορυφής της G8 εξέφραζε την επιθυμία να θεσπιστεί στο πλαίσιο του συστήματος του παγκόσμιου εμπορίου μια ρύθμιση του ανταγωνισμού που θα ίσχυε σε παγκόσμιο επίπεδο και δεν θα περιοριζόταν σε ορισμένες περιοχές της υφηλίου.
Το ζήτημα αποκτά σήμερα ακόμα μεγαλύτερη σημασία, δεδομένου ότι οι δυσοίωνες προοπτικές της παγκόσμιας οικονομικής ανάπτυξης θα αποτελέσουν ασφαλώς αντικείμενο συζητήσεων και διαβουλεύσεων, παρότι δεν είχε τεθεί παρόμοιο θέμα στην ημερήσια διάταξη.
Ευελπιστώ ότι η αισιοδοξία των ηγετών που θα συναντηθούν εκεί θα συμβάλει στην αναθέρμανση της οικονομικής συγκυρίας, καθότι χρειαζόμαστε επιτακτικά μια αειφόρο οικονομική ανάπτυξη τόσο στις ΗΠΑ όσο και στις υπόλοιπες περιοχές του κόσμου.
Και μην ξεχνάμε ότι η Ευρώπη δεν παραμένει ανεπηρέαστη από την ανάπτυξη στον υπόλοιπο κόσμο.
Σε συνάρτηση με αυτά, θέλω για άλλη μια φορά να υποστηρίξω την άποψη ότι οι αρχηγοί κρατών και κυβερνήσεων θα πρέπει να επιληφθούν της συγκρότησης μιας νέας χρηματοοικονομικής αρχιτεκτονικής.
Χρειαζόμαστε σταθερότητα στις χρηματοπιστωτικές αγορές.
Όταν δεν είναι δεδομένη η σταθερότητα αυτή, οι επιπτώσεις τόσο στην παγκόσμια όσο και στις εθνικές οικονομίες είναι αρνητικές.
Στο σημείο αυτό θα πρέπει οι αρχηγοί κρατών και κυβερνήσεων να εκφράσουν την επιθυμία και να απαιτήσουν τη συμμετοχή του ιδιωτικού τομέα στην αντιμετώπιση κρίσεων στις χρηματοπιστωτικές αγορές.
Θέλω να τονίσω για άλλη μια φορά ότι η σταθερότητα στις χρηματοπιστωτικές αγορές αποτελεί δημόσιο αγαθό το οποίο συν τοις άλλοις στοχεύει στην ευημερία όλων των ανθρώπων!
(Χειροκροτήματα)
.
(EN) Θα ήθελα να δώσω δύο σύντομες απαντήσεις σε αυτή τη συζήτηση.
Δύο σημεία, τα οποία πρέπει να είναι προφανή σε όλους μας, ως δημοκράτες που ανησυχούμε για θέματα όπως η παγκόσμια κοινωνική ισότητα αλλά τα οποία θεωρώ εντούτοις σημαντικό να θίξω.
Πρώτα απ' όλα, οι περισσότεροι ομιλητές σε αυτήν τη σύντομη αλλά ενδιαφέρουσα συζήτηση, με μία ατυχή εξαίρεση, έκαναν σαφή διάκριση ανάμεσα στη βία και την ανοιχτή συζήτηση για τα σοβαρά θέματα που θα περιληφθούν στην ημερήσια διάταξη της Γένοβας.
Υπάρχει ένας πραγματικός κίνδυνος όταν υπονοείται μερικές φορές ότι υπάρχει ηθική ισοδυναμία μεταξύ εκείνων που πηγαίνουν σε αυτές τις διασκέψεις με κράνος στην τσέπη, έτοιμοι για βιαιοπραγίες κατά των αστυνομικών και κατά περιουσιακών στοιχείων που δεν είναι της αρεσκείας τους, και των δημοκρατικά εκλεγμένων ηγετών των κυβερνήσεων που συναντώνται στην πόλη όπου λαμβάνουν χώρα οι διαδηλώσεις.
Όταν κανείς συγχέει τα όρια αυτής της διάκρισης, μου φαίνεται ότι οδεύει σε έναν πολύ ολισθηρό κατήφορο.
Στο Γκέτεμποργκ, πιστεύω ότι καμία κυβέρνηση δεν θα μπορούσε να καταβάλει μεγαλύτερες προσπάθειες για να εμπλέξει την κοινωνία των πολιτών στη συζήτηση των όσων συνέβαιναν.
Και πάλι, όμως, είδαμε τις σκηνές βίας στους δρόμους αυτής της κατά τα άλλα φιλήσυχης πόλης.
Έτσι, νομίζω ότι είναι πολύ σημαντικό μία δημοκρατικά εκλεγμένη συνέλευση όπως αυτή εδώ να στείλει το εξής πολύ σαφές μήνυμα: δεν υπάρχει ηθική ισοδυναμία μεταξύ των βίαιων διαδηλωτών και των αιρετών εκπροσώπων.
Δεύτερον, δεν θα κουράσω το Σώμα με μια λεπτομερή παράθεση των απόψεών μου για την παγκοσμιοποίηση, αλλά θέλω να πω κάτι το προφανές.
Ενώ αληθεύει ότι ο περισσότερος κόσμος βγήκε κερδισμένος από την παγκοσμιοποίηση μέχρι στιγμής, με το συνδυασμό του ανοίγματος της αγοράς και της τεχνολογίας, αληθεύει επίσης ότι πάρα πολλοί φτωχοί άνθρωποι σε πλούσιες χώρες έμειναν πίσω και πάρα πολλές φτωχές χώρες έμειναν πίσω.
Πάρα πολλοί φτωχοί άνθρωποι βρίσκονται αντιμέτωποι όχι με τις ευκαιρίες της παγκοσμιοποίησης, αλλά με τις προκλήσεις της παγκοσμιοποίησης·τη σκοτεινή πλευρά της παγκοσμιοποίησης: τις μεταδοτικές νόσους, τη διακίνηση ναρκωτικών, την παράνομη διακίνηση ανθρώπων, το διακρατικό έγκλημα, την περιβαλλοντική υποβάθμιση και την καθαρή, βασανιστική ένδεια.
Ο μόνος τρόπος για να επιλύσει κανείς θέματα όπως η μείωση της ροής της βοήθειας κατά τη δεκαετία του ' 90 είναι μέσα από πολυμερείς προσπάθειες.
Τώρα, πώς θα γίνουν οι πολυμερείς προσπάθειες χωρίς να συναντώνται οι παγκόσμιοι ηγέτες όπως στη Γένοβα αυτόν το μήνα ξεπερνά τη φαντασία μου!
Είναι απαραίτητο να συναντώνται οι δημοκρατικοί ηγέτες του κόσμου για να εστιάσουν την προσοχή τους σε αυτά τα προβλήματα και να προσπαθήσουν να δώσουν μια ώθηση στην επίλυσή τους.
Το πρόβλημα δεν είναι η ύπαρξη αυτών των διασκέψεων κορυφής, αν και θα προτιμούσα τα μέσα ενημέρωσης να εστιάζονταν περισσότερο σε αυτά που πράγματι συζητώνται στο πλαίσιό τους, παρά σε ό,τι συμβαίνει στα παρασκήνια.
Το πρόβλημα δεν είναι η σύγκληση των διασκέψεων κορυφής, το πρόβλημα είναι να διασφαλίσουμε ότι οι θεσμοί που στη συνέχεια προσπαθούν να υλοποιήσουν τα συμπεράσματα των διασκέψεων κορυφής διαθέτουν μέγιστη νομιμοποίηση και αξιοπιστία στα μάτια των πολιτών του κόσμου.
Αυτό θα το καταφέρουν μόνο αν κατορθώσουμε να τηρήσουμε τις διεθνείς λύσεις με μεγαλύτερη επιτυχία.
Γι' αυτό, όταν μιλήσουμε για το Πρωτόκολλο του Κυότο στη Γένοβα, είναι πολύ σημαντικό να μπορέσουμε να το κάνουμε με τρόπο που να οδηγήσει σε δράσεις για την αλλαγή του κλίματος, και όχι στην κατάρρευση της εξαιρετικά σημαντικής προσπάθειας που κατέβαλε η διεθνής κοινότητα για να αντιμετωπίσει μια μείζονα αλλαγή.
Δεν κατανοώ όσους υποστηρίζουν ότι δεν πρέπει να γίνονται συναντήσεις της G8.
Θα απαντούσα και σε όσα είπε ο κ. Bertonotti για το ρόλο των εκκλησιών.
Ως μέλος της εκκλησίας που ανέφερε, έχω κάποιες απόψεις για τον τρόπο με τον οποίο θα μπορούσε να συμβάλει περισσότερο στη συζήτηση για τα παγκόσμια ανθρώπινα δικαιώματα καθώς και στη συζήτηση για την κοινωνική δικαιοσύνη, αλλά αφού ο κ. Bertonotti δυστυχώς δεν μπόρεσε να μείνει μέχρι το τέλος της συζήτησης, θα κατέβω από το βήμα.
Κηρύσσω τη λήξη της συζήτησης.
Σκάφη αναψυχής
Η ημερήσια διάταξη προβλέπει τη συζήτηση της έκθεσης (A5-0218/2001) του κ. Callanan, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με τις νομοθετικές, κανονιστικές και διοικητικές διατάξεις των κρατών μελών που αφορούν τα σκάφη αναψυχής.
.
(EN) Είναι ενδιαφέρον πώς αυτό το Σώμα περνάει αβίαστα από την παγκόσμια οικονομική πολιτική και τις διασκέψεις κορυφής σε τεχνικούς κανονισμούς για τα επίπεδα εκπομπής καυσαερίων και θορύβου από σκάφη αναψυχής στην Ευρώπη: τόσο ευρύ είναι το φάσμα των πολιτικών που επεξεργαζόμαστε σε αυτό το χώρο.
Πιστεύω ακράδαντα ότι πρέπει πάντοτε να είμαστε εξαιρετικά προσεκτικοί στην Ευρώπη να μην προβαίνουμε σε υπερ-ρύθμιση, να μην "πυροβολούμε τα σπουργίτια με κανόνια" , να μην εισάγουμε περιττές, αδέξιες και γραφειοκρατικές ρυθμίσεις.
Για να θέσω αυτήν την οδηγία σε προοπτική, τα σκάφη αναψυχής στην ΕΕ ευθύνονται για λιγότερο από το ήμισυ του 1% όλων των εκπομπών καυσαερίων στην Ένωση και εάν αποδειχθεί ότι η ρύθμιση αυτή θα έχει σοβαρές συνέπειες για τους ιδιοκτήτες μικρών σκαφών και θα τους αναγκάσει να εγκαταλείψουν τους υδάτινους δρόμους χωρίς λόγο και αιτία, τότε δυστυχώς απλώς θα αυξήσουμε ακόμη περισσότερο την απογοήτευση πολλών πολιτών μας σχετικά με την Ευρώπη.
Η χώρα μου διαθέτει μία ανθηρή βιομηχανία μικρών σκαφών για ναυσιπλοΐα σε κανάλια, στην οποία μόλις αναφέρθηκε ο Επίτροπος Patten.
Ως πρώην βουλευτής των Δυτικών Επαρχιών, θα πρέπει να γνωρίζει πολύ καλά αυτήν τη βιομηχανία.
Αποτελείται από πολλά ιστορικά εργαστήρια, οι δυνατότητες για τον τουρισμό είναι εξαιρετικά μεγάλες και πρέπει να φροντίσουμε να εξασφαλίσουμε ότι δεν θα κινδυνεύσει να αφανιστεί λόγω της ρύθμισης.
Αποτελείται από πολυάριθμες μικρές επιχειρήσεις και ενθουσιώδεις οπαδούς.
Ο σκοπός αυτής της πρότασης είναι να ολοκληρώσει την εσωτερική αγορά και να προστατεύσει την υγεία των χρηστών και των τρίτων στην Ευρώπη: αυτοί είναι πράγματι αξιέπαινοι στόχοι.
Ωστόσο, όπως έκανα γνωστό, διατηρώ κάποιες ανησυχίες για τον τρόπο που οργανώνονται αυτές οι ρυθμίσεις.
Πρώτα απ' όλα, σχετικά με την αναδρομικότητα.
Κατά την άποψή μου, οι αναδρομικοί νόμοι είναι συχνά κάκιστοι νόμοι - είναι κατάφωρα άδικοι για τους υπάρχοντες χρήστες και τις βιομηχανίες που αναπτύχθηκαν σύμφωνα με ένα ισχύον ρυθμιστικό πλαίσιο.
Δεύτερον, πολύ συχνά λειτουργούν ως κίνητρο για στρεβλώσεις.
Για παράδειγμα, βάσει των ρυθμίσεων που περιλαμβάνονται σε αυτήν την οδηγία, αν έχει κανείς ένα παλιό σκάφος με παλιά ρυπογόνα μηχανή, είναι απόλυτα νόμιμος, αρκεί να μην την αντικαταστήσει με μία ελαφρώς πιο καινούργια και ίσως πιο καθαρή μηχανή μεγαλύτερης ισχύος.
Αν κάνει κάτι τέτοιο, βελτιώνοντας προφανώς το περιβάλλον στην πορεία, τότε υπόκειται πλήρως στις ρυθμίσεις αυτές και πιθανόν να αντιμετωπίσει εξαιρετικά υψηλό κόστος συμμόρφωσης για το σκάφος του.
Δεν βλέπω κανένα όφελος για κανέναν από τέτοιες ρυθμίσεις.
Επιπλέον, είναι φυσικά εξαιρετικά δύσκολο να εξασφαλίσουμε την τήρησή τους στην πράξη, χωρίς να βάλουμε επιθεωρητές σε κάθε ναυπηγείο, σε κάθε μικρό ή μεγάλο λιμάνι, σε κάθε ποτάμι και κανάλι στην Ευρώπη, πράγμα που προφανώς δεν πρόκειται να κάνουμε.
Επιτρέψτε μου επίσης να προχωρήσω και να πω λίγα λόγια για ορισμένες από τις τροπολογίες που προτάθηκαν.
Δεν θα τις αναφέρω όλες (προς χαρά του Σώματος).
Οι Σοσιαλιστές κατέθεσαν μια πρόταση μέσω του κ. Lange, η οποία υιοθετήθηκε από την Επιτροπή Περιβάλλοντος (αριθ.
30), για την επιβολή ενός δεύτερου πρόσθετου πίνακα με αυστηρότερα όρια για τα σκάφη που κινούνται σε λίμνες πόσιμου νερού.
Καταλαβαίνω το λόγο υποβολής αυτής της πρότασης, αλλά πιστεύω ότι θα αποδειχθεί εξαιρετικά προβληματική.
Είναι πολύ δύσκολο να εφαρμοσθεί στην πράξη, θέτει εμπόδια στο εμπόριο και έρχεται σε πλήρη αντίθεση με την πρόθεση της Επιτροπής να εναρμονίσει την εσωτερική αγορά, η οποία θα κατακερματιστεί ακόμη περισσότερο.
Ελπίζω ότι το Σώμα θα σκεφτεί πολύ καλά πριν στηρίξει αυτήν την τροπολογία.
Τα προτεινόμενα όρια στις τροπολογίες του κ. Lange είναι εξαιρετικά αυστηρά, ιδίως για τις δίχρονες και τετράχρονες μηχανές.
Είναι πολύ δύσκολο να εφαρμοστούν τεχνικά ενώ τα αναμενόμενα οφέλη δεν είναι πολύ μεγάλα.
Είμαι σίγουρος ότι τα προβλήματα που παρουσιάστηκαν σε μια-δυο λίμνες στη Γερμανία και την Αυστρία μπορούν να λυθούν, αλλά δεν θα τα λύσει η επιβολή αυτών των ορίων σε ολόκληρη την Ευρώπη, όπου συχνά είναι περιττά.
Θα κάνει τους κατασκευαστές να παράγουν μηχανές μόνο για τις τοπικές αγορές στις χώρες τους και παροτρύνω το Κοινοβούλιο να απορρίψει αυτές τις τροπολογίες.
Επιτρέψτε μου ακόμη να πω κάτι για την άλλη τροπολογία του κ. Lange, την υπ' αριθ.
48, για τις μετρήσεις των επιπέδων θορύβου.
Χωρίς να μπω στις τεχνικές λεπτομέρειες, η νέα μέθοδος που προτείνει θα προκαλέσει πολλά προβλήματα, ιδίως σε περίπτωση στιγμιαίας δυσκολίας, όπως ένα χτύπημα από κύμα φερ' ειπείν, το οποίο οδηγεί σε μία και μόνη μέτρηση του επιπέδου θορύβου που είναι πολύ δύσκολο να επαναληφθεί όλες τις ημέρες και επομένως πολύ δύσκολο να εφαρμοστεί στην πράξη.
Η πρόταση αυτή μπορεί να προκαλέσει μικρά περιβαλλοντικά οφέλη αλλά πρέπει να εξασφαλίσουμε ότι τα μικρά αυτά περιβαλλοντικά οφέλη δεν επιτυγχάνονται σε βάρος και με την απώλεια εκατοντάδων θέσεων εργασίας σε πολλές μικρές επιχειρήσεις σε όλη την Ευρώπη και με την οικονομική αδυναμία πολλών ευρωπαίων πολιτών να συνεχίσουν να ταξιδεύουν στους υδάτινους δρόμους, τους οποίους απολαμβάνουν εδώ και εκατοντάδες χρόνια.
Κύριε Πρόεδρε, κυρίες και κύριοι, τα σκάφη αναψυχής χρησιμεύουν σε ολόκληρη την Ευρωπαϊκή Ένωση κυρίως ως μέσο για τη διαμόρφωση του ελεύθερου χρόνου και πιστεύω ότι τα επόμενα χρόνια τα πράγματα θα παραμείνουν ως έχουν.
Τα τελευταία χρόνια το σπορ αυτό είναι πολύ διαδομένο.
Σε ολόκληρη την επικράτεια της Ευρωπαϊκής Ένωσης ο αριθμός των σκαφών αναψυχής ανέρχεται στα 3,5 εκ. και αυξάνεται συνεχώς.
Αν προσθέσει κανείς μάλιστα τα σκάφη ιστιοπλοΐας και κωπηλασίας, τότε στους 70 πολίτες αντιστοιχεί και ένα σκάφος.
Η χρήση των σκαφών αναψυχής - και στο σημείο αυτό διαφωνώ κάπως με τον εισηγητή - δεν είναι χωρίς προβλήματα.
Ασφαλώς, σε σύγκριση με το σύνολο των καυσαερίων που εκπέμπουν άλλοι κινητήρες σε ολόκληρη την Ευρωπαϊκή Ένωση οι τιμές των καυσαερίων που εκπέμπουν τα σκάφη αναψυχής κινούνται σε πολύ χαμηλά επίπεδα.
Τα τελευταία χρόνια έχουμε επιφέρει πάρα πολλές βελτιώσεις τόσο στα επιβατικά όσο και στα φορτηγά αυτοκίνητα, και κατά συνέπεια θα πρέπει να επιδιώξουμε σημαντικές βελτιώσεις και στον τομέα των σκαφών αναψυχής.
Προπάντων οι κάτοικοι περιοχών με πυκνή κυκλοφορία σκαφών αναψυχής ενοχλούνται διαρκώς από τον θόρυβο των σκαφών, ακόμα και τις ώρες κοινής ησυχίας.
Θεωρώ ότι έχει καθοριστική σημασία η μείωση της ηχορύπανσης που προκαλούν τα σκάφη αυτά.
Σε πολλές περιπτώσεις, ιδιαίτερα λόγω της αύξησης του αριθμού των σκαφών, η ενόχληση είναι πάρα πολύ έντονη τόσο για τους μόνιμους κατοίκους των συγκεκριμένων περιοχών όσο και για εκείνους που αναζητούν εκεί ξεκούραση το Σαββατοκύριακο.
Δεν πρέπει να υποτιμήσουμε τον θόρυβο που δημιουργείται με τον εκτοπισμό του νερού, καθώς το σκάφος αναπτύσσει μεγάλη ταχύτητα.
Με την εφαρμογή της οδηγίας πρόκειται βέβαια να μειωθούν οι οριακές τιμές αφενός για τις εκπομπές καυσαερίων και αφετέρου για τον θόρυβο.
Είμαι επίσης της άποψης ότι είναι σωστές οι εξαιρέσεις που προτάθηκαν στο πλαίσιο της επιτροπής.
Θεωρώ δικαιολογημένες ιδιαίτερα τις εξαιρέσεις για τα σκάφη που έχουν κατασκευαστεί με βάση κάποιο ιστορικό σχέδιο καθώς και για εκείνα που κατασκευάστηκαν με ίδια μέσα και εργασία.
Η κατασκευή αυτών των σκαφών είναι συχνά χρονοβόρα, ενώ από την άλλη η χρήση τους περιορίζεται στην ευχαρίστηση των ιδιοκτητών τους στον ελεύθερό τους χρόνο.
Αυτό το χόμπι θα πρέπει να το διατηρήσουμε.
Όπως ανέφερα προηγουμένως, τα σκάφη αναψυχής χρησιμοποιούνται σε περιοχές όπου πολλοί άνθρωποι καταφεύγουν για να ξεκουραστούν.
Συνεπώς είναι πολύ σημαντικό να μειώνεται συνεχώς η ηχορύπανση.
Θεωρώ λάθος να εξακολουθούν να επιτρέπονται εξαιρέσεις μεγάλης εμβέλειας.
Θεωρώ όμως σωστό ότι, παρά την ανάγκη για εναρμόνιση των ορίων σε επίπεδο Ευρωπαϊκής Ένωσης, θα πρέπει τα κράτη μέλη να διατηρήσουν τη δυνατότητα να εκδίδουν αυστηρότερες διατάξεις για ύδατα που χρησιμοποιούνται για την τροφοδότηση με πόσιμο νερό.
Αυτό δεν έχει τίποτα να κάνει με διαχωρισμούς, είναι μόνο ένα βήμα για τη μείωση του κόστους.
Κύριε Πρόεδρε, κύριε Επίτροπε, αγαπητοί συνάδελφοι, θεωρώ ότι ο κ. Schnellhardt κατονόμασε το καθοριστικό σημείο.
Τα σκάφη για τα οποία γίνεται λόγος είναι σκάφη αναψυχής και προπάντων ατομικά σκάφη που χρησιμεύουν κυρίως για σπορ.
Πρόκειται δηλαδή για κάτι που δεν είναι κοινωνικά αναγκαίο αλλά έχει να κάνει με τη διασκέδαση των πολιτών στον ελεύθερο χρόνο τους.
Όταν λοιπόν επιβαρύνει κανείς το περιβάλλον για λόγους μη κοινωνικά αναγκαίους, θα πρέπει τα μηχανήματα αυτά να εκπέμπουν τα ελάχιστα δυνατά καυσαέρια και να είναι όσο το δυνατόν πιο αθόρυβα.
Κατά συνέπεια είναι σωστό και αναγκαίο να βελτιώσουμε την παρούσα οδηγία σε μερικά σημεία.
Κύριε εισηγητή, εδώ το ζήτημα δεν αφορά τα παραδοσιακά σκάφη στα κανάλια της Μεγάλης Βρετανίας, ούτε τα σκάφη που κατασκευάστηκαν με ίδια εργασία και δεν διατίθενται στην αγορά.
Δεν είναι εκεί το κρίσιμο πρόβλημα και συνεπώς για αυτού του είδους τα σκάφη έχουμε προβλέψει εξαιρέσεις από το πεδίο εφαρμογής της οδηγίας.
Το κρίσιμο πρόβλημα είναι τα σκάφη αναψυχής, και επαναλαμβάνω, ιδιαίτερα τα ατομικά σκάφη, τα οποία παράγονται σε μεγάλο αριθμό και χρησιμοποιούνται σε ευαίσθητα ύδατα τα οποία προορίζονται τόσο για την ξεκούραση των πολιτών όσο και για την άντληση πόσιμου νερού.
Ως εκ τούτου χρειαζόμαστε για τις εν λόγω περιοχές πολύ αυστηρές διατάξεις οι οποίες θα μεταφέρουν στους κινητήρες των σκαφών αναψυχής την τεχνολογία που έχουμε ήδη υιοθετήσει και εισαγάγει για τους κινητήρες των επιβατικών και φορτηγών αυτοκινήτων.
Είναι ευνόητο πως αυτό δεν γίνεται από τη μία μέρα στην άλλη.
Θα χρειαστεί κάποια μεταβατική περίοδος.
Είμαστε ρεαλιστές και θα κάνουμε αυτή την παραχώρηση στους κατασκευαστές.
Χρειαζόμαστε όμως αυτή την μεταφορά τεχνολογίας, προκειμένου τα χόμπι να παράγουν όσο το δυνατόν λιγότερα καυσαέρια και θόρυβο.
Κύριε Πρόεδρε, κύριε Επίτροπε, πρόκειται για μία οδηγία την υιοθέτηση της οποίας είχε ζητήσει μεταξύ άλλων η φινλανδική βιομηχανία σκαφών αναψυχής, καθώς θεωρούσε σημαντικό να υπάρχουν ενιαίοι κανόνες στον τομέα.
Χρειάζεται να λάβουμε υπόψη τις εξελίξεις στον τομέα, όπως π.χ. για τους τετράχρονους κινητήρες, όπως κάνει η πρόταση της Επιτροπής.
Πιστεύω ότι αυτή, μαζί με τις βελτιώσεις που θα κάνουμε εμείς, θα συμβάλει στην ουσιαστική μείωση των εκπομπών.
Γίνεται λόγος για μείωση κατά το ήμισυ των εκπομπών καυσαερίων.
Θα συμβάλουμε έτσι στη βελτίωση του ευαίσθητου υδάτινου περιβάλλοντος.
Ως Φινλανδή, και όχι αναγκαστικά ως εκπρόσωπος της Ομάδας των Φιλελευθέρων, θα ήθελα να πω ότι με ανησυχεί το διττό σύστημα που προτείνει ο εισηγητής.
Θεωρώ εξάλλου ότι σε πολλά σημεία έκανε ρεαλιστικές προτάσεις οι οποίες διορθώνουν διάφορες ελλείψεις που περιέχει η πρόταση της Επιτροπής καθώς λαμβάνουν υπόψη το κόστος και τα ιστορικά σκάφη.
Εγώ η ίδια έχω ένα σκάφος ηλικίας άνω των 30 ετών στο λεμβοστάσιό μου, ένα σκάφος το οποίο δεν πληροί αυτές τις προδιαγραφές.
Θεωρώ το σκάφος αυτό ιστορικό.
Μπορούμε να συζητήσουμε εάν η πρόταση αυτή είναι καλή, ωστόσο δεν είναι σωστή η διάκριση μεταξύ θαλάσσιας και εσωτερικής ναυτιλίας.
Για παράδειγμα, στη χώρα την οποία ο αρμόδιος Επίτροπος και εγώ γνωρίζουμε καλύτερα μπορούν να χρησιμοποιούνται τα ίδια σκάφη στην εσωτερική ναυτιλία και στη θάλασσα την ίδια ημέρα.
Όταν κατασκευάζεται ένα σκάφος δεν λαμβάνεται υπόψη πού αυτό θα χρησιμοποιηθεί.
Θεωρώ επομένως απαράδεκτη την τροπολογία 15, όπως αναφέρει και ο ίδιος ο εισηγητής.
Θα πρέπει να γίνουν πολλά προκειμένου να έχουμε έναν σωστό τομέα σκαφών αναψυχής.
Θα ήθελα στο πλαίσιο αυτό να είχαμε κάνει αναφορά και στον όρο σχετικά με τις δεξαμενές σήψης των λυμάτων.
Θεωρώ το ζήτημα αυτό, τουλάχιστον στη Βαλτική Θάλασσα, ένα από τα πιο προβληματικά περιβαλλοντικά ζητήματα της βιομηχανίας σκαφών αναψυχής.
Θα ήθελα να ευχαριστήσω τον εισηγητή για την καλή έκθεση που εκπόνησε.
Σημειώνουμε με ενδιαφέρον το γεγονός ότι η Επιτροπή υπέβαλε την σχετική πρόταση.
Το ζήτημα αυτό είναι σημαντικό για τη βελτίωση του υδάτινου περιβάλλοντος.
Τα θέματα στα οποία αναφέρθηκε ο κ. Lange σχετικά με τα υπόγεια ύδατα πιστεύω ότι θα πρέπει να αντιμετωπιστούν αλλού, διότι διαθέτουμε άλλα νομικά όργανα για το ζήτημα αυτό.
Κύριε Πρόεδρε, τα σκάφη αναψυχής είναι ιδιαίτερα θορυβώδη και ρυπογόνα.
Στην πόλη μου, το Αμστερνταμ, τα δεκάδες σκάφη αναψυχής δημιουργούν πολύ περισσότερα καυσαέρια από ό,τι τα δεκάδες χιλιάδες αυτοκίνητα.
Για τον λόγο αυτό θεωρώ θετικό το γεγονός ότι η Επιτροπή θέλει να επιφέρει βελτιώσεις με αίτημα της σκανδιναβικής και γερμανικής βιομηχανίας σκαφών αναψυχής.
Οι μετριοπαθείς προτάσεις της Επιτροπής έχουν απισχνασθεί, ωστόσο, στην Επιτροπή Περιβάλλοντος από την πλειοψηφία των Χριστιανοδημοκρατών και των Φιλελευθέρων.
Η Ομάδα των Πρασίνων έχει υποβάλει μία διορθωτική τροπολογία.
Ευελπιστούμε ότι οι Χριστιανοδημοκράτες και οι Φιλελεύθεροι οι οποίοι ενδιαφέρονται για το περιβάλλον θα συνειδητοποιήσουν το πρόβλημα και θα πάψουν να ακολουθούν τον Συντηρητικό εισηγητή, κ. Callanan, ειδάλλως η στάση τους θα αποτελέσει κηλίδα στους οικολογικούς τίτλους τιμής που φέρει το Κοινοβούλιο.
Και το χειρότερο, εμείς οι κάτοικοι του Αμστερνταμ και άλλων περιοχών της Ευρώπης θα εξακολουθήσουμε να υποφέρουμε από το θόρυβο και τη δυσωδία που προκαλούν τα σκάφη αναψυχής στα νερά των περιοχών μας.
.
(EN) Κύριε Πρόεδρε, πρώτα απ' όλα, θα ήθελα να ευχαριστήσω τον κ. Callanan και την Επιτροπή Περιβάλλοντος, Δημόσιας Υγείας και Πολιτικής των Καταναλωτών γι' αυτήν την διεξοδική έκθεση.
Έρχεται σε πολύ κατάλληλη στιγμή για τους ευρωπαίους πολίτες, που ετοιμάζονται τώρα για τις διακοπές τους και μπορεί να ζουν το πρόβλημα καθημερινά.
Ο θόρυβος από τις μηχανές, η ρύπανση της ατμόσφαιρας και των υδάτων μεταβάλλονται όλο και περισσότερο σε κοινή ενόχληση κατά τις δραστηριότητες αναψυχής.
Πρόσφατα, διάβασα στον τύπο ότι, στο παρελθόν, δεν δινόταν καμία προσοχή στην έρευνα και την τεχνολογία για την ηχορύπανση και αυτός είναι ο λόγος που καθυστέρησαν να αναπτυχθούν.
Ενώ η εκπομπή καυσαερίων από σκάφη αναψυχής είναι σχετικά χαμηλή σε σχέση με το συνολικό ποσοστό της ρύπανσης στο περιβάλλον, το αποτέλεσμα της ρύπανσης πολλαπλασιάζεται από τον τρόπο με τον οποίο χρησιμοποιούνται τα σκάφη αναψυχής.
Η ηχορύπανση έχει γίνει στόχος, γιατί τα μηχανοκίνητα σκάφη χρησιμοποιούνται συχνά σε περιοχές όπου ο κόσμος πηγαίνει για να χαλαρώσει.
Οι περιοχές αναψυχής χωρίς δυσάρεστους θορύβους αποτελούν έναν σημαντικό αλλά σπάνιο εθνικό πόρο που πρέπει να προστατευθεί.
Αυτό οδήγησε στην εισαγωγή διαφορετικών απαιτήσεων εκπομπών στα διάφορα κράτη μέλη.
Η προτεινόμενη νομοθεσία προσπαθεί συνεπώς να αποφύγει τον κατακερματισμό της εσωτερικής αγοράς και ταυτόχρονα να εξασφαλίσει υψηλό επίπεδο υγείας, ασφάλειας και περιβαλλοντικής προστασίας του καταναλωτή.
Η πρόταση της Επιτροπής αποτελεί καλό παράδειγμα συνέργειας μεταξύ περιβαλλοντικών και βιομηχανικών πολιτικών που συμβάλλουν στην αειφόρο ανάπτυξη.
Παρόμοια νομοθεσία υπάρχει στις Ηνωμένες Πολιτείες για τις εκπομπές καυσαερίων από εξωλέμβιες μηχανές σκαφών αναψυχής.
Η Υπηρεσία Προστασίας Περιβάλλοντος ετοιμάζει νομοθεσία για να καλύψει τις εσωλέμβιες και εσω-εξωλέμβιες μηχανές.
Οι περιπτώσεις αυτές συζητούνται υπό την αιγίδα του υπερατλαντικού επιχειρηματικού διαλόγου, στον οποίο συμμετέχω και εγώ.
Ο κ. Callanan και η Επιτροπή Περιβάλλοντος, Δημόσιας Υγείας και Πολιτικής των Καταναλωτών αξίζουν συγχαρητήρια για τις τροπολογίες που στοχεύουν στην απλούστευση των διαδικασιών ελέγχου του θορύβου, στον υπολογισμό του κόστους αξιολόγησης της συμμόρφωσης για τις ΜΜΕ και στην αποσαφήνιση των προϋποθέσεων σε περίπτωση αντικατάστασης μηχανής.
H Επιτροπή μπορεί να δεχθεί τις τροπολογίες που αποσκοπούν στην αποσαφήνιση και τη βελτίωση της διατύπωσης του αρχικού κειμένου σε σχέση με τα ημιτελή σκάφη και τις μετεωρολογικές συνθήκες, καθώς και εκείνες που αφορούν την απλούστευση των διαδικασιών ελέγχου του θορύβου.
Οι τροπολογίες που αφορούν τη διάκριση των εσω-εξωλέμβιων μηχανών, τους τύπους που θα χρησιμοποιηθούν στις διαδικασίες ελέγχου του θορύβου και την αποσαφήνιση της κάλυψης των αντικαθιστώμενων μηχανών μπορούν να γίνουν δεκτές επί της αρχής.
Ενώ δεν έχουμε πρόβλημα με το γενικό προσανατολισμό των προτάσεων, πρέπει να αναλύσουμε περαιτέρω τις τιμές και τους ορισμούς που προτείνονται.
Όσον αφορά τις θεσμικές πτυχές, η πρόταση αποσκοπεί, σύμφωνα με τους κανόνες που διέπουν την επιτροπολογία, στη σύσταση μιας ρυθμιστικής επιτροπής που θα είναι αρμόδια για μια σειρά τυποποιημένων θεμάτων σχετικών με την προσαρμογή των τεχνικών διατάξεων στην τεχνική πρόοδο, συμπεριλαμβανόμενων των μέτρων που αφορούν στην εξέλιξη των ορίων εκπομπών καυσαερίων και θορύβου.
Η ρυθμιστική επιτροπή είναι, λοιπόν, ουσιώδης για την αποτελεσματική εφαρμογή και την τακτική ενημέρωση ενός συγκεκριμένου φάσματος τεχνικών στοιχείων της προτεινόμενης οδηγίας.
Θα ήταν αντίθετο με το σκοπό της απλοποίησης της απόφασης για την επιτροπολογία να ξεκινήσουμε μια τυπική διαδικασία τροποποίησης για μη ουσιώδεις διατάξεις που υπόκεινται σε τακτική αναθεώρηση.
Συνεπώς, οι τροπολογίες που απαιτούν τη διαγραφή αυτής της διάταξης για την επιτροπολογία δεν μπορούν να γίνουν δεκτές από την Επιτροπή, γιατί αντιβαίνουν στις εκτελεστικές εξουσίες της σύμφωνα με το άρθρο 202 της Συνθήκης.
Ωστόσο, για να απαντήσω στις ανησυχίες που εξέφρασαν ορισμένοι βουλευτές, όπως ο κ. Lange, σχετικά με τα περαιτέρω μέτρα για τις οριακές τιμές εκπομπών, ενδέχεται να μπορέσουμε να καταλήξουμε σε μία αποδεκτή φόρμουλα υπό το φως μεταγενέστερων διαπραγματεύσεων.
Η Επιτροπή θα εξετάσει τον καταλληλότερο τρόπο για να λάβει υπόψη την εξέλιξη των ορίων εκπομπής καυσαερίων και θορύβου.
Για παράδειγμα, το ζήτημα ενδεχόμενων περαιτέρω μειώσεων των ορίων εκπομπών μπορεί να εξεταστεί στο πλαίσιο της έκθεσης που θα παρουσιαστεί στο Ευρωπαϊκό Κοινοβούλιο και το Συμβούλιο σύμφωνα με το άρθρο 2 της πρότασης της Επιτροπής.
Είμαι πεπεισμένος ότι οι μελλοντικές εργασίες σε στενή συνεργασία με το Ευρωπαϊκό Κοινοβούλιο, το Συμβούλιο και την Επιτροπή θα οδηγήσουν σε μία ισόρροπη λύση που θα προσφέρει σαφή οφέλη για το περιβάλλον και την εσωτερική αγορά, ελαχιστοποιώντας ταυτόχρονα την πρόσθετη επιβάρυνση των ΜΜΕ.
Εν κατακλείδι, η Επιτροπή μπορεί να δεχθεί τις τροπολογίες αριθ.
1, 6, 14, 18, 19, 22, 27 έως 29, 37, 39, 41 και 44.
Επιπλέον, η Επιτροπή μπορεί να δεχθεί επί της αρχής τις τροπολογίες αριθ.
3, 5, 7, 8, 12, 13, 21, 23, 35 και 36.
Ακόμη, η Επιτροπή μπορεί να δεχθεί εν μέρει τις τροπολογίες αριθ.
10, 43 και 45.
Αντίθετα, η Επιτροπή δεν μπορεί να δεχθεί τις τροπολογίες αριθ.
2, 4, 9, 11, 15, 16, 17, 20, 24 έως 26, 30 έως 34, 38, 40, 42 και 46 έως 50.
.
Η συζήτηση έληξε.
Η ψηφοφορία θα διεξαχθεί σήμερα, στις 12.00.
Ενίσχυση των εκριζωθέντων πληθυσμών στις αναπτυσσόμενες χώρες της Ασίας και της Λατινικής Αμερικής
Η ημερήσια διάταξη προβλέπει τη συζήτηση της έκθεσης (A5-0228/2001) της κ. Carrilho, εξ ονόματος της Επιτροπής Ανάπτυξης και Συνεργασίας, που αφορά τις δράσεις στον τομέα ενίσχυσης των εκριζωθέντων πληθυσμών στις αναπτυσσόμενες χώρες της Ασίας και της Λατινικής Αμερικής.
(ΡΤ) Κυρία Πρόεδρε, κύριε Επίτροπε, κύριοι βουλευτές, έχουμε ενώπιόν μας ένα θέμα που περιλαμβάνεται μεταξύ των πιο δραματικών ζητημάτων της ανθρωπότητας στις αρχές αυτού του αιώνα: πρόκειται για το φαινόμενο των ακουσίως μετακινηθέντων πληθυσμών λόγω βίαιων συρράξεων.
Στο κείμενο της έκθεσής μου μπορείτε να βρείτε μερικά στοιχεία που είναι ήδη αρκετά εντυπωσιακά.
Ωστόσο, οι τελευταίες εκτιμήσεις αποκαλύπτουν επιδείνωση της κατάστασης.
Τα τελευταία δύο έτη, πάνω από 5 εκατομμύρια άτομα υποχρεώθηκαν να εγκαταλείψουν τα σπίτια τους.
Αυτή τη στιγμή υπολογίζεται ότι πάνω από 30 εκατομμύρια άτομα έχουν μετακινηθεί ακουσίως, κάποια από αυτά ως πρόσφυγες που αναζητούν υποδοχή σε ξένες χώρες, κάποια άλλα υποχρεωμένα να καταφύγουν σε ασφαλέστερες περιοχές των ίδιων των χωρών τους.
Η ήπειρος που επλήγη περισσότερο ήταν η Αφρική, αλλά η κατάσταση στην Ασία επίσης επιδεινώθηκε.
Ας δούμε το Αφγανιστάν και τα στρατόπεδα προσφύγων του Πακιστάν.
Επίσης, για παράδειγμα, στο Τιμόρ εξακολουθούν τα προβλήματα παρόλο που το Ανατολικό Τιμόρ πραγματοποιεί σημαντική πρόοδο για την οικοδόμηση της ανεξαρτησίας και της δημοκρατίας.
Ως προς τη Λατινική Αμερική, η κατάσταση στην Κολομβία έχει γίνει πλέον απαράδεκτη.
Θα μπορούσαμε να αναφερθούμε ακόμη σε άλλες δραματικές περιπτώσεις αλλά είναι η ουσία είναι εντελώς σαφής.
Ενώπιον αυτής της πραγματικότητας, τί έχουμε πράξει;
Από το 1984 το Ευρωπαϊκό Κοινοβούλιο προώθησε τη δημιουργία ενός κονδυλίου του προϋπολογισμού αφιερωμένου στους πρόσφυγες στην Ασία και τη Λατινική Αμερική.
Αλλά μόνο το 1997 η βοήθεια αυτή απέκτησε νομική βάση.
Και ποια είναι η ουσία, η θεμελίωση αυτής της βοήθειας;
Όλοι γνωρίζουμε ότι υπάρχουν κονδύλια του προϋπολογισμού για την επείγουσα βοήθεια, όπως είναι η περίπτωση του προγράμματος ECHO ή άλλων βοηθειών, που μπορούμε να τις αποκαλέσουμε οριζόντιες.
Ωστόσο, αυτές περιορίζονται στους πρώτους έξι μήνες.
Επιδιώκουν να διασφαλίσουν μία φάση την οποία μπορούμε να χαρακτηρίσουμε ως φάση επιβίωσης.
Αυτό το κονδύλιο βοήθειας στο οποίο αναφέρεται η παρούσα έκθεση επιδιώκει ακριβώς να καλύψει αυτό το κενό που υπάρχει ανάμεσα στην επείγουσα βοήθεια και στην αναπτυξιακή βοήθεια.
Πράγματι, σε πολλές περιπτώσεις, οι πληθυσμοί, αφού παρέλθει η πρώτη φάση της επιβίωσης, δεν διαθέτουν ακόμη οργανωτική ικανότητα για να προσελκύσουν αναπτυξιακή βοήθεια, συχνά λόγω έλλειψης πολιτικών διαρθρώσεων στο επίπεδο του ίδιου του κράτους.
Υπάρχει στο Κοινοβούλιο ευρεία συναίνεση σχετικά με τη σημασία αυτού του κονδυλίου βοήθειας, και μαρτυρεί για αυτό η έγκριση, το 1996, της έκθεσης Howitt.
Ωστόσο, ο Κανονισμός του 1997 έληξε το 1999.
Και τί υποβλήθηκε στο Κοινοβούλιο, ένα και πλέον έτος μετά;
Μία πρόταση κανονισμού που είναι παρόμοιος με τον προηγούμενο.
Ταυτόχρονα, και σε σχέση με το παρελθόν, παρατηρείται δημοσιονομική μείωση.
Ας σημειωθεί επίσης ότι, λόγω των ελλείψεων σχεδιασμού από πλευράς Επιτροπής, η προθεσμία για την εργασία του Κοινοβουλίου υπήρξε εξαιρετικά περιορισμένη.
Και σήμερα μόνο φτάσαμε σε ένα τέλος χάρη στη συνεργασία πολλών ΜΚΟ, καθώς επίσης και των προσώπων που παρακολούθησαν τη διαδικασία εξ ονόματος της Επιτροπής και του Συμβουλίου.
Το Κοινοβούλιο όχι μόνο εργάσθηκε με στόχο να προσδώσει μεγαλύτερη ευελιξία, σαφέστερο συντονισμό και μεγαλύτερη αυστηρότητα στην αξιολόγηση και την εφαρμογή των βοηθειών αλλά επίσης μόχθησε για να εισάγει στον κανονισμό αυτό μεγαλύτερη συνεκτικότητα των πολιτικών συνεργασίας και ανάπτυξης λαμβάνοντας υπόψη τις πολιτικές δεσμεύσεις που ανέλαβε η Ευρωπαϊκή Ένωση.
Ακριβώς προς την κατεύθυνση της συνεκτικότητας θα είναι σημαντική η αύξηση των ποσών που θα διατεθούν: από 36 εκατομμύρια ευρώ το 2001 πρέπει να περάσουμε σε περίπου 55 εκατομμύρια ευρώ, ετησίως, στα επόμενα τρία έτη.
Δεν ισχυριζόμαστε ότι είναι επαρκές.
Αλλά πρέπει να υπογραμμίσουμε ότι πρόκειται για ένα θετικό και σημαντικό πολιτικό μήνυμα στο διεθνές πεδίο και το οποίο αποτελεί επίσης μία ενθάρρυνση για την εργασία των ΜΚΟ και της Ύπατης Αρμοστείας των Ηνωμένων Εθνών για τους Πρόσφυγες.
Επιτρέψτε μου επίσης να επιστήσω την προσοχή σας στην επείγουσα ανάγκη να αντιμετωπίσουμε, στην Ευρωπαϊκή Ένωση, κατά τρόπο ολοκληρωμένο το ζήτημα των προσφύγων.
Οι στρατηγικοί στόχοι μας πρέπει να στρέφονται προς την αποφυγή της επανάληψης αυτού του φαινομένου.
Πρέπει να επενδύσουμε στην πρόληψη των συρράξεων και στη δημιουργία συνθηκών διαβίωσης που θα απαλλάσσουν τους τοπικούς πληθυσμούς από το δράμα των μεγάλων ακουσίων μετακινήσεων.
Πρέπει να δώσουμε μεγαλύτερη σημασία στην πολιτική συνεργασίας και ανάπτυξης στο σύνολο της εξωτερικής πολιτικής της Ευρωπαϊκής Ένωσης, ακόμη και ως σημαντική πηγή νομιμοποίησης για την κοινή εξωτερική πολιτική και πολιτική ασφαλείας.
Η βελγική Προεδρία, θέτοντας το ζήτημα της Αφρικής ως μία από τις προτεραιότητές της, οδεύει προς αυτή την κατεύθυνση, και εκφράζουμε την ικανοποίησή μας για την πρόθεση αυτή.
Ελπίζουμε, έτσι, ότι θα έχουμε την υποστήριξη της Επιτροπής και του Συμβουλίου.
Για τον πρόσθετο λόγο ότι αυτού του είδους οι δράσεις δίνουν περισσότερο νόημα στο κοινό ευρωπαϊκό σχέδιο.
.
(EN) Κύριε Πρόεδρε, θα ήθελα να αρχίσω συγχαίροντας την εισηγήτρια.
Όπως είπε, η έκθεση αυτή είναι σημαντική γιατί αποσκοπεί στο να βοηθήσει τους εκριζωθέντες, με άλλα λόγια, πρόσφυγες, εκτοπισθέντες και επαναπατριζόμενους στην Ασία και την Λατινική Αμερική.
Εξ ονόματος της Επιτροπής Προϋπολογισμών, θα ήθελα να τονίσω την ανάγκη άμεσης έγκρισης αυτού του προγράμματος για να μην χάσουμε τα κονδύλια γι' αυτό το έτος.
Το Κοινοβούλιο ήταν πάντοτε υπέρ της χωριστής δράσης για τους εκριζωθέντες, λόγω των εξαιρετικών συνθηκών που αντιμετωπίζουν, όπως αυτές περιγράφηκαν από την εισηγήτρια.
Διατηρώ ορισμένες επιφυλάξεις για τη λειτουργία που επιτελεί η επιτροπή διαχείρισης.
Η γνωμοδότησή μου περιλαμβάνει μια τροπολογία που αντικαθιστά την επιτροπή διαχείρισης με μια συμβουλευτική επιτροπή, έτσι ώστε η Επιτροπή να μπορέσει να ασκήσει καλύτερα τις αρμοδιότητές της για την υλοποίηση του προϋπολογισμού.
Μία από τις κύριες ανησυχίες μου είναι το γεγονός ότι η νομική βάση για αυτές τις δράσεις εξέπνευσε στο τέλος του Δεκεμβρίου 2000.
Δεν ξέρω γιατί η Επιτροπή υπέβαλε τη νέα αυτή πρόταση τόσο αργά, ιδίως τη στιγμή που το 1999 πήραμε παράταση μόνο για ένα χρόνο.
Ακόμη δεν έχω λάβει την κατάλληλη απάντηση σε αυτό.
Αν θέλουμε να βελτιώσουμε την απορρόφηση αυτού του κονδυλίου, δεν είναι αποδεκτό η Επιτροπή να υποβάλλει κάθε σχέδιο σε μία επιτροπή.
Είναι σημαντικό η επιτροπή να επικεντρωθεί περισσότερο σε ετήσια σχέδια εργασίας και να ασχοληθεί με την εκ των υστέρων αξιολόγηση.
Τέλος, για τα συγκεκριμένα αυτά κονδύλια, η Επιτροπή δεν συμπεριέλαβε ποσό αναφοράς στη νομοθεσία.
Αυτό δικαιολογείται πλήρως γιατί η φύση του προγράμματος υπαγορεύει ότι οποιαδήποτε προσπάθεια να προκαταλάβουμε μελλοντικές ανάγκες θα αποδειχθεί μάταιη.
Προτείνω να εγκρίνουμε αυτήν την έκθεση.
.
(DA) Κύριε Πρόεδρε, είμαι ένθερμος υπέρμαχος ενός προγράμματος που θα βοηθήσει τους πολυάριθμους πρόσφυγες στην Ασία και τη Λατινική Αμερική.
Σε γενικές γραμμές, το πρόγραμμα είναι επιτυχές.
Θα ήθελα να συγχαρώ την εισηγήτρια που ασχολήθηκε με όλα τα σημαντικότερα προβλήματα και να την ευχαριστήσω διότι έλαβε υπόψη όλες τις τροπολογίες μου.
Μια από τις μεγαλύτερες ανθρώπινες καταστροφές της εποχής μας συμβαίνει στο Αφγανιστάν.
Ως εκ τούτου εκφράζω την ικανοποίησή μου που οι περισσότεροι πόροι θα πάνε στους εκριζωθέντες εκεί.
Πάνω από 50% των ενισχύσεων αυτή τη στιγμή διατίθενται στους πρόσφυγες του Αφγανιστάν.
Υπάρχουν μισό με ένα εκατομμύριο εκριζωθέντες στο Αφγανιστάν και περίπου 2,6 εκατομμύρια ζουν σε γειτονικές χώρες όπως το Ιράν και το Πακιστάν.
Οι άνθρωποι αυτοί ζουν σε συνθήκες που είναι από τις χειρότερες στον κόσμο, ειδικά δε οι γυναίκες.
Γνωρίζουμε όλοι μας τις άθλιες εικόνες γυναικών που είναι καλυμμένες σαν φαντάσματα και οι οποίες πυροβολούνται με την παραμικρή ένδειξη εξέγερσης.
Κατά συνέπεια υπάρχει ανάγκη για αυξημένο έλεγχο προγραμμάτων όπως αυτό.
Έχω προσθέσει ότι η ΟLAF πρέπει να έχει τη δυνατότητα να διεξάγει έλεγχο επιτόπου.
Ζήτησα επίσης από την Επιτροπή να απαντήσει εάν τα χρήματα που δίνονται από την ΕΕ ως ενίσχυση π.χ. στο Αφγανιστάν διοχετεύονται μέσω ενός παράνομου δικτύου χρημάτων με το όνομα Havela.
Η Havela είναι ένα κλειστό, κρυφό παγκόσμιο δίκτυο το οποίο εντός 24 ωρών μπορεί να μεταβιβάσει μεγάλα ποσά σε όλα τα σημεία του κόσμου.
Οι μεταβιβάσεις γίνονται χωρίς συνοδευτικά και κατά συνέπεια δεν μπορούν ποτέ να ανιχνευθούν.
Το δίκτυο θεωρείται ότι είναι κυρίαρχος παράγοντας στο διεθνές ξέπλυμα χρημάτων.
Ως ένα βαθμό, τα μέσα αγιάζουν τον σκοπό, όταν έχουμε μπροστά μας μια τόσο σοβαρή και καταστροφική κατάσταση όπως στο Αφγανιστάν, αλλά πρέπει να φέρουμε στο φως τις μεθόδους και για αυτό ρώτησα την Επιτροπή εάν θεωρεί ότι είναι εντάξει που τα χρήματα ενίσχυσης της ΕΕ χρησιμοποιούνται για να αποκρυφτεί το ξέπλυμα και οι πόροι από το λαθρεμπόριο ναρκωτικών και λευκής σάρκας.
Κύριε Πρόεδρε, έχω την ιδιαίτερη χαρά να προτείνω ως σκιώδης εισηγητής την έγκριση της παρούσας έκθεσης από το Κοινοβούλιο και να συγχαρώ την κ. Carrilho για μία εξαίρετη έκθεση.
Πέρυσι, ήμουν εισηγητής αυτής της έκθεσης, όταν παρατείναμε το κονδύλιο του προϋπολογισμού για μερικούς μήνες ακόμη.
Χαίρομαι επίσης που ο Επίτροπος βρίσκεται εδώ σήμερα το πρωί για να απαντήσει στη συζήτηση, γιατί θέλω να του μιλήσω για μια μεγάλη ιδέα.
Μήπως έχουμε περιέλθει σε μία μάλλον περίεργη θέση;
Από τη μια πλευρά, έχουμε τους αιτούντες άσυλο που έρχονται στην Ευρώπη και ζητούν βοήθεια, καταφύγιο και στήριξη και, από την άλλη, έχουμε τους εκτοπισθέντες που ζουν σε στρατόπεδα σε χώρες όπως το Αφγανιστάν και σε ολόκληρο τον κόσμο.
Πρόκειται για τους ίδιους ανθρώπους και είναι ανάγκη να κάνουμε αυτόν το συσχετισμό: οι άνθρωποι που έρχονται εδώ είναι στην πραγματικότητα οι ίδιοι άνθρωποι που ζουν σε στρατόπεδα.
Εάν μπορούμε να τους βοηθήσουμε να μετεγκατασταθούν, τότε όχι μόνο τους βοηθούμε ουσιαστικά αλλά βοηθούμε και στο μετριασμό ενός προβλήματος που αυξάνεται στην Ευρώπη.
Η μεγάλη μου ιδέα, όμως, δεν έχει σχέση με αυτό.
Αφορά τη Σύμβαση του Μοντεβίδεο.
Θα ήθελα να ρωτήσω τον Επίτροπο εάν θα μπορούσε να εξετάσει μία νέα προσέγγιση.
Μετά τις συναντήσεις του Ελσίνκι και της Χαράρε, η παροχή βοήθειας στις χώρες γίνεται τώρα με βάση τα ανθρώπινα δικαιώματα, τη χρηστή διακυβέρνηση και ούτω καθεξής.
Ωστόσο, υπάρχουν 59 εμφύλιες συγκρούσεις σε όλο τον κόσμο οι οποίες δημιουργούν εκριζωθέντες και πολλές από αυτές τις συγκρούσεις έχουν να κάνουν με τη λεηλασία των φυσικών πόρων, την απληστία και τους δικτάτορες που θέλουν να κυβερνούν με το δικό τους τρόπο.
Ωστόσο, όλοι αναγνωρίζουμε κάθε χώρα ως ίσο κυρίαρχο έθνος.
Το βρίσκω πολύ περίεργο που, από τη μια πλευρά, όταν παρέχουμε βοήθεια, αντιμετωπίζουμε τους ανθρώπους με κάποια περίσκεψη, αλλά όταν αναγνωρίζουμε την εθνική κυριαρχία μιας χώρας εφαρμόζουμε τη Σύμβαση του Μοντεβίδεο και λέμε ότι είναι όλες κυρίαρχες.
Όταν η Βρετανία διηύθυνε τη Βρετανική Αυτοκρατορία, ιδίως το "Raj" , συνήθιζαν να χαιρετίζουν με κανονιοβολισμούς τους διάφορους Μαχαραγιάδες και τους τοπικούς ηγέτες ανάλογα με το πώς συμπεριφέρονταν.
Ήρθε ο καιρός να εξετάσουμε τον τρόπο με τον οποίο αναγνωρίζουμε αυτό που αποκαλούμε εθνική κυριαρχία και τον τρόπο με τον οποίο αντιμετωπίζουμε τα αποκαλούμενα ανεξάρτητα κράτη.
Πρέπει να κάνουμε μια διάκριση μεταξύ των χωρών, των προέδρων και των κυβερνήσεων που είναι δημοκρατικά εκλεγμένοι και συμπεριφέρονται με πολιτισμένο τρόπο και των χωρών που είναι δικτατορικές ή κτηνώδεις.
Έτσι, θα μπορέσουμε να χαιρετίσουμε με διαφορετικά επίπεδα "κανονιοβολισμών" τις δεύτερες, για να μην μεταχειριζόμαστε τους πάντες με τον ίδιο τρόπο.
Ευχαριστώ θερμά την φίλη και συνάδελφό μου, κ. Carrilho.
Στο προηγούμενο Κοινοβούλιο, εγώ ήμουν ο συντάκτης αυτής της έκθεσης.
Εκείνη, όμως, ανέλαβε και ανέπτυξε το έργο στο οποίο συμμετείχαμε εγώ και ο κ. Deva στο παρελθόν με μεγαλύτερη επιδεξιότητα και την ευχαριστώ θερμά και τη συγχαίρω για το έργο της.
Θέλω να αναφέρω τρία πράγματα.
Πρώτον, είναι σημαντικό να πούμε στην Επιτροπή ότι, όταν δημιουργήσαμε αυτό το κονδύλιο του προϋπολογισμού στο Κοινοβούλιο, υιοθετήσαμε κάποιες σημαντικές αρχές, οι οποίες θέλουμε να τηρούνται στον τρόπο υλοποίησής του, ενισχύοντας την προσήλωσή μας στη μη απέλαση.
Στο παρελθόν, υπήρξαν περιπτώσεις όπου θα μπορούσαμε να κατηγορηθούμε για συνενοχή σε αναγκαστική επιστροφή: αυτό είναι εντελώς παράνομο στο διεθνές δίκαιο και η Επιτροπή πρέπει να επιδείξει επαγρύπνηση.
Θέλουμε να διασφαλίσουμε ότι το κονδύλιο αυτό χρησιμοποιείται δημιουργικά, συμπεριλαμβάνοντας όχι μόνον ορατή υποστήριξη για στρατόπεδα, καθαρό νερό και τα λοιπά, αλλά και λιγότερο ορατή βοήθεια που είναι πολύ κρίσιμη σε καταστάσεις προσφυγιάς, συμπεριλαμβανομένης της ψυχοκοινωνικής στήριξης και της παροχής συμβουλών, της στήριξη σε θέματα αναπαραγωγικής υγείας και ιδίως της στήριξης σε πρόσφυγες με ειδικές ανάγκες.
Θα ήθελα να εκφράσω την συμφωνία μου με τα σχόλια της κ. Gill για την επιτροπολογία, στις περιπτώσεις που αυτό είναι ιδιαιτέρως επιζήμιο για τη σωστή χρήση αυτού του κονδυλίου.
Υποψιάζομαι ότι ο Επίτροπος Patten θα συμφωνήσει με αυτό.
Δεύτερον, θα ήθελα να επαναλάβω στον Επίτροπο Patten πως το γεγονός ότι η Επιτροπή δεν πρότεινε χρήματα για τη Λατινική Αμερική στον προκαταρκτικό προϋπολογισμό της είναι άξιον απορίας, ιδίως όταν υπάρχουν 2,1 εκατομμύρια εκτοπισθέντες στην Κολομβία.
Ο Επίτροπος κάνει πολύ καλή δουλειά στον τομέα της παροχής έκτακτης βοήθειας εκεί, αλλά η ασφαλής και προστατευόμενη επιστροφή των εσωτερικώς εκτοπισθέντων ατόμων σε αυτήν τη χώρα είναι ζωτική και είναι άξιον απορίας που δεν το συμπεριέλαβαν στα σχέδιά τους.
Τέλος, ο ίδιος ο Επίτροπος Patten μας είπε στο Κοινοβούλιο, όταν πρότεινε την δωδεκάμηνη παράταση, ότι η αργοπορία δεν θα επαναλαμβανόταν·άκουσε τις απόψεις μας, αλλά εντούτοις τώρα γίνεται πάλι το ίδιο.
Είναι σημαντικό να δείξουμε ότι εξασφαλίζουμε τη δρομολόγηση της μεταρρύθμισης και αυτό σημαίνει ότι τα θέματα αυτά πρέπει να ρυθμίζονται πολύ νωρίτερα από ό,τι βλέπουμε για άλλη μια φορά σήμερα.
Υποθέτω ότι νιώθει λίγο άσχημα που αναγκάστηκε να έρθει και πάλι σήμερα εδώ με τόση καθυστέρηση.
DA) Κύριε Πρόεδρε, από τη G8 στα σκάφη αναψυχής, από τα σκάφη αναψυχής στους εκριζωθέντες.
Εύκολα μπορεί να πει κανείς ότι πρόκειται για ευρεία ποικιλία θεμάτων.
Υπάρχουν σίγουρα καλοί λόγοι για την ποικιλία χωρίς να υπεισέλθω σε περισσότερες λεπτομέρειες για το τι εννοώ.
Όμως μέχρι να ακούσω τον Επίτροπο Liikanen να σχολιάζει τα σκάφη αναψυχής ήμουν αρκετά πεπεισμένη ότι θα ήταν τα σκάφη αναψυχής που θα κέρδιζαν την αποκλειστικότητα των ΜΜΕ.
Όμως αφού άκουσα την ομιλία του Επιτρόπου Liikanen είμαι λιγότερο σίγουρη για αυτό.
Κατάφερε πραγματικά να υποβιβάσει αυτό το θέμα.
Κατά την προηγούμενη συζήτηση για τη συνάντηση της G8 συζητήσαμε το όφελος των παγκόσμιων συναντήσεων.
Όπως υπογράμμισε έντονα ο Επίτροπος Patten, είναι μεν σημαντικές, αλλά είναι εξίσου σημαντικό να γίνεται μια παρακολούθηση των εν λόγω συναντήσεων και μπορεί κανείς να πει ότι αυτό είναι ένα από τα παραδείγματα μιας τέτοιας παρακολούθησης.
Είναι επίσης ένα από τα παραδείγματα του πώς - θα μπορούσε κανείς σχεδόν να πει - βαρετά συγκεκριμένο είναι το έργο της δημοκρατίας και κατά συνέπεια πόσο δύσκολο είναι για τη δημοκρατία να ανταγωνιστεί με τις πιο βίαιες, εντυπωσιακές παγκόσμιες διαδηλώσεις.
Παρ' όλα αυτά το εν λόγω έργο είναι απολύτως απαραίτητο.
Ωστόσο η πρόταση υπογραμμίζει επίσης πολύ ξεκάθαρα ότι το μοναδικό πραγματικά αποτελεσματικό μέσο που έχουμε σε αυτή την κατάσταση είναι η αποτελεσματική πρόληψη και θα ήθελα αυτό να υπογραμμιστεί λίγο περισσότερο.
Εξάλλου, η πρόταση δείχνει, πράγμα που προσωπικά θεωρώ θετικό, την ανάγκη να συμμετάσχουν οι ΜΚΟ στο έργο.
Χωρίς αυτές δεν μπορούμε να πετύχουμε.
Θα τελειώσω μόνο λέγοντας ότι σύμφωνα με τα όσα είπε και ο προηγούμενος ομιλητής κ. Blak, πιστεύω και εγώ ότι η παρακολούθηση των εξελίξεων στο Αφγανιστάν είναι εντελώς απογοητευτική.
Θυμάμαι ξεκάθαρα την πρώτη φορά που άκουσα σχετικά στο ραδιόφωνο.
Απελπίζομαι όλο και περισσότερο όταν βλέπω τις εξελίξεις και απελπίζομαι επίσης όταν η διεθνής κοινότητα έχει τόσο λίγες δυνατότητες να επέμβει εγκαίρως.
Κύριε Πρόεδρε, η Ομάδα των Πρασίνων/Ευρωπαϊκής Ελεύθερης Συμμαχίας θέλει φυσικά να συγχαρεί την εισηγήτρια.
Συμφωνούμε απολύτως με τη γραμμή που ακολουθεί και με τις προτάσεις που περιλαμβάνει αυτή η έκθεση.
Δεν προτίθεμαι να αναφερθώ στις λεπτομέρειες της έκθεσης, αλλά θα ήθελα απλώς να αναφέρω ότι περιμένουμε όλοι μας τη συνολική πρόταση της Επιτροπής για την Ασία και τη Λατινική Αμερική, η οποία ελπίζουμε να υποβληθεί σύντομα - μετά τις θερινές διακοπές εάν κατάλαβα καλά.
Γενικότερα θα ήθελα να επικρίνω την Επιτροπή και το Συμβούλιο για την πολύ κακή προετοιμασία της νομοθετικής διαδικασίας, η οποία είχε ως αποτέλεσμα υπερβολική καθυστέρηση στην καταβολή των περιορισμένων πόρων που διατίθενται για αναπτυξιακή βοήθεια.
Πολλές ανθρωπιστικές οργανώσεις και μη κυβερνητικές οργανώσεις περιμένουν απελπισμένα αυτά τα κονδύλια.
Δεν είναι τρόπος αυτός να λαμβάνονται αποφάσεις!
Θα ήθελα να θυμίσω στην Επιτροπή ότι, κατά τη Σύνοδο Κορυφής του Γκέτεμποργκ, η Ένωση δεσμεύτηκε να συμβάλει στην αειφόρο ανάπτυξη σε παγκόσμιο επίπεδο, φροντίζοντας μεταξύ άλλων να επιτύχει τον στόχο του ΟΗΕ για διάθεση του 0,7% του ΑΕΠ της ως ενίσχυση στον Τρίτο Κόσμο.
Θα ήθελα να ρωτήσω την Επιτροπή εάν υπάρχουν συγκεκριμένα σχέδια προκειμένου να επιτευχθεί ο στόχος αυτός, δεδομένου ότι η Γερμανία διαθέτει μόλις το 0,25% του ΑΕΠ της για τον στόχο αυτό, ενώ μόνο η Σουηδία, η Δανία και το Λουξεμβούργο τον έχουν επιτύχει ή ξεπεράσει.
Τι συγκεκριμένα σχέδια υπάρχουν λοιπόν για την επίτευξη του στόχου αυτού;
Θεωρώ πραγματικά αίσχος το γεγονός ότι η Γερμανία διαθέτει τη στιγμή αυτή το ίδιο χαμηλό ποσοστό με τις ΗΠΑ.
Κύριε Πρόεδρε, είναι προφανής ο επίκαιρος χαρακτήρας και η σημασία του υπό συζήτηση θέματος σχετικά με τους εκριζωμένους πληθυσμούς στις αναπτυσσόμενες χώρες της Λατινικής Αμερικής και της Ασίας, και θέλω να εκφράσω την πλήρη υποστήριξή μου για τις ανησυχίες της εισηγήτριας γενικά και, ιδιαίτερα, προκειμένου να καταλήξουμε με το Συμβούλιο σε ένα συμβιβασμό, ώστε να δοθεί αντικειμενική συνέχεια σε συγκεκριμένα μέτρα βοήθειας.
Ωστόσο, ας μου επιτραπεί να υπογραμμίσω την απογοήτευση μου για την επιμονή του Συμβουλίου να εισάγει μία προθεσμία ισχύος, και μάλιστα περιορισμένη, για τον παρόντα κανονισμό.
Το πρόβλημα των προσφύγων και των ακουσίως μετατοπισθέντων πληθυσμών είναι διαρθρωτικό και παγκόσμιο πρόβλημα που δεν ανακουφίζεται με ειδικά και βραχυπρόθεσμα μέτρα.
Το Συμβούλιο, με την αδιαλλαξία του στο θέμα αυτό, εμποδίζει έτσι μία στρατηγική προοπτική που εξάλλου υπήρχε στην αρχική πρόταση της Επιτροπής.
Δεν μπορούμε να μην καταδικάσουμε το Συμβούλιο για τη στάση του αυτή.
Κύριε Πρόεδρε, θα ήθελα καταρχάς να εκφράσω την εκτίμησή μου για την έκθεση της κ. Carillho και φυσικά για την παρέμβαση του πρώτου ομιλητή, του συναδέλφου Deva.
Συμφωνώ φυσικά απολύτως με το περιεχόμενο της παρέμβασής του.
Ζήτησα τον λόγο προκειμένου να επιστήσω την προσοχή σας σε ένα συγκεκριμένο πρόβλημα, δηλαδή στην κατάσταση στην Ινδονησία, ιδιαίτερα στις Μολούκες Νήσους.
Το κάνω αυτό διότι η έκθεση αναφέρει ότι οι περισσότεροι πόροι υπέρ των προσφύγων και εκτοπισθέντων στην Ινδονησία έχουν διατεθεί υπέρ του Τιμόρ.
Το καταλαβαίνω φυσικά απολύτως, δεδομένου του δράματος που συνέβη εκεί και του σημαντικού έργου που μένει να πραγματοποιηθεί ακόμα.
Στις Μολούκες Νήσους όμως η κατάσταση επιδεινώνεται διαρκώς.
Περισσότεροι από 300 000 άνθρωποι ζητούν άσυλο από το ένα νησί στο άλλο εξαιτίας επιθέσεων που δέχονται, κυρίως από φανατικούς μουσουλμάνους του Laskar Jihad (ο Στρατός του Τζιχάντ) καθώς και άτακτα τμήματα του ινδονησιακού στρατού και της αστυνομίας.
Στις 30 Μαΐου έχασαν τη ζωή τους 9 άνθρωποι και τραυματίστηκαν 17 στο Belakang Soya και στο Karan Pajang, ενώ οι βιαιότητες συνεχίστηκαν και αργότερα σαν να μην είχε συμβεί τίποτα.
Χριστιανοί εγκαταλείπουν τις εστίες τους διότι αναγκάζονται να ασπαστούν το Ισλάμ.
Πραγματοποιήθηκαν μάλιστα και περιτομές δια της βίας.
Στο Irian Jaya πραγματοποιήθηκαν επίσης τέτοιας μορφής βιαιότητες.
Καλώ την Επιτροπή να διαθέσει τους πόρους της για την Ινδονησία όχι αποκλειστικά υπέρ του Τιμόρ, αλλά και για τους εκτοπισθέντες και τους πρόσφυγες στις Μολούκες Νήσους και στο Irian Jaya.
Θα ήθελα να μου απαντήσει η Επιτροπή στο αίτημα αυτό.
Θα ήθελα επίσης να υπογραμμίσω τη σημασία της συνεργασίας της Ευρωπαϊκής Ένωσης με την Ύπατη Αρμοστεία του ΟΗΕ για τους πρόσφυγες καθώς και με τις ΜΚΟ.
Η κ. Dybkjζr έχει απόλυτο δίκιο στο σημείο αυτό, διότι οι ΜΚΟ πραγματοποιούν ένα πρακτικό έργο.
Στο πλαίσιο αυτό θα ήθελα να με πληροφορήσει η Επιτροπή εάν έχουν αντιμετωπιστεί ήδη τα προβλήματα με την Ύπατη Αρμοστεία, δηλαδή εάν η Ύπατη Αρμοστεία χρηματοδοτείται πλέον από την Επιτροπή.
Το λέω αυτό διότι καθ' ην στιγμήν αυξάνεται ο αριθμός των προσφύγων και των εκτοπισθέντων οι πόροι της Ύπατης Αρμοστείας μειώνονται.
Είναι απαράδεκτο βέβαια κάτι τέτοιο.
Κύριε Πρόεδρε, θα ήθελα να συμφωνήσω με τη συνάδελφο Maij-Weggen για την παρέμβασή της για τις Μολούκες Νήσους.
Όσον αφορά την έκθεση της κ. Carrilho, αυτή περιλαμβάνει διάφορες σημαντικές παρατηρήσεις για την πρόταση της Επιτροπής.
Έχοντας ακόμα νωπή στη μνήμη την κριτική για την ασυνέπεια της ευρωπαϊκής πολιτικής, θεωρώ ιδιαίτερα σημαντικές τις τροπολογίες 3 και 4.
Η παροχή έκτακτης βοήθειας αποτελεί επίσης μέρος της πολιτικής για την ανάπτυξη και θα πρέπει να περιληφθεί στους γενικούς στόχους της πολιτικής για την ανάπτυξη της Ευρωπαϊκής Ένωσης.
Οργανώσεις οι οποίες ασχολούνται με τις δραστηριότητες υπέρ της ανάπτυξης στη γκρίζα ζώνη μεταξύ της χορήγησης έκτακτης βοήθειας και βοήθειας για την ανάπτυξη αντιμετωπίζουν κάποτε τον κίνδυνο να μην επιτύχουν στις προσπάθειές τους εξαιτίας της έλλειψης σαφών στόχων.
Πρόσφατα αντιμετώπισα αυτό το πρόβλημα με μία ολλανδική οργάνωση η οποία παρέχει βοήθεια για την ανάπτυξη.
Συχνά οι ανάγκες των ομάδων στόχων οι οποίες δέχονται αυτή τη βοήθεια είναι φοβερές.
Για τον λόγο αυτό συμφωνώ με την εισηγήτρια η οποία ζητά τη διατήρηση αυτής της γραμμής του προϋπολογισμού.
Κύριε Πρόεδρε, θέλω να σας καλέσω να υποστηρίξετε την έκθεση της συναδέλφου μου, Maria Carrilho, η οποία προσπαθεί να βελτιώσει έναν κανονισμό που θεωρούμε σημαντικό.
Η Ευρώπη πρέπει να κάνει ό,τι είναι δυνατό για να βοηθήσει τα εκτοπισθέντα άτομα, στην προκειμένη περίπτωση στη Λατινική Αμερική και στην Ασία.
Πρέπει να συνδράμουμε εκείνους που αναγκάζονται να εγκαταλείψουν τον τόπο καταγωγής τους εξαιτίας της υπερβολικής φτώχειας, των πολέμων, διαφόρων συνθηκών καταπίεσης και βίας και εξαιτίας εσωτερικών συγκρούσεων που αποσυνθέτουν τη δύναμη των πολιτών και απορρίπτουν τους δημοκρατικούς κανόνες συνύπαρξης.
Η Ευρωπαϊκή Ένωση οφείλει να καταβάλει πολιτική προσπάθεια σε διεθνές επίπεδο για τη διάδοση μιας ευέλικτης ερμηνείας των συμβάσεων της Γενεύης από μέρους των κρατών και επίσης να προωθήσει νέα μέσα διεθνούς δικαίου που θα χρησιμεύσουν για την προστασία αυτών των εσωτερικών προσφύγων.
Τα κράτη μέλη της Ευρωπαϊκής Ένωσης και η ίδια η Ευρωπαϊκή Ένωση, ως χορηγοί, οφείλουν να χρησιμοποιήσουν χωρίς καθυστερήσεις όλα τα δυνατά μέσα ώστε οι χώρες με τις οποίες συνεργαζόμαστε να εγγυηθούν την ασφάλεια και τον σεβασμό των ανθρωπίνων δικαιωμάτων των πολιτών τους.
Φυσικά, η ανάληψη των ευθυνών που αντιστοιχούν στην Ένωση στο πεδίο που μας απασχολεί εδώ πρέπει να συνοδεύεται από μία συναφή δημοσιονομική προσπάθεια, η οποία θα πρέπει να αντικατοπτριστεί ήδη στους προϋπολογισμούς για το 2002.
Όμως, παράλληλα με την άμεση και επείγουσα πολιτική και οικονομική δράση για να συνδράμουμε τα θύματα του εκριζωμού, δεν μπορούμε να ξεχνάμε την ανάγκη να χτυπήσουμε το πρόβλημα στις ρίζες του.
Η μεσοπρόθεσμη και μακροπρόθεσμη προσπάθειά μας πρέπει να προσανατολισθεί προς την εξάλειψη της φτώχειας, την εδραίωση του κράτους δικαίου και της δημοκρατίας παντού, για την προώθηση της ανάπτυξης και της κοινωνικής δικαιοσύνης.
Δηλαδή, ευημερία και σταθερότητα ώστε όλοι να μπορούν να ζουν αξιοπρεπώς στην πατρίδα τους.
.
(EN) Ήταν μια ενδιαφέρουσα, αν και σύντομη, συζήτηση.
Θα ήθελα να σχολιάσω μερικά από τα θέματα που θίχτηκαν, αν και είμαι σίγουρος πως θα έχουμε την ευκαιρία σε άλλες περιπτώσεις να συνεχίσουμε το λόγο του κ. Deva για την εθνική κυριαρχία.
Η κ. Schφrling ρώτησε τι κάναμε για να υποχρεώσουμε τα κράτη μέλη να τηρήσουν το στόχο του ΟΗΕ για την αναπτυξιακή βοήθεια.
Εάν η κ. Schφrling μπορούσε να είναι παρούσα κατά τη συζήτηση που κάναμε νωρίτερα σήμερα για την G8, θα έβλεπε με πόση συμπάθεια συμμερίζομαι το στόχο της, αλλά πρόκειται για ένα επιχείρημα που πρέπει να τεθεί στις κυβερνήσεις των κρατών μελών και στα κοινοβούλιά τους τα οποία ψηφίζουν τις δημόσιες δαπάνες αυτών των κυβερνήσεων.
Βλέπω με συμπάθεια τη θέση της, ιδίως ενόψει της μείωσης της ροής βοήθειας κατά τη δεκαετία του 1990.
Η κ. Maij-Weggen ξέρει ότι συμμερίζομαι την ανησυχία της για την κατάσταση στην Ινδονησία, αν μη τι άλλο, για την κατάσταση στις Μολούκες νήσους και σε μερικά άλλα νησιά και επαρχίες και διαβεβαιώνω την κ. Maij-Weggen ότι θα δώσουμε 3 εκατομμύρια ευρώ στις Μολούκες νήσους το επόμενο έτος και τα επόμενα έτη, αν χρειαστεί.
Θα ήθελα, όμως, να αρχίσω το ουσιαστικό μέρος της ομιλίας μου συγχαίροντας την κ. Carrilho για την ποιότητα αυτής της έκθεσης.
Γνωρίζω πολύ καλά τις δύσκολες συνθήκες εργασίας και την πίεση χρόνου.
Οι αναλύσεις, τα συμπεράσματα και οι τροπολογίες που περιέχονται στην έκθεσή της είναι, κατά την κρίση της Επιτροπής, εξαιρετικής ποιότητας και συμβάλλουν σημαντικά στη βελτίωση της αρχικής πρότασης της Επιτροπής.
Το λέω αυτό χωρίς περιστροφές.
Συμμεριζόμαστε όλες τις ανησυχίες και τις συστάσεις που περιέχει η έκθεση της αξιότιμης βουλευτού.
Θα ήθελα επίσης να ευχαριστήσω την Επιτροπή Προϋπολογισμών και την Επιτροπή Ελέγχου του Προϋπολογισμού για τη συμβολή τους σε αυτή τη συζήτηση.
Στις 21 Ιουνίου, η διεθνής κοινότητα γιόρτασε την πεντηκοστή επέτειο της Σύμβασης της Γενεύης του 1951 για το καθεστώς των προσφύγων.
Δυστυχώς, δεν υπήρχαν και πολλοί λόγοι για εορτασμούς.
Σήμερα, υπάρχουν πάνω από 22 εκατομμύρια εκριζωθέντων στον κόσμο και ο αριθμός αυτός αυξάνεται.
Κάθε μέρα από το Αφγανιστάν - και σίγουρα θα εξετάσω τα όσα είπε ο κ. Blak - μέχρι την Κολομβία, από τα Βαλκάνια μέχρι την περιοχή των Μεγάλων Λιμνών, χιλιάδες οικογένειες εκτοπίζονται λόγω του πολέμου, της πείνας και της φτώχειας.
Ξέρουμε ότι η διεθνής κοινότητα πάσχει από κόπωση δωρητών.
Η Ύπατη Αρμοστεία του ΟΗΕ για τους Πρόσφυγες αγωνίζεται να βρει πόρους για να αντιμετωπίσει αυτές τις ανθρώπινες τραγωδίες και πρόσφατα περιέστειλε τις επιχειρήσεις της.
Και πάλι, απαντώντας στην αξιότιμη βουλευτή, συμμετέχουμε στη συζήτηση όχι μόνο με την Ύπατη Αρμοστεία του ΟΗΕ για τους Πρόσφυγες αλλά και με άλλες οργανώσεις του ΟΗΕ για να θέσουμε τις χρηματοδοτικές μας σχέσεις σε μια πιο λογική βάση.
Είναι η κατάλληλη η στιγμή για να πούμε ξεκάθαρα ότι η Ευρωπαϊκή Κοινότητα θα συνεχίσει να αφιερώνει χρηματοδοτικούς και ανθρώπινους πόρους για να βοηθήσει τους εκριζωθέντες να επιστρέψουν στα σπίτια τους, να ξεκινήσουν μια νέα ζωή και να ζήσουν ειρηνικά και με ασφάλεια.
Το Κοινοβούλιο αποφάσισε να στείλει ένα πολιτικό σήμα σχετικά προτείνοντας αύξηση των διαθέσιμων οικονομικών πόρων και καλωσορίζουμε αυτήν την πρόταση.
Από το 1997, έχουν δεσμευθεί περισσότερα από 200 εκατομμύρια ευρώ για τη χρηματοδότηση σχεδίων σε όλη την Ασία και τη Λατινική Αμερική υπέρ των εκριζωθέντων.
Τα χρήματα χρησιμοποιήθηκαν για να βοηθήσουν τους πρόσφυγες να ζήσουν αξιοπρεπώς σε στρατόπεδα, για να επιστρέψουν στην πατρίδα τους, ή για να μετεγκατασταθούν σε μία τρίτη χώρα και να καταστούν αυτάρκεις.
Το κονδύλιο του προϋπολογισμού χρηματοδότησε σχέδια για την προστασία των εκριζωθέντων πληθυσμών στις χώρες υποδοχής, κατά την επιστροφή τους στην πατρίδα τους και στον τελικό προορισμό τους.
Βοήθησε τις κοινότητες υποδοχής να δεχτούν και να εντάξουν τις εκριζωθείσες οικογένειες.
Πάνω από όλα, εξασφάλισε την παρουσία της διεθνούς κοινότητας στην ευαίσθητη μετάβαση από την ανθρωπιστική βοήθεια στη μακροπρόθεσμη ανάπτυξη - ένα σημείο που έθιξε ο κ. Deva - ξαναχτίζοντας σπίτια και σχολεία, εξασφαλίζοντας πρόσβαση σε πόσιμο νερό και άρδευση, βελτιώνοντας τις υπηρεσίες υγείας και παιδείας, δημιουργώντας πιστωτικές διευκολύνσεις και αποκαθιστώντας την οικονομική δραστηριότητα.
Πράγματι, η αξιολόγηση που έγινε το 2000, αν και υπέδειξε μια σειρά από διαχειριστικές αδυναμίες τις οποίες η Επιτροπή αντιμετώπισε με την μεταρρύθμιση της εξωτερικής βοήθειας, επιβεβαίωσε ότι το κονδύλιο του προϋπολογισμού έχει μεγάλη σημασία και πρέπει να συνεχιστεί.
Όσον αφορά τώρα τις συγκεκριμένες τροπολογίες του Κοινοβουλίου, η Επιτροπή συμφωνεί με όλες τις προτεινόμενες αλλαγές.
Πρώτον, εκτιμούμε την ενίσχυση των ανθρωπίνων δικαιωμάτων στον κανονισμό·δεύτερον, την αποσαφήνιση του ρόλου του κανονισμού στο συνεχές της βοήθειας, της αποκατάστασης και της ανάπτυξης·τρίτον, την ενίσχυση των λειτουργιών ελέγχου, παρακολούθησης και αναφοράς και, τέλος, την ενίσχυση της οικοδόμησης της ειρήνης και της διαχείρισης των συγκρούσεων σύμφωνα με την πρόσφατα υιοθετηθείσα ανακοίνωση της Επιτροπής για την πρόληψη των συγκρούσεων.
Όσον αφορά τη διάρκεια ισχύος του κανονισμού, η Επιτροπή αρχικά πρότεινε να ισχύσει επ' αόριστον για να αποφευχθεί η περιοδική συζήτηση ενός θέματος που, δυστυχώς, δεν φαίνεται πιθανό να εξαφανιστεί ή να αλλάξει σημαντικά ως προς τη φύση του.
Ωστόσο, θεωρούμε ότι ο Δεκέμβριος του 2004 είναι ένας πολύ λογικός συμβιβασμός, ιδίως ενόψει της πρόθεσής μας να αναθεωρήσουμε τον κανονισμό για την Ασία και τη Λατινική Αμερική και να εξετάσουμε την δυνατότητα να ενσωματώσουμε το ζήτημα των εκριζωθέντων σε ένα ενιαίο γεωγραφικό όργανο.
Τέλος, σημειώνουμε την επιθυμία του Κοινοβουλίου να δεσμεύσει οικονομικούς πόρους επιπλέον του ήδη προγραμματισμένου ποσού για τις επιχειρήσεις που θα χρηματοδοτηθούν στο πλαίσιο αυτών των ρυθμίσεων.
Ακόμη μια φορά, θα ήθελα να ευχαριστήσω την εισηγήτρια για το εξαιρετικό έργο της και ελπίζω ότι, ως αποτέλεσμα της παρούσας έκθεσης, τα προγράμματά μας σε αυτόν τον πολύ σημαντικό τομέα θα είναι γενναιόδωρα, και θα επιτύχουν καλύτερη εστίαση και διαχείριση.
Ευχαριστώ πολύ, κύριε Επίτροπε.
Η συζήτηση έληξε.
Η ψηφοφορία θα διεξαχθεί σήμερα, στις 12.00.
(Η συνεδρίαση διακόπτεται στις 11.50 και συνεχίζεται στις 12.00)
Κύριε Πρόεδρε, υποβάλλω την εξής πρόταση: οι βουλευτές θα πρέπει να μπορούν να επισκέπτονται με υπηρεσιακά μέσα μεταφοράς και ανά πάσα στιγμή τις ομάδες επισκεπτών που φιλοξενούν, και μάλιστα σε ακτίνα 25 χιλιομέτρων γύρω από το κτίριο του Ευρωπαϊκού Κοινοβουλίου.
Μέχρι σήμερα το επιτρεπόμενο όριο χρήσης υπηρεσιακού αυτοκινήτου ήταν 20 οδικά χιλιόμετρα, τα οποία αντιστοιχούν σε ακτίνα 15 χιλιομέτρων.
Αυτό είναι πολύ λίγο, αν λάβει κανείς υπόψη τις πολλές ομάδες που ταξιδεύουν εκατοντάδες χιλιομέτρων για να έρθουν εδώ.
Σας παρακαλώ να προβείτε στις αντίστοιχες ενέργειες.
(Χειροκροτήματα)
Αγαπητέ συνάδελφε, μιλήσαμε ήδη εχθές για αυτό το θέμα.
Σας παρακαλώ, συνεπώς, να το υποβάλετε γραπτώς στους Κοσμήτορες.
Αξιότιμε κύριε Πρόεδρε, χθες το απόγευμα έγινε μπροστά από το κτίριο του Κοινοβουλίου μια διαδήλωση.
Οι διαδηλωτές χρησιμοποιούσαν εκκωφαντικές ηχητικές εγκαταστάσεις, δηλαδή μεγάφωνα.
Αυτό το αφόρητα ηχηρό πανηγύρι παρεμπόδισε τόσο εμένα προσωπικά όσο και άλλους συναδέλφους στην εκτέλεση των καθηκόντων μας.
Σας παρακαλώ να μεριμνήσετε, ώστε οι διαδηλωτές να μην εισέρχονται στον περίβολο του Κοινοβουλίου, όπως έγινε χθες, καθώς και να απαγορευτεί σε διαδηλωτές να χρησιμοποιούν ηχητικές εγκαταστάσεις στον περίγυρο του Κοινοβουλίου.
Για να μην υπάρξουν παρανοήσεις, είμαι θερμός υποστηρικτής της ελευθερίας των διαδηλώσεων.
Τονίζω ρητά ότι τα μουσικά γκρουπ που επισκέπτονται βουλευτές εμπλουτίζουν την ατμόσφαιρα στο Κοινοβούλιο με τις μουσικές παρουσιάσεις τους στους χώρους του και στην εσωτερική του αυλή!
Το σημειώσαμε, αγαπητέ συνάδελφε.
Κύριε Πρόεδρε, θα προβούμε σε μια σειρά πολύ σημαντικών ψηφοφοριών δι' ονομαστικής κλήσεως.
Μπορείτε να μας διαβεβαιώσετε ότι ο συνάδελφος Brienza περιλαμβάνεται σήμερα στον κατάλογο των εγγεγραμμένων συναδέλφων;
Οι αρμόδιες υπηρεσίες μου εγγυώνται πως ναι, κύριε Dell'Alba.
Προχωρούμε τώρα στις ψηφοφορίες.
ΨΗΦΟΦΟΡIΕΣ
(9802/2001 - C5-0271/2001 - 2001/2049(BUD))
ΤΜΗΜΑ ΙΙΙ - Επιτροπή
ΤΜΗΜΑ VΙ - Οικονομική και Κοινωνική Επιτροπή
ΤΜΗΜΑ VΙΙ - Επιτροπή των Περιφερειών
σχετικά με το σχέδιο συμπληρωματικού και διορθωτικού προϋπολογισμού αριθ.
4/2001 της Ευρωπαϊκής Ένωσης για το οικονομικό έτος 2001
(9803/2001 - C5-0272/2001 - 2001/2049(BUD))
ΤΜΗΜΑ ΙΙΙ - Επιτροπή
(Το Σώμα εγκρίνει το ψήφισμα)
Έκθεση (A5-0238/2001) της κ. Haug, εξ ονόματος της Επιτροπής Προϋπολογισμών, σχετικά με την κατάσταση των ιδίων πόρων της Ευρωπαϊκής Ένωσης το 2001
(2001/2019(INI))
(Το Σώμα εγκρίνει το ψήφισμα)
Έκθεση (A5-0241/2001) του κ. Costa Neves, εξ ονόματος της Επιτροπής Προϋπολογισμών, σχετικά με τον προϋπολογισμό του 2002 εν όψει της διαδικασίας συνδιαλλαγής πριν από την πρώτη ανάγνωση του Συμβουλίου
(2001/2063(BUD))
(Το Σώμα εγκρίνει το ψήφισμα)
Έκθεση (A5-0216/2001) του κ. Bourlanges, εξ ονόματος της Επιτροπής Ελέγχου του Προϋπολογισμού, σχετικά με την πρόταση κανονισμού του Συμβουλίου περί θεσπίσεως του καταστατικού των εκτελεστικών οργανισμών που είναι επιφορτισμένοι με ορισμένα καθήκοντα σχετικά με τη διαχείριση κοινοτικών προγραμμάτων
(COM(2000) 788 - C5-0036/2001 - 2000/0337(CNS))
Bourlanges (PPE-DE), εισηγητής.
(FR) Κύριε Πρόεδρε, είχα την εντύπωση ότι μετά την κάπως έντονη συζήτηση που διεξήχθη χθες στην αίθουσα με την Επίτροπο κ. Schreyer, η Εκτελεστική Επιτροπή επρόκειτο να προβεί σε δήλωση πριν τη διεξαγωγή της ψηφοφορίας.
Θεωρούσα ότι ήσαστε ενήμερος και θα ήθελα λοιπόν ο κ. Επίτροπος να προβεί σε μια δήλωση, εάν και εφόσον έχει μια τέτοια πρόθεση τουλάχιστον.
.
(EN) Ο εισηγητής ζήτησε από την Επιτροπή να λάβει θέση για το εδάφιο της τροπολογίας αριθ.
25 σχετικά με το άρθρο 18(2) της πρότασης.
Το εδάφιο αυτό αφορά τους αξιωματούχους της Κοινότητας που έχουν αποσπασθεί στην αρχή και άλλους υπαλλήλους που προσλαμβάνονται από την εκτελεστική αρχή.
Η κ. Schreyer είπε στη χθεσινή συζήτηση ότι η Επιτροπή δεν μπορούσε να ορίσει το ελάχιστο ποσοστό αξιωματούχων της Κοινότητας που αποσπώνται στην αρχή και γι' αυτό δεν μπορούσε να δεχτεί το προτεινόμενο 25% του εισηγητή.
Ένας επαρκής αριθμός αξιωματούχων της Επιτροπής θα αποσπαστούν στην αρχή για να καλύψουν τις θέσεις εργασίας.
Αλλά η κ. Schreyer μπορεί να επιβεβαιώσει ότι θα προσληφθεί επιπλέον προσωπικό με ανανεώσιμες συμβάσεις.
Το τελευταίο εδάφιο αυτής της τροπολογίας για τη φύση των συμβάσεων και τις απαιτούμενες υποχρεώσεις και κριτήρια είναι επίσης αποδεκτό.
Ελπίζω ότι η δήλωση αυτή θα επιτρέψει στον κ. Bourlanges να στηρίξει την έγκριση αυτής της έκθεσης, έτσι ώστε η πρόταση να ολοκληρώσει την πορεία της από το Συμβούλιο όσο το δυνατόν γρηγορότερα.
Τον ευχαριστώ για το εξαιρετικό έργο του σε αυτό το θέμα.
.
(FR) Ευχαριστώ τον κ. Επίτροπο για τη δήλωσή του, που διευκρινίζει ένα πολύ σημαντικό σημείο, και συγκεκριμένα ότι το προσωπικό των οργανισμών δεν θα αντιμετωπίζει κατάσταση ανασφάλειας και ανεπαρκούς ποιότητας.
Θεωρώ την πλευρά αυτή μείζονος σημασίας.
Δράττομαι της ευκαιρίας για να προσθέσω ότι είχαμε μια πολύ καθυστερημένη συζήτηση με τον εκπρόσωπο της σοσιαλιστικής ομάδας, τον κ. van Hulten, και - μπορεί να με διαψεύσει αν θέλει - η σοσιαλιστική ομάδα θα μπορούσε να δεχτεί - σε αντίθεση με τις ως τώρα προθέσεις της - να υποστηρίξει, αφενός, την τροπολογία 13, που ψηφίστηκε χτες από την Επιτροπή Προϋπολογισμών και, αφετέρου, τα εδάφια 3 και 4 της τροπολογίας 25, στα οποία αναφέρθηκε ο κ. Επίτροπος.
Το αναφέρω λοιπόν, προς άρση των παρεξηγήσεων· αν δεν ερμήνευσα σωστά τη σκέψη του κ. van Hulten, ας τοποθετηθεί σε άλλη βάση, κατ' αυτόν τον τρόπο όμως η ψήφος του Σώματος θα είναι πολύ πιο ενιαία.
Κύριε Πρόεδρε, λίγο πριν αρχίσει αυτή η ψηφοφορία, ο κ. Bourlanges ανέφερε ότι δεν τα πάει και πολύ καλά με τους αριθμούς και το επιβεβαίωσε, διότι η τροπολογία για την οποία μπορώ να συμφωνήσω μαζί του είναι η 8 και όχι η 13.
Νομίζω όμως ότι μιλούμε για το ίδιο θέμα.
Μετά από την ανακοίνωση του Επιτρόπου είμαι σε θέση να σας αναφέρω ότι μπορούμε τώρα να δεχθούμε ορισμένα τμήματα της τροπολογίας 25, δηλαδή το πρώτο, το τρίτο και το τέταρτο τμήμα.
Αντίθετα λοιπόν από ό,τι αναφέρουμε στον κατάλογο για την ψηφοφορία, είμαστε υπέρ της τροπολογίας 8 και υπέρ τριών τμημάτων της τροπολογίας 25.
(Το Σώμα εγκρίνει το ψήφισμα νομοθετικού περιεχομένου)
Έκθεση (A5-0232/2001) της κ. Niebler, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την πρόταση απόφασης του Ευρωπαϊκού Κοινοβουλίου και του Συμβουλίου που αφορά κανονιστικό πλαίσιο για την πολιτική ραδιοφάσματος στην Ευρωπαϊκή Κοινότητα
(COM(2000) 407 - C5-0449/2000 - 2000/0187(COD))
(Το Σώμα εγκρίνει το νομοθετικό ψήφισμα)
Έκθεση (Α5-0219/2001) της κ. McKenna, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την πρόταση σύστασης του Ευρωπαϊκού Κοινοβουλίου και του Συμβουλίου που αφορά την εφαρμογή στην Ευρώπη της ολοκληρωμένης διαχείρισης των παράκτιων ζωνών
(COM(2000) 545 - C5-0474/2000 - 2000/0227(COD))
(Το Σώμα εγκρίνει το νομοθετικό ψήφισμα)
Έκθεση (A5-0218/2001) του κ. Callanan, εξ ονόματος της Επιτροπής Περιβάλλοντος, Δημόσιας Υγείας και Πολιτικής των Καταναλωτών, σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου που τροποποιεί την οδηγία 94/25/EΚ για την προσέγγιση των νομοθετικών, κανονιστικών και διοικητικών διατάξεων των κρατών μελών οι οποίες αφορούν τα σκάφη αναψυχής
(COM(2000) 639 - C5-0529/2000 - 2000/0262(COD))
(Το Σώμα εγκρίνει το νομοθετικό ψήφισμα)
Έκθεση (A5-0228/2001) της κ. Carrilho, εξ ονόματος της Επιτροπής Ανάπτυξης και Συνεργασίας, σχετικά με την πρόταση κανονισμού του Ευρωπαϊκού Κοινοβουλίου και του Συμβουλίου που αφορά τις δράσεις στον τομέα ενίσχυσης των εκριζωθέντων πληθυσμών στις αναπτυσσόμενες χώρες της Ασίας και της Λατινικής Αμερικής
(COM(2000) 831 - C5-0758/2000 - 2000/0338(COD))
(Το Σώμα εγκρίνει το νομοθετικό ψήφισμα)
Έκθεση (A5-0244/2001) του κ. Brok, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, σχετικά με την πρόταση απόφασης του Συμβουλίου που αφορά τη χορήγηση μακροοικονομικής χρηματοδοτικής συνδρομής στην Ομοσπονδιακή Δημοκρατία της Γιουγκοσλαβίας
(COM(2001) 277 - C5-0231/2001 - 2001/0112(CNS))
(Το Σώμα εγκρίνει το νομοθετικό ψήφισμα)
Πρόταση ψηφίσματος (B5-0480/2001) σχετικά με την κοινή οργάνωση της αγοράς στον τομέα των οπωροκηπευτικών
(Το Σώμα εγκρίνει το ψήφισμα)
Έκθεση (A5-0193/2001) του κ. Wuori, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, σχετικά με τα δικαιώματα του ανθρώπου ανά τον κόσμο για το έτος 2000 και την πολιτική της Ευρωπαϊκής Ένωσης στον τομέα των δικαιωμάτων του ανθρώπου
(11317/2000 - C5-0536/2000 και C5-0628/2000 - 2000/2105(INI))
(Το Σώμα εγκρίνει το ψήφισμα)
Έκθεση (A5-0223/2001) του κ. Cornillet, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, για την κατάσταση των θεμελιωδών δικαιωμάτων στην Ευρωπαϊκή Ένωση (2000)
(2000/2231(INI))
(Το Σώμα εγκρίνει το ψήφισμα)
ΑΙΤΙΟΛΟΓΗΣΕΙΣ ΨΗΦΟΥ
Έκθεση Haug/Ferber (A5-0239/2001)
Κύριε Πρόεδρε, ήθελα να πάρω τον λόγο, επειδή σήμερα το Ευρωπαϊκό Κοινοβούλιο, στη σχετική σύγχυσή του κατά την ψηφοφορία, η οποία οφείλεται και στο γεγονός ότι υπήρχαν σημαντικές ψηφοφορίες, χάρισε, επέστρεψε ή, καλύτερα, συναίνεσε να επιστραφούν στα κράτη μέλη 12 δισεκατομμύρια ευρώ - για την ακρίβεια, 11 δισεκατομμύρια και 600 εκατομμύρια - επειδή δεν είχαν δαπανηθεί στον προϋπολογισμό του 2000.
Λοιπόν, το βρίσκω όλο αυτό γελοίο: πάνε χρόνια που έχουμε αυτήν την πρακτική, κατά την οποία όχι μόνο ελέγχουμε τα έσοδα, αλλά επιτρέπουμε επιπλέον στις χώρες μέλη να ανακτήσουν όλα αυτά τα χρήματα ή να τα προσθέσουν στη συνεισφορά του τρέχοντος έτους.
Μου φαίνεται ότι, μια στιγμή κατά την οποία έχουμε τη διεύρυνση, έχουμε δημοσιονομικές δυσκολίες, έχουμε ανάγκη να αναζητούμε πάντα νέους πόρους, δεν ενδείκνυται αυτό το σύστημα, κατά το οποίο τα κράτη μέλη όχι μόνο δεν τηρούν εκείνα τα ανώτατα όρια δαπανών που προβλέφθηκαν στο Εδιμβούργο και επιβεβαιώθηκαν με τις δημοσιονομικές προοπτικές, αλλά θέλουν και να ανακτούν τα χρήματα που θα μπορούσαν αντίθετα να χρησιμοποιηθούν επωφελώς αλλού, όπως συμβαίνει σε οποιονδήποτε κρατικό προϋπολογισμό, όπου τα χρήματα δεν επιστρέφονται, δυστυχώς, στους πολίτες, αλλά χρησιμοποιούνται για κάτι άλλο.
Λοιπόν, αυτή η διαμαρτυρία μου αποσκοπεί στην υπογράμμιση της αντίθετης ψήφου μας σ' αυτήν την έκθεση.
.
(FR) Το σχέδιο ΔΣΠ αριθ.
3 που μας υποβάλλεται με την έκθεση της κ. Haug επιδιώκει επί της ουσίας να επιφέρει αλλαγές όσον αφορά το προσωπικό της OLAF και της Ευρωπαϊκής Επιτροπής· όσον αφορά την Ευρωπαϊκή Υπηρεσία Καταπολέμησης της Απάτης, η τροπολογία που προτείνει η Επιτροπή Προϋπολογισμών κατόπιν συμφωνίας με την Επιτροπή Ελέγχου του Προϋπολογισμού, τροποποιεί την κατανομή μεταξύ θέσεων μονίμων και εκτάκτων υπαλλήλων κατά τρόπο κατά τη γνώμη μας αξιέπαινο· και επί του συγκεκριμένου ΔΣΠ δεν έχουμε ιδιαίτερες παρατηρήσεις.
Το ΔΣΠ αριθ.
4 αφορά κυρίως το υπόλοιπο της εκτέλεσης του οικονομικού έτους 2000 και προβλέπει επίσης την ενίσχυση των συμπληρωματικών πιστώσεων πληρωμών για τα δυτικά Βαλκάνια, με βάση το υπόλοιπο του οικονομικού έτους 2000, αυξάνοντάς τις από 350 σε 450 εκατομμύρια, 70 εκατομμύρια δηλαδή περισσότερα για τα Βαλκάνια και 30 εκατομμύρια επιπλέον για συμπληρωματική χρηματοδοτική βοήθεια προς την ΟΔ της Γιουγκοσλαβίας.
Ο εισηγητής αποδέχεται το σκέλος των "εσόδων" του ΔΣΠ, την επιστροφή δηλαδή στα κράτη μέλη των 7,5 δισεκατομμυρίων ευρώ που προέρχονται από το πλεόνασμα του οικονομικού έτους 2000, με την οποία διακείμεθα θετικά.
Η Ομάδα Ένωση για την Ευρώπη των Εθνών δεν μπορεί ωστόσο να υιοθετήσει τη θέση του εισηγητή, όταν καταγγέλλει το γεγονός ότι το Ευρωπαϊκό Κοινοβούλιο δεν λαμβάνεται υπόψη όσον αφορά το σκέλος των "εσόδων" του προϋπολογισμού.
Η άλλη έκθεση της κ. Haug, σχετικά με την κατάσταση των ιδίων πόρων για το οικονομικό έτος 2001, αναζωπυρώνει επίσης τη συζήτηση για την αύξηση των εσόδων, αφού εκτιμά ότι η Ευρωπαϊκή Ένωση θα πρέπει να εξαρτάται όλο και λιγότερο από τις εισφορές των κρατών μελών και το σύστημα ιδίων πόρων θα πρέπει να τροποποιηθεί κατά τέτοιο τρόπο, ώστε να επιτευχθεί οικονομική αυτονομία.
Το ψήφισμα υπενθυμίζει επίσης ότι πρόθεση της μεταρρύθμισης θα πρέπει να είναι να αποκτήσει η Ευρώπη μια "ανεξάρτητη πηγή εσόδων" , και υποστηρίζει την επιβολή ενός άμεσου ευρωπαϊκού φόρου, ζητώντας επίσης την άμεση συμμετοχή του Ευρωπαϊκού Κοινοβουλίου στη διαδικασία του προϋπολογισμού, ειδικά στον τομέα των εσόδων.
Η γαλλική αντιπροσωπεία της Ομάδας για την Ευρώπη των Εθνών αντιτίθεται συνολικά στις άκαιρες αυτές προτάσεις, που έρχονται εξάλλου σε αντίθεση με τη Συνθήκη.
(Η παρέμβαση συντομεύθηκε κατ' εφαρμογή του άρθρου 137 του Κανονισμού)
.
(ΕΝ) Σε σχέση με τον Συμπληρωματικό και Διορθωτικό Προϋπολογισμό αριθ.
3 τρέχοντος έτους, θα ήθελα να αναφερθώ σε μία τροπολογία την οποία κατέθεσα εξ ονόματος της Ομάδας ΕΕΕ στην Επιτροπή Προϋπολογισμών, η οποία όμως δυστυχώς δεν έγινε δεκτή.
Η τροπολογία αφορούσε τη γραμμή του προϋπολογισμού Α-3015 η οποία χρησιμοποιείται για τη χρηματοδότηση του Ευρωπαϊκού Γραφείου για τις Λιγότερο Διαδεδομένες Γλώσσες.
Χαίρομαι που μου δίδεται η ευκαιρία να εξηγήσω την τροπολογία μου.
Πολλοί συνάδελφοι θα γνωρίζουν το εξαίρετο έργο που επιτελεί το Γραφείο για την προώθηση της προστασίας των λιγότερο χρησιμοποιούμενων και μειονοτικών γλωσσών.
Αυτό προσλαμβάνει ακόμη μεγαλύτερη σημασία στο πλαίσιο της διεύρυνσης με την πολιτιστική και γλωσσική πολυμορφία σε πολλές από τις αιτούσες χώρες.
Όπως θα γνωρίζουν πολλοί συνάδελφοι, η Επιτροπή επιχειρεί να επιβάλει στο Γραφείο όρους οι οποίοι θα οδηγούσαν στο κλείσιμο των υπηρεσιών του Δουβλίνου.
Το Γραφείο ιδρύθηκε πριν από μερικά χρόνια με πρωτοβουλία της ιρλανδικής κυβέρνησης και εξακολουθεί να συγχρηματοδοτείται από την ιρλανδική κυβέρνηση.
Όλη η γραμματεία βρισκόταν αρχικά στο Δουβλίνο, αν και τα τελευταία χρόνια δημιουργήθηκαν και υπηρεσίες στις Βρυξέλλες για τις σχέσεις μας με τα όργανα της ΕΕ.
Ήρθα σε επαφή με τον ιρλανδό Υπουργό που είναι αρμόδιος για τα γλωσσικά ζητήματα και πιστεύω ότι θα είναι πολύ δύσκολο να διατηρηθεί το ίδιο ενδιαφέρον για το Γραφείο μεταξύ των κύκλων της ιρλανδικής κυβέρνησης, αν χρειαστεί να κλείσουν οι υπηρεσίες του Δουβλίνου.
Ανησυχίες σχετικά έχουν επίσης εκφραστεί από κύκλους των Βορείων χωρών, γιατί το Γραφείο δραστηριοποιείται σχετικά με τις γλωσσικές πτυχές της συμφωνίας της Μεγάλης Παρασκευής.
Πιστεύω ότι η Επιτροπή ενεργεί με σκοπό να ανατρέψει τη βούληση του Κοινοβουλίου επιβάλλοντας τέτοιους όρους στην ενίσχυση και, κατά συνέπεια, πρότεινα να συμπεριληφθεί μία άμεση αναφορά στις γραμματείες του Δουβλίνου και των Βρυξελλών σε υποσημείωση.
Όταν αρχίσει η νέα διαδικασία προϋπολογισμού τον επόμενο Σεπτέμβριο, θα ζητήσω και πάλι να στηριχθεί μια τέτοια κίνηση.
Σήμερα, θέλω απλώς να επιστήσω την προσοχή των συναδέλφων στις μηχανορραφίες της Επιτροπής οι οποίες θα έχουν, πιστεύω, επιζήμιες συνέπειες.
Έκθεση Haug (A5-0238/2001)
Κύριε Πρόεδρε, σχετικά με τη χρήση των ιδίων πόρων του Ευρωπαϊκού Κοινοβουλίου θα ήθελα να πω, τόσο εξ ονόματος του Κόμματος των Συνταξιούχων, το οποίο εκπροσωπώ, όσο και εξ ονόματος των συνδεδεμένων κομμάτων των συνταξιούχων της Γαλλίας, των Κάτω Χωρών, της Ισπανίας, της Σουηδίας, της Σλοβενίας, της Βουλγαρίας και της Λετονίας, που με εξουσιοδότησαν να μιλώ και εξ ονόματός τους, ότι υποστηρίζω ανοιχτά την πρόταση να καθιερώσει η Ευρωπαϊκή Ένωση έναν ιδιαίτερο φόρο, ο οποίος δεν πρέπει να αυξήσει τη φορολογία των πολιτών, αλλά, αντίθετα, να επιφέρει μείωση των φόρων που καταβάλλουν οι πολίτες στα εθνικά τους κράτη.
Μόνο κατ' αυτόν τον τρόπο θα δουν οι πολίτες την Ευρώπη σαν κάτι το θετικό.
.
(DA) Ψηφίσαμε σήμερα κατά όλων των προτάσεων να θεσπιστεί άμεσος κοινοτικός φόρος.
Δεν θεωρούμε ότι ένας πραγματικός κοινοτικός φόρος είναι καλή ιδέα.
Είναι πολύ αμφίβολο ότι ένας τέτοιος κοινοτικός φόρος θα ενισχύσει τη σύνδεση του λαού με την ΕΕ και τον θαυμασμό του για την κοινοτική συνεργασία.
Ένας ενδεχόμενος κοινοτικός φόρος θα εμπλακεί σε μια πολύπλοκη αλληλεπίδραση με τους εθνικούς φόρους και μπορεί κανείς να ανησυχήσει ότι θα δυσκολευτούν οι εθνικές κυβερνήσεις να ελέγξουν τη συνολική φορολογική πίεση.
Ως εκ τούτου δεν είναι εφικτό να υπάρξει εγγύηση ότι η θέσπιση ενός κοινοτικού φόρου δεν θα συνεπιφέρει πρόσθετες φορολογικές επιβαρύνσεις στους φορολογούμενους.
Η θέσπιση ενός κοινοτικού φόρου μοιάζει εξάλλου με ένα βήμα προς την ανάπτυξη μιας πιο ομοσπονδιακής ΕΕ, γεγονός που ούτε εμείς ούτε η πλειοψηφία των ευρωπαϊκών λαών επιθυμούμε.
.
(DE) Η πολιτική μου ομάδα υποστηρίζει, όπως υποστηρίζουν και πολλοί άλλοι συνάδελφοι και εμπειρογνώμονες, ότι το σύνολο των προβλεπόμενων στις δημοσιονομικές προοπτικές κονδυλίων της Ευρωπαϊκής Ένωσης για την περίοδο 2000-2006 είναι ανεπαρκές, ειδικά αν λάβει κανείς υπόψη τα προβλήματα που έχει να αντιμετωπίσει η ΕΕ και αναφέρω ενδεικτικά τη διεύρυνσή της, τη σταθεροποίηση της κατάστασης στα Βαλκάνια, την επίλυση των προβλημάτων στον τομέα της απασχόλησης, τη σταθεροποίηση των συστημάτων κοινωνικής ασφάλισης.
Έτσι είναι δικαιολογημένο να τεθεί στην ημερήσια διάταξη η εξεύρεση επιπρόσθετων εσόδων για την Ευρωπαϊκή Ένωση.
Στην έκθεσή της η κ. Haug προτείνει την κατάργηση του μέχρι σήμερα ισχύοντος συστήματος των συνεισφορών των κρατών μελών και την αναδιάρθρωση του συστήματος των ιδίων πόρων κατά τρόπο ώστε να επιτευχθεί η δημοσιονομική αυτονομία της Ευρωπαϊκής Ένωσης.
Ζητά την εισαγωγή ευρωπαϊκού φόρου ως άμεσου πόρου.
Η πολιτική μου ομάδα δεν μπορεί να αποδεχθεί αυτή την προσέγγιση.
Το μέχρι σήμερα ισχύον σύστημα της καταβολής ενός ποσοστού του ΑΕΠ στηρίζεται σε μια αρχή που είναι θεμελιώδους σημασίας για την οικονομική και κοινωνική συνοχή της Ευρωπαϊκής Ένωσης, στην αρχή της αλληλεγγύης.
Αν εγκαταλείψει κανείς την αρχή αυτή, αποστερεί από την Ευρωπαϊκή Ένωση τα θεμέλιά της, και αυτό είναι για μας απαράδεκτο.
Αντιμετωπίζουμε θετικά την ιδέα να συμπληρωθεί το σημερινό σύστημα χρηματοδότησης της ΕΕ με περαιτέρω πηγές εσόδων που θα έχουν τη μορφή ευρωπαϊκού φόρου, αλλά δεν θα πρέπει να μειώνουν τα φορολογικά έσοδα των κρατών μελών.
Εδώ έχουμε κατά νου λ.χ. την καθιέρωση ενός φόρου Tobin για την απορρόφηση ενός τμήματος των κερδών στις χρηματοοικονομικές συναλλαγές καθώς και την εισαγωγή ενός φόρου διοξειδίου του άνθρακα σε ευρωπαϊκό επίπεδο που θα επιβαρύνει τις επιχειρήσεις.
Ο τελευταίος θα είχε θετική επίδραση και στην επιβολή μιας μελλοντοστραφούς περιβαλλοντικής πολιτικής.
Θα ενίσχυε δηλαδή την πίεση για τη χρησιμοποίηση φιλικών προς το περιβάλλον μεθόδων παραγωγής ενέργειας και θα υποστήριζε τη διασφάλιση της Συνθήκης του Κιότο.
Πέραν τούτου υποστηρίζουμε την άποψη ότι το μέχρι σήμερα ισχύον δημοσιονομικό σύστημα θα πρέπει να τροποποιηθεί έτσι, ώστε τα κονδύλια που δεν απορροφούνται από τα κράτη μέλη να μην επιστρέφονται σε αυτά, αλλά να παραμένουν στον προϋπολογισμό της ΕΕ.
Ταυτόχρονα θα πρέπει να επιβληθεί αυστηρότερη δημοσιονομική πειθαρχία, ακυρώνοντας λ.χ. το αργότερο σε τρία χρόνια τις πιστώσεις αναλήψεως υποχρεώσεων που δεν έχουν καταβληθεί, επειδή δεν έχουν ζητηθεί από τους παραλήπτες.
Αυτό σημαίνει ότι θα πρέπει να τροποποιηθεί αντίστοιχα και η διατύπωση της κοινοποίησης των επιδοτήσεων.
Για τους λόγους αυτούς η πολιτική μου ομάδα απορρίπτει την έκθεση.
.
(FR) Πολλαπλασιάζοντας τις ζώνες ελευθέρων συναλλαγών, παραιτούμενη από τους δασμούς σε ένα σύστημα γενικευμένων μονομερών προτιμήσεων, χαρίζοντας τους δασμούς στις 49 λιγότερο αναπτυγμένες χώρες, με το πρόσχημα ότι δέχεται τα πάντα "εκτός από όπλα" και κυρίως υποτασσόμενη στις απαιτήσεις των κυριάρχων της αυτοκρατορίας, από τη GATT στον ΠΟΕ, η Ευρωπαϊκή Επιτροπή πριόνισε το χρηματοοικονομικό κλαδί επί του οποίου στηριζόταν ο ευρωπαϊκός προϋπολογισμός, δηλαδή τους δασμούς που αντιπροσώπευαν πάνω από το 55% των κοινοτικών πόρων τη δεκαετία του ' 60, ενώ σήμερα αντιπροσωπεύουν μόλις το 14% περίπου.
Επιπλέον, εγκαταλείποντας την κοινοτική γεωργική προτίμηση, η κοινή γεωργική εισφορά επί των εισαγωγών γεωργικών προϊόντων από την Κοινοπολιτεία, την Κεντρική Αμερική ή από άλλες χώρες, η οποία την προστάτευε, τείνει να εξαφανιστεί.
Αποφέρει πλέον μόλις το 2% των κοινοτικών εσόδων.
Κατ' αυτόν τον τρόπο, ο ευρωπαϊκός προϋπολογισμός αντλεί από τους δασμούς και τη γεωργική εισφορά μόνον το 17% των πόρων του.
Οι δύο πρώτοι αυτοί ιστορικοί πόροι του όμως είναι οι μόνοι ίδιοι πόροι της Κοινότητας, οι οποίοι διασφαλίζουν τη χρηματοοικονομική της αυτονομία σε σχέση με τα κράτη μέλη· με την υποβάθμισή τους λοιπόν, ο κοινοτικός προϋπολογισμός εξαρτάται πλέον από τις εισφορές των κρατών μελών.
Γεγονός που αποδεικνύεται από τη σημασία της εισφοράς του ΑΕΠ, 4ου ιστορικού πόρου του ευρωπαϊκού προϋπολογισμού που ανάγεται χρονικά μόλις στο 1988.
Συνεχώς αυξανόμενη, η εισφορά αυτή συνεισφέρει ήδη ποσοστό άνω του 45% στα κοινοτικά έσοδα και καταλήγει μια κλασική συνεισφορά των κρατών μελών στη χρηματοδότηση ενός διεθνούς οργανισμού.
Έχουμε φτάσει λοιπόν στην εκπληκτική σημερινή κατάσταση, όπου η Ευρωπαϊκή Επιτροπή, επιδιώκοντας με ζήλο την ομοσπονδιακή ολοκλήρωση, διεξήγαγε μια παγκόσμια τελωνειακή πολιτική, με την οποία η Ένωση κατέληξε να χρηματοδοτείται όπως οποιοσδήποτε άλλος διακυβερνητικός οργανισμός διεθνούς δικαίου στην πλέον διακρατική του μορφή.
(Η παρέμβαση συντομεύθηκε κατ' εφαρμογή του άρθρου 137 του Κανονισμού)
.
(SV) Καταψήφισα την έκθεση.
Οι σουηδοί Χριστιανοδημοκράτες δεν υποστηρίζουν τα σημεία 5 και 11, με τα οποία προτείνεται να αποκτήσει η Ευρωπαϊκή Ένωση το δικαίωμα να επιβάλλει η ίδια φόρους.
Δεν θέλουμε να αυξηθούν τα επίπεδα φόρων που πληρώνουν σήμερα οι πολίτες.
Οι σουηδοί φορολογούμενοι καταβάλλουν φόρους για την τοπική και περιφερειακή αυτοδιοίκηση και το κράτος.
Η δημιουργία μίας ακόμα φορολογούσας αρχής, ευρωπαϊκής αυτή τη φορά, συνεπάγεται αναπόφευκτα μακροπρόθεσμη αύξηση των φόρων.
Δεν υποστηρίζουμε μία τέτοια εξέλιξη.
Εάν η ΕΕ καταστεί, όπως αναφέρεται στην έκθεση, "οικονομικά ανεξάρτητη" , θα καταστεί επίσης και πολιτικά ανεξάρτητη από τα κράτη μέλη και τις κυβερνήσεις τους με όλους τους κινδύνους και την έλλειψη ελέγχου που αυτό συνεπάγεται.
Εμείς δεν είμαστε διατεθειμένοι να υποστηρίξουμε μία τέτοια εξέλιξη.
Έκθεση Costa Neves (A5-0241/2001)
.
(ΡΤ) Το παρόν προσχέδιο προϋπολογισμού της Επιτροπής, καθώς δεν ξεπερνά το 1,06% του κοινοτικού ΑΕΠ, αντιπροσωπεύει ένα πραγματικά ιστορικό ελάχιστο επίπεδο και ακριβώς για το λόγο αυτό είναι απαράδεκτο, εφόσον επίσης αντανακλά τη μείωση των δαπανών, ιδίως στον τομέα της συνεργασίας με τρίτες λιγότερο αναπτυγμένες χώρες, και ενώ είναι βέβαιο ότι ούτε το Ανατολικό Τιμόρ θα διαφύγει από αυτή την τάση μείωσης.
Προξενεί επομένως έκπληξη ο συμφιλιωτικός τόνος της έκθεσης, και επίσης η απουσία στρατηγικής και προτεραιοτήτων, και επιπλέον μπροστά σε μία διεύρυνση που εξαγγέλλεται κατ' επανάληψη, για να μη μιλήσουμε για τα κοινωνικά ζητήματα τα οποία έχουν λησμονηθεί πλήρως.
Το ΕΚ θα όφειλε να είναι πιο τολμηρό και δεν θα έπρεπε να συμβιβασθεί, όπως συμβαίνει και πάλι.
Εξάλλου, η παρουσίαση του τέταρτου (!) διορθωτικού προϋπολογισμού στο παρόν οικονομικό έτος αποδεικνύει το δημοσιονομικό χάος στο οποίο κινείται η Κοινότητα και αποκαλύπτει επίσης τους λόγους που μας ώθησαν να υποβάλουμε μία πρόταση απόρριψης του προϋπολογισμού, το περασμένο έτος.
Ωστόσο, και αν πιστέψουμε την έκθεση Haug, όλα θα επιλυόταν με τη δημιουργία ενός κοινοτικού φόρου.
Θεωρούμε την πρόταση αυτή ψευδές ζήτημα.
Πέρα από ζητήματα αρχής που δημιουργεί η εν λόγω πρόταση, πρέπει να υπογραμμίσουμε ότι η μείωση του κοινοτικού δημοσιονομικού βάρους απορρέει, βασικά, από τους περιοριστικούς προσανατολισμούς του Συμφώνου Σταθερότητας.
Και στο πεδίο αυτό μπορούν να εξευρεθούν οι κατάλληλες απαντήσεις.
Επιπλέον, έχει πρωταρχική σημασία να διασφαλιστεί ότι η συμμετοχή των κρατών μελών θα είναι ανάλογη με το σχετικό πλούτο τους - και επομένως με βάση του ΑΕΠ - και ότι η φορολογική προσπάθεια των πολιτών θα πραγματοποιείται κατά τρόπο δίκαιο.
Η αλληλεγγύη αποτελεί βασικό ζήτημα το οποίο τίθεται επίσης από την πλευρά των εσόδων του κοινοτικού προϋπολογισμού.
Έκθεση Niebler (A5-0232/2001)
Βρισκόμαστε στο 2005, κύριε Πρόεδρε.
Ένας συνταξιούχος ρωτά έναν άλλο: "Τι βλέπεις εσύ στην τηλεόραση;
Εγώ βλέπω χορευτικά θεάματα, σόου, ωραίες κοπέλες" .
"Α, όχι" , απαντά ο άλλος, "εμένα δεν μου μένει καιρός.
Βλέπω κάθε βράδυ το Fatuzzo's European Show.
Είναι ο βουλευτής Fatuzzo, που γνωρίζει τα των συντάξεων και εξηγεί στους συνταξιούχους πώς να αυξήσουν τη σύνταξή τους.
Σε συμβουλεύω να το παρακολουθείς και εσύ αυτό το Fatuzzo's European Show" .
Αυτό συμβαίνει χάρη στην έκθεση της κ. Niebler για την κατανομή των ραδιοφασμάτων, στην οποία ελπίζω να προσδιορισθούν και ενημερωτικά θέματα για όλους τους πολίτες και για τους συνταξιούχους ειδικότερα.
Έκθεση McKenna (A5-0219/2001)
Κύριε Πρόεδρε, μόλις εγκρίναμε την έκθεση της συναδέλφου μου, Patricia McKenna, και ασφαλώς πρέπει να αναγνωρίσω ότι εκπόνησε ένα καλό κείμενο, που εμπεριέχει λεπτομερώς όλες τις περιπτώσεις και τα προβλήματα που εντοπίζονται στις παράκτιες ζώνες μας, τόσο στη γεωγραφική, κλιματική, περιβαλλοντική τους διάσταση και όσον αφορά την βιοποικιλότητα, αλλά επίσης και από τις οικονομικές, κοινωνικές, πολιτιστικές τους πλευρές και από άποψη αναψυχής.
Λείπει μόνο μία πιο σαφής και δεσμευτική αναφορά όσον αφορά τις τουριστικές περιοχές και, κυρίως, τις πολυάριθμες παράνομες οικοδομήσεις που έχουν γίνει για κερδοσκοπικούς σκοπούς σε πολλές ακτές του ισπανικού κράτους - και άλλων κρατών επίσης - οι οποίες αποτελούν μία ξεκάθαρη πολεοδομική παραβίαση και μία απειλή για την περιβαλλοντική ισορροπία.
Πιστεύω ότι οι ενδιαφερόμενες κυβερνήσεις πρέπει να ενεργήσουν με αποφασιστικότητα και να εμποδίσουν τις συνέπειες της έλλειψης ελέγχου σ' αυτές τις παράνομες οικοδομήσεις.
Τέλος, πρέπει να εκφράσω τη δυσαρέσκειά μου για το γεγονός ότι δεν έγινε δεκτή η πρότασή μου να καταγραφεί το κείμενο που μόλις εγκρίναμε ως απλή σύσταση, ως κοινοτική οδηγία, που θα υποχρέωνε τα κράτη μέλη να την εκπληρώσουν και να την ενσωματώσουν στις αντίστοιχες κρατικές νομοθεσίες.
Κύριε Πρόεδρε, υποδέχομαι με ευχαρίστηση αυτήν την πρόταση του Ευρωπαϊκού Κοινοβουλίου ως εκπρόσωπος του Κόμματος των Συνταξιούχων, αλλά επίσης - επομένως όχι μόνο ως εκπρόσωπος του Κόμματος των Συνταξιούχων - ως Γενουάτης, γεννημένος στη Γένοβα.
Στην Ιταλία, στη Γένοβα και κατά μήκος όλης της ακτής της Λιγουρίας, συχνά δυστυχώς, όταν βρέχει μερικές μέρες παραπάνω, πλημμυρίζουν όλα τα σπίτια, όλες οι κατοικίες, όλα τα καταστήματα, όλα τα κτίρια που βρίσκονται στο επίπεδο του εδάφους.
Εύχομαι και ελπίζω να ξεκινήσει με την πρόταση αυτή μια ευρωπαϊκή πολιτική για τις πραγματικά χρήσιμες παράκτιες ζώνες και να ωφεληθούν οι ευρωπαίοι πολίτες που ζουν στις ευρωπαϊκές ακτές.
.
(ΡΤ) Η έκθεση αναλύει κατά τρόπο κριτικό την πρόταση σύστασης για την εκτέλεση της ολοκληρωμένης διαχείρισης των παράκτιων ζωνών στην Ευρώπη και προτείνει διάφορες τροπολογίες που, στην πλειοψηφία των περιπτώσεων, λαμβάνουν την υποστήριξή μας τόσο όσον αφορά τη σημασία των παράκτιων ζωνών όσο και σχετικά με τις αιτίες υποβάθμισης και καταστροφής που παρατηρούνται σήμερα σε διάφορες ζώνες, καθώς επίσης και με τις νέες απειλές που απορρέουν από την υπερθέρμανση του πλανήτη και τις κλιματικές αλλαγές, τη μεγαλύτερη ίσως απειλή για τις ευρωπαϊκές παράκτιες ζώνες.
Ωστόσο είναι επίσης σημαντικό να αναφέρουμε ότι η μείωση της αλιευτικής δραστηριότητας και των θέσεων εργασίας που σχετίζονται με αυτή, θεμελιώδες στοιχείο της κοινωνικοοικονομικής συνοχής πολλών από αυτές τις περιοχές που εξαρτώνται από την αλιεία, τις καθιστά ιδιαίτερα ευάλωτες.
Επομένως, αν και η σύσταση συνιστά, όπως αναφέρει και η εισηγήτρια, ένα πρώτο ζωτικό βήμα για την προστασία των παράκτιων ζωνών της Ευρώπης, πρέπει επίσης τα κράτη μέλη να δεσμευθούν για την υλοποίησή της και να υπάρξει κάποιος συντονισμός μεταξύ των διαφόρων μέσων που θα χρησιμοποιηθούν.
Ωστόσο, έχουμε ορισμένες επιφυλάξεις όσον αφορά τα μέτρα που ανακοίνωσε η εισηγήτρια, ιδίως όσον αφορά μία κοινή δεσμευτική στρατηγική, δεδομένου ότι δεν είναι σαφής ο ρόλος και η ικανότητα παρέμβασης των κρατών μελών σε όλη αυτή τη διαδικασία.
.
(NL) Μεταξύ των αβαθών παράκτιων θαλασσίων υδάτων, της λεγόμενης υφαλοκρηπίδας, και της χαμηλής αιγιαλίτιδας ζώνης υπάρχει πολύ μικρή υψομετρική διαφορά.
Μεγάλο μέρος αυτών των περιοχών μετατρέπεται με την πάροδο του χρόνου από θάλασσα σε ξηρά και τανάπαλιν, με ή χωρίς τη σκόπιμη παρέμβαση του ανθρώπου.
Χάρη στον αμερικανό Πρόεδρο Μπους και στις μεγάλες εταιρείες πετρελαίου αυτές οι περιοχές αντιμετωπίζουν τον κίνδυνο να καλυφθούν και πάλι από τη θάλασσα, διότι εφόσον συνεχίζεται η αύξηση της θερμοκρασίας του πλανήτη θα εξακολουθούν να λιώνουν οι πάγοι και να αυξάνει η στάθμη των θαλασσίων υδάτων.
Ένα μεγάλο μέρος του παγκόσμιου πληθυσμού συγκεντρώνεται ακριβώς στις χαμηλές παράκτιες περιοχές και εκεί βρίσκονται τα σημαντικά οικονομικά κέντρα του πλανήτη.
Από την αύξηση της στάθμης των υδάτων δεν θα χάσουν τις κατοικίες τους μόνο 8 000 000 Ολλανδοί και 2 000 000 Φλαμανδοί, αλλά και οι κάτοικοι της κοιλάδας του Πάδου στην Ιταλία, του Les Landes στη Νοτιοδυτική Γαλλία, καθώς και πόλεων όπως το Ελσίνκι, η Κοπεγχάγη, το Λονδίνο, το Αμβούργο, η Βαρκελώνη, η Λισαβόνα και η Θεσσαλονίκη.
Εκτός από μεγάλες συγκεντρώσεις πληθυσμού, στις παράκτιες περιοχές υπάρχουν σημαντικές φυσικές περιοχές, όπως τα ιtangs στις γαλλικές ακτές και η Waddenzee στις Κάτω Χώρες, τη Γερμανία και τη Δανία, η οποία διαρκώς απειλείται από τη διεύρυνση των λιμενικών και βιομηχανικών περιοχών.
Συμφωνώ απολύτως με την κ. McKenna ότι χρειάζεται μία προστασία των παράκτιων περιοχών πολύ αυστηρότερη από αυτή την οποία προτείνει η Επιτροπή.
.
(FR) Ο κοινωνικός ιστός πολλών παράκτιων ζωνών έχει υποστεί μεταβολές τα τελευταία χρόνια, λόγω της αναδιάρθρωσης του τομέα της αλιείας και της παραδοσιακής γεωργίας.
Παρά το γεγονός ότι σε ορισμένες περιοχές καταγράφηκε μαζική μετανάστευση των γηγενών πληθυσμών, στις περισσότερες παράκτιες ζώνες σημειώνεται αύξηση της συνολικής δημογραφικής πίεσης, όπως επίσης και σημαντικές εποχικές διακυμάνσεις της απασχόλησης, που συνδέονται ως επί το πλείστον με τον τουρισμό.
Τα μεγάλα έργα, απαραίτητα για την αστικοποίηση και την ανάπτυξη, όταν γίνονται χωρίς επαρκή γνώση της παράκτιας δυναμικής, απειλούν το παράκτιο περιβάλλον επιταχύνοντας τη διάβρωση των ακτών.
Από την άλλη, η ρύπανση που προέρχεται από τη θάλασσα ή την ξηρά μολύνει όλο και περισσότερο τους εδαφικούς πόρους και το πόσιμο νερό.
Τα παράκτια εδάφη αποτελούν μονίμως εστίες ανταγωνισμών και συγκρούσεων.
Η έλλειψη ολοκληρωμένης διαχείρισης των θαλασσίων και επίγειων πόρων προκαλεί σοβαρές εντάσεις μεταξύ των διαφόρων τομέων οικονομικής δραστηριότητας, όπως η αλιεία, η γεωργία ή οι υπηρεσίες, με συνέπεια να υπονομεύεται η αειφόρος ανάπτυξη των παράκτιων ζωνών.
Η στρατηγική που προτείνει η Επιτροπή συνιστά μια ενδιαφέρουσα προσέγγιση, που αποσκοπεί στην επίλυση των θεμελιακών προβλημάτων που αντιμετωπίζουν οι παράκτιες περιοχές, όπως λόγου χάρη η έλλειψη πληροφόρησης, η ανεπαρκής συμμετοχή του πληθυσμού στα προγράμματα, ο αναποτελεσματικός συντονισμός από πλευράς των διαφόρων υπευθύνων χωροταξίας και η απουσία μιας πραγματικής εταιρικής σχέσης, με βάση την οποία θα συμμετέχουν στις αποφάσεις οι ενδιαφερόμενοι οικονομικοί τομείς, οι περιφερειακές και τοπικές αρχές, όπως επίσης και οι διαπεριφερειακοί οργανισμοί.
Η στρατηγική για τις παράκτιες ζώνες, ωστόσο, θα πρέπει ανυπερθέτως να αποτελέσει ένα από τα πρώτα παραδείγματα εφαρμογής των κατευθυντήριων γραμμών που αναπτύσσονται στο "Σχέδιο Ανάπτυξης του Κοινοτικού Χώρου" , εφόσον οι αρχές που ορίζονται στο εν λόγω σχέδιο ισχύουν επίσης και για τις παράκτιες ζώνες της Ένωσης.
Θα μπορούσε μάλιστα να αποτελέσει μια θαυμάσια ευκαιρία για την επαναδραστηριοποίηση του ΣΑΚΧ, που έχει περιπέσει σε πλήρη αδράνεια και ο πραγματικός αντίκτυπος του οποίου παραμένει ακόμα πολύ περιορισμένος.
Τέλος, θέλω να ενώσω τη φωνή μου με όσους θλίβονται για το ότι η πρόταση της Επιτροπής δεν λαμβάνει υπόψη της τις κλιματολογικές αλλαγές, τη στιγμή που έχουν, όπως φαίνεται, αντίκτυπο στην άνοδο της στάθμης των θαλασσών και την αύξηση συχνότητας των καταιγίδων και επιτείνουν σημαντικά τους κινδύνους πλημμύρας, διάβρωσης των ακτών και σύνθλιψης της παράκτιας ζώνης.
Παρά το γεγονός ότι τώρα μόλις αρχίζουμε να συνειδητοποιούμε τις νέες προκλήσεις με τις οποίες θα έρθουν αντιμέτωπες οι παράκτιες περιοχές στις επόμενες δεκαετίες, η στρατηγική της ολοκληρωμένης διαχείρισης των παράκτιων ζωνών δεν δικαιούται σε καμία περίπτωση να τις αγνοεί.
Έκθεση Callanan (A5-0218/2001)
Κύριε Πρόεδρε, πριν από μερικές ημέρες βρισκόμουν σε διακοπές στη θάλασσα, σε ένα κότερο, κάνοντας ηλιοθεραπεία.
Δεν ήμουν μόνος, είχα συντροφιά μεταξύ άλλων μια ωραία, μαυρισμένη κοπέλα που έκανε ηλιοθεραπεία στο κατάστρωμα: μια πολύ συμπαθητική, γοητευτική κοπέλα με το όνομα Μέριλιν, η οποία κάποια στιγμή μου είπε: "Ώστε είσαι ευρωβουλευτής!
Για εξήγησέ μου, λοιπόν, γιατί στα κότερα, στα σκάφη αναψυχής, δεν υπάρχει η ευρωπαϊκή σημαία μαζί με την εθνική;"
Δεν μπορούσα παρά να τη διαβεβαιώσω ότι, εκφράζοντας την ευνοϊκή μου ψήφο για αυτό το μέτρο, θα συνιστούσα να καθιερωθεί να υψώνεται και στα σκάφη αναψυχής η ευρωπαϊκή σημαία.
Έκθεση Brok (A5-0244/2001)
.
Με την ευκαιρία της ψήφισης της μακροοικονομικής βοήθειας υπέρ της Γιουγκοσλαβίας, θέλω να εκφράσω την υποστήριξή μου στα μέτρα βοήθειας, που είναι όμως ελάχιστα σε σχέση με τις καταστροφές που έχουν προκαλέσει στη Γιουγκοσλαβία οι επιδρομές του ΝΑΤΟ.
Παράλληλα όμως, θέλω να εκφράσω την κατηγορηματική μου καταδίκη για τον τρόπο που χρησιμοποιήθηκε η βοήθεια των δωρητών προκειμένου να παρακαμφθούν και να περιφρονηθούν οι συνταγματικές διαδικασίες της Γιουγκοσλαβίας για την παραπομπή του Μιλόσεβιτς στο Δικαστήριο της Χάγης.
Πρόκειται για οικονομικό εκβιασμό ο οποίος προσβάλλει κάθε έννοια διεθνούς δικαίου.
Ασφαλώς ο Μιλόσεβιτς φέρει τεράστια ευθύνη για τα εγκλήματα που έγιναν στο χώρο της πρώην Γιουγκοσλαβίας και πρέπει να αντιμετωπίσει τη δικαιοσύνη, όμως αυτή η σύνδεση της οικονομικής βοήθειας με την πρόκληση αντισυνταγματικών ενεργειών, εν αγνοία μάλιστα του δημοκρατικά εκλεγμένου προέδρου Κοστούνιτσα, στο εσωτερικό της χώρας που δέχεται τη βοήθεια, διαστρέφει και υπονομεύει τον χαρακτήρα των προγραμμάτων βοήθειας της Ευρωπαϊκής Ένωσης.
.
(FR) Είμαστε προφανώς υπέρ των ενισχύσεων για την ανασυγκρότηση και την ανάπτυξη της Ομοσπονδιακής Δημοκρατίας της Γιουγκοσλαβίας.
Η έκθεση αυτή αποκρύπτει όμως πλήρως τις καταστροφές που προκάλεσαν οι βομβαρδισμοί του ΝΑΤΟ στην ΟΔΓ.
Ακόμα χειρότερα, με μια εκπληκτική και εξαιρετικά κυνική αναστροφή προοπτικής, επικαλείται, στο αιτιολογικό της, την υποβαθμισμένη κατάσταση της ΟΔΓ, που οφείλεται στον "πόλεμο με το ΝΑΤΟ το 1999" .
Αδυνατούμε να υποστηρίξουμε μια πολιτική που χρησιμοποιεί την οικονομική ενίσχυση για να επιβάλει στην Ομοσπονδιακή Δημοκρατία της Γιουγκοσλαβίας τη συμπεριφορά των δημοκρατιών της μπανάνας, τόσο σε πολιτικό όσο και σε οικονομικό επίπεδο, χωρίς να βοηθά τους Σέρβους να συνειδητοποιήσουν τα εγκλήματα που διέπραξε, μεταξύ άλλων, ο Μιλόσεβιτς εξ ονόματος του σερβικού λαού ή στη δημιουργία κράτους δικαίου, ή να συμβάλλει στην ενίσχυση της αξιοπιστίας του Διεθνούς Ποινικού Δικαστηρίου για την πρώην Γιουγκοσλαβία, ως ανεξάρτητης δικαστικής αρχής, ή τέλος, στην ανασυγκρότηση τέλος της χώρας, με μια ελάχιστη κοινωνική συνοχή και σχέσεις ειρηνικές με τους όμορους πληθυσμούς.
Για όλους αυτούς τους λόγους, απείχαμε της ψηφοφορίας.
.
(NL) Συμφώνησα να διατεθούν πόροι υπέρ της Γιουγκοσλαβίας, γεγονός που με κανένα τρόπο δεν σημαίνει ότι συμφωνώ με τις προβλεπόμενες προσπάθειες ενσωμάτωσης της χώρας αυτής στο ΝΑΤΟ, καθυπόταξης της οικονομίας της σε ξένα συμφέροντα ή εξάρτησης των δικαιωμάτων των Μαυροβουνίων και των Κοσσοβάρων από τις σχέσεις τους με την κυβέρνηση μίας Σερβίας η οποία επέδειξε απρόσμενα στάση συνεργασίας.
Η εξαθλιωμένη και κατεστραμμένη από τους βομβαρδισμούς Γιουγκοσλαβία χρειάζεται πάρα πολλούς πόρους και ο πρώην Πρόεδρός της αξίζει να τιμωρηθεί για την καταπίεση, τον πόλεμο και το δικτατορικό καθεστώς.
Αφού δικαζόταν στο εσωτερικό της χώρας του ήταν προφανές επομένως ότι θα έπρεπε να δικαστεί και από διεθνές δικαστήριο.
Αυτά που συνέβησαν τώρα, λίγο έχουν να κάνουν με τη δικαιοσύνη, και μοιάζουν περισσότερο με ξεπούλημα πολιτικού αντιπάλου από τον πρωθυπουργό ομοσπονδιακού κρατιδίου, παρά τη θέληση της ομοσπονδιακής κυβέρνησης και του Ανωτάτου Δικαστηρίου της χώρας.
Μόνο αφότου ο Μιλόσεβιτς παραδόθηκε στη Χάγη την προηγούμενη Πέμπτη διατέθηκε την Παρασκευή ένα τεράστιο ποσό προς ενίσχυση της χώρας.
Προφανώς πρέπει κανείς να χάνει πρώτα τον πόλεμο και την πολιτική εξουσία και να καταρρακώνει την οικονομία της χώρας του προκειμένου να μπορεί να καταδικαστεί ως εγκληματίας πολέμου.
Ποτέ δεν καταδικάζονται οι νικητές, καταδικάζονται μόνο οι νικημένοι.
Η διάθεση πόρων είναι απολύτως απαραίτητη ως αποζημίωση για τον πόλεμο του 1999, φαίνεται όμως τώρα ότι αποτελεί κυρίως ένα μέσο επιβράβευσης των φίλα κειμένων κρατούντων και τιμωρίας των υπολοίπων.
Φοβούμαι ότι με τον τρόπο αυτό απλώς θα αυξηθεί η αδιαλλαξία και ο εθνικισμός πολλών πλευρών στην περιοχή.
Ψήφισμα (B5-0480/2001) για την ΚΟΑ στον τομέα των οπωροκηπευτικών
.
Αν και είναι γενικόλογο το ψήφισμα, συμφωνούμε καταρχήν και θα το ψηφίσουμε επειδή εκφράζει τη θέση να ενισχυθεί η στήριξη των χαρουπιών και των προϊόντων με κέλυφος που εντάσσονται στην ομάδα των οπωροκηπευτικών.
Πρέπει όμως να επισημάνουμε τις διαφωνίες μας στα σημεία όπου το ψήφισμα γίνεται πιο συγκεκριμένο.
Η πρώτη μας διαφωνία αφορά στις Ομάδες Παραγωγών (Ο.Π.) με τις οποίες είμαστε αντίθετοι επειδή υπονομεύουν τους συνεταιρισμούς.
Ακόμα και στην περίπτωση που οι συνεταιρισμοί γίνονται Ο.Π. δημιουργούνται πολλά προβλήματα επειδή οι συνεταιρισμοί στη χώρα μας είναι πολυκλαδικοί, όπως και οι αγρότες, ενώ οι Ο.Π. αφορούν ένα συγκεκριμένο προϊόν, με αποτέλεσμα στον ίδιο συνεταιρισμό να λειτουργούν πολλές Ο.Π. και αν λειτουργήσουν κανονικά, όπως προβλέπει ο σχετικός κανονισμός, τότε ο συνεταιρισμός στην πράξη είναι κατακερματισμένος σε τόσα κομμάτια όσα και τα προϊόντα με τα οποία ασχολείται.
Το πρόβλημα θα είχε λυθεί αν δινόταν στα κράτη μέλη το δικαίωμα να αναγνωρίζουν εκείνα τις οργανώσεις των αγροτών, αν στους κανονισμούς αναφέρονταν ισότιμα και οι συνεταιρισμοί δίπλα στις Ο.Π. Αυτό όμως δε γίνεται και ως Ενώσεις Αγροτών η Ε.Ε. αναγνωρίζει μόνο τις Ο.Π. με ένα αντιδημοκρατικό νομοθετικό πλαίσιο.
Η δεύτερη διαφωνία αφορά στην ιδιαίτερη σημασία που δίνει το ψήφισμα στα επιχειρησιακά προγράμματα των Ο.Π. Δε διαφωνούμε με τα προγράμματα αυτά, αλλά τα θεωρούμε δευτερεύουσας και τριτεύουσας σημασίας.
Εμείς όταν λέμε αποτελεσματικότερη στήριξη των προϊόντων εννοούμε καλύτερες τιμές παρέμβασης, περισσότερες επιδοτήσεις, προστασία από αθρόες εισαγωγές.
Καλό είναι το επιχειρησιακό πρόβλημα που περιορίζει τη μόλυνση του περιβάλλοντος, αλλά αυτό μόνο του δε βελτιώνει τη στήριξη του εισοδήματος του αγρότη.
Έκθεση Wuori (A5-0193/2001)
Κύριε Πρόεδρε, δεν σκοπεύω να ενταχθώ στη μόνιμη φρουρά εκείνων που αιτιολογούν την ψήφο τους, χθες όμως τα χρονοδιαγράμματα ξεπέρασαν τις καθορισμένες τους ώρες και, δυστυχώς, δεν πρόλαβα την ανάγνωση της έκθεσης του κ. Wuori.
Η σημασία της έκθεσης αυτής τονίζεται, καθώς η πολιτική της ΕΕ για τα ανθρώπινα δικαιώματα βρίσκεται σαφώς σήμερα σε μια εξελικτική φάση.
Θεμέλιο της πολιτικής αυτής αποτελεί η απαράγραπτη έννοια της ανθρώπινης αξιοπρέπειας, δεδομένου ότι χωρίς την ανθρώπινη αξιοπρέπεια δεν υπάρχουν ούτε ανθρώπινα δικαιώματα.
Είναι σημαντικό να εκπονούνται εκθέσεις για τα εσωτερικά προβλήματα της ΕΕ, με την ίδια τουλάχιστον αποτελεσματικότητα και διαφάνεια όπως και για τα προβλήματα των τρίτων χωρών.
Όταν πριν από ενάμιση χρόνο έθεσα το ζήτημα της αστυνομικής βίας ως ένα εσωτερικό πρόβλημα ανθρωπίνων δικαιωμάτων της ΕΕ, δεν μπορώ τώρα παρά να το αντιπαραβάλω με την ελευθερία της έκφρασης, την οποία η επιτροπή θεωρεί προτεραιότητα.
Η ειδησεογραφία για τις βιαιότητες που εκδηλώθηκαν στα πλαίσια της Συνόδου Κορυφής του Γκέτεμποργκ θα πρέπει να αναλυθεί με την ίδια σοβαρότητα όπως και τα ίδια τα γεγονότα.
Με την ίδια μεγάλη θλίψη διάβασα για τους τραυματισμούς και για την αρκετά μη κριτική στάση των δημοσιογράφων στον τρόπο που ενημέρωσαν για τα γεγονότα.
Είναι δύσκολο να υπερασπιστούμε με αξιοπιστία την ελευθερία της έκφρασης των πολιτών και του Τύπου, εάν η ελευθερία αυτή ασκείται όλο και περισσότερο με ανεύθυνο τρόπο.
Εάν η ΕΕ αποτελεί παγκοσμίως σημαντικό παράγοντα προώθησης των ανθρωπίνων δικαιωμάτων, έτσι και οι πολίτες της ΕΕ αποτελούν για τις κυβερνήσεις των άλλων χωρών σημαντικά πρότυπα του τι μπορεί να σημαίνει στην πράξη η πραγμάτωση των ελευθεριών.
Κύριε Πρόεδρε, είμαι φυσικά υπέρ αυτής της έκθεσης Wuori σχετικά με τα ανθρώπινα δικαιώματα στην Ευρωπαϊκή Ένωση, αλλά πιστεύω και έχω την πεποίθηση ότι η Ευρωπαϊκή Ένωση πρέπει να κάνει πολύ περισσότερα πράγματα.
Μιλάμε συχνά, σ' αυτό το Ημικύκλιο στο Στρασβούργο, για τα ανθρώπινα δικαιώματα σε όλον τον κόσμο, αλλά εμείς, η Ευρωπαϊκή Ένωση, εξακολουθούμε να δίνουμε οικονομικές ενισχύσεις σε χρήμα στις χώρες όπου δεν υπάρχει σεβασμός των ανθρωπίνων δικαιωμάτων.
Καλώ το Ευρωπαϊκό Κοινοβούλιο και τα ευρωπαϊκά όργανα να μην χορηγήσουν πια ούτε ένα ευρώ στις χώρες του κόσμου που δεν σέβονται τα ανθρώπινα δικαιώματα.
- (FR) Θα το λέμε και θα το ξαναλέμε σε όλους τους τόνους, η Ευρωπαϊκή Ένωση οφείλει να προάγει ενεργά τα δικαιώματα του ανθρώπου και τη δημοκρατία σε όλες τις δραστηριότητες που αναπτύσσει ανά τον κόσμο.
Ο σεβασμός των δικαιωμάτων του ανθρώπου οφείλει να αποτελεί προτεραιότητα σε όλες τις δραστηριότητες της ΕΕ, συμπεριλαμβανομένων των προσπαθειών της για την πρόληψη των συγκρούσεων.
Πράγματι, έχει σημασία η ΕΕ "να εξάγει" , κατά τη συνήθη έκφρασή μας, ορισμένες κοινές αξίες όπως οι αρχές της ελευθερίας, της δημοκρατίας, του σεβασμού των ανθρωπίνων δικαιωμάτων και των θεμελιωδών ελευθεριών όπως επίσης και την πρωτοκαθεδρία του δικαίου, οι οποίες αποτελούν τις ιδρυτικές αρχές της.
Επιμένω ωστόσο στο γεγονός ότι θα πρέπει να σέβεται την εθνική κυριαρχία και να μην υποπίπτει στο σφάλμα της παρέμβασης.
Τα ευρωπαϊκά θεσμικά όργανα πρέπει να συνεργάζονται, προκειμένου να σχεδιάζουν τα πιο αποτελεσματικά μέσα.
Ο εισηγητής προτείνει η Επιτροπή και το Συμβούλιο να θεσπίσουν κοινές στρατηγικές, περισσότερο εστιασμένες στα ανθρώπινα δικαιώματα.
Όσον αφορά την Προεδρία της ΕΕ, καλείται να επαγρυπνεί ώστε αυτά τα προγράμματα εργασίας να συμπεριλαμβάνουν αυτομάτως ορισμένες πτυχές σχετικές με σαφώς προσδιορισμένες πολιτικές και δράσεις που αποσκοπούν στην προαγωγή των ανθρωπίνων δικαιωμάτων και της δημοκρατίας.
Θα πρέπει να οριστούν ετήσιες ειδικές προτεραιότητες, συνοδευόμενες από όρους εφαρμογής.
Οι στρατηγικές αυτές πρέπει να αποτελούν αντικείμενο αναθεώρησης κάθε χρόνο και να διασφαλίζουν τη συνοχή των διαφόρων εμπλεκομένων κοινοτικών πολιτικών.
Ως προς το Ευρωπαϊκό Κοινοβούλιο, θεωρώ σημαντική τη βελτίωση των ίδιων δομών του, που είναι επιφορτισμένες με τη διεκπεραίωση φακέλων που αφορούν τα ανθρώπινα δικαιώματα.
Υποδέχομαι ευνοϊκά την πρόταση να οριστεί ένας ειδικός "αντιπρόσωπος" , ο οποίος θα μπορούσε να είναι ένας αντιπρόεδρος της Επιτροπής Εξωτερικών Υποθέσεων και να επιφορτιστεί με τα προβλήματα που αφορούν τα ανθρώπινα δικαιώματα διασφαλίζοντας έτσι την παρακολούθηση κάθε μιας περίπτωσης παραβίασης των εν λόγω δικαιωμάτων.
(Η παρέμβαση συντομεύθηκε κατ' εφαρμογή του άρθρου 137 του Κανονισμού)
.
(FR) Η Ευρωπαϊκή Ένωση δεν είναι η πλέον κατάλληλη για να παραδίδει μαθήματα ανθρωπίνων δικαιωμάτων.
Μεταξύ άλλων, επικαλείται την Οικουμενική Διακήρυξη του 1948 και το Σύμφωνο οικονομικών, κοινωνικών και πολιτιστικών δικαιωμάτων· αλλά δεν τα σέβεται.
Τι έκανε για να θέσει τέρμα στη σκανδαλώδη αιμορραγία που συνιστά για τις χώρες του Νότου η αποπληρωμή του χρέους;
Τα κράτη μέλη δεν καταβάλλουν στην ΠΟΥ τα αναγκαία κονδύλια για την καταπολέμηση του AIDS ή της φυματίωσης, διότι πρέπει να περιορίσουν τα δημοσιονομικά ελλείμματα: αυτό επιβάλλουν τα κριτήρια του Μάαστριχτ.
Για την πρόληψη των συγκρούσεων, "μια πιο συνεπής πολιτική πρόληψης των κρίσεων" θα προϋπέθετε να καταστούν αβλαβείς οι πολυεθνικές του πετρελαίου, όπως η Total Fina Elf, ο ρόλος της οποίας ως αυτουργού του πολέμου στο νότιο Σουδάν ή στο Κονγκό γίνεται όλο και πιο εμφανής.
Από την άλλη, η Ευρωπαϊκή Ένωση πρέπει επειγόντως να σεβαστεί το δικαίωμα του ασύλου και τη Σύμβαση του 1951, καταργώντας τις "ζώνες αναμονής" και τα "κέντρα προσωρινής κράτησης προσφύγων" και όχι "θεσπίζοντας αυστηρότερες απαιτήσεις για τη χορήγηση θεώρησης" όπως συνιστά η έκθεση.
Και δεν φτάνει να "λυπούμεθα" για το ότι οι Ρομ υφίστανται σοβαρές διακρίσεις.
Πρέπει να τους χορηγούμε άσυλο και να καταδικάζουμε τη μαζική απέλασή τους, στην οποία προέβη, μεταξύ άλλων, το Βέλγιο.
Μόνον η ελεύθερη κυκλοφορία και μια πολιτική νομιμοποίησης των παράνομων μεταναστών θα συμβάλουν στο σεβασμό του δικαιώματος του ασύλου και στην αποτελεσματική καταπολέμηση του λαθρεμπορίου ανθρώπων.
Όσο για την ελευθερία του Τύπου και την καταπολέμηση της "υπερσυγκέντρωσης των μέσων μαζικής ενημέρωσης" , ένα αρπακτικό του λαϊκισμού, ο ηγέτης της Ιταλίας, μας παρέχει μια διαπαιδαγωγητική εικόνα της διπλής γλώσσας που χρησιμοποιεί η φιλελεύθερη Ευρώπη.
.
(DE) Ψήφισα υπέρ της έκθεσης Wuori για την πολιτική της ΕΕ σχετικά με τα ανθρώπινα δικαιώματα.
Χαιρετίζω το αίτημα για μια βελτιωμένη στρατηγική της ΕΕ σε ζητήματα ανθρωπίνων δικαιωμάτων απέναντι σε τρίτες χώρες καθώς και στις υποψήφιες προς ένταξη χώρες.
Στις ενταξιακές διαπραγματεύσεις κυριαρχούν τα οικονομικά ζητήματα, ενώ εκείνα που αφορούν τα ανθρώπινα δικαιώματα δεν διαδραματίζουν σημαντικό ρόλο.
Ψήφισα κατά της τροπολογίας αριθ.
10 του εισηγητή, επειδή διαγράφει το εδάφιο που καλεί την τουρκική κυβέρνηση να εγγυηθεί για την επιστροφή των προσφύγων, των οποίων ο αριθμός υπερβαίνει τα 3 εκ..
Επισκέφτηκα μερικούς καταυλισμούς προσφύγων στη Νοτιοανατολική Τουρκία και είδα την εξαθλίωση αυτών των ανθρώπων.
Οι εκθέσεις για τα ανθρώπινα δικαιώματα δεν επιτρέπεται να αγνοούν το ζήτημα των προσφύγων.
Σχετικά με την έκθεση Wuori θέλω να προσθέσω ότι στην Τουρκία δεν υπάρχουν μόνο χριστιανικές μειονότητες, όπως αναφέρεται στο άρθρο 90, αλλά υπάρχουν και οι Γεζίτες, μία θρησκευτική κοινότητα που δεν αναγνωρίζεται επίσημα.
Σε διοικητικά έγγραφα, όπως λ.χ. στο πιστοποιητικό γέννησης παραμένει κενός ο χώρος που αφορά το θρήσκευμα, ή καταχωρείται ένας σταυρός, γεγονός που συμβολίζει τη μη αναγνώριση των Γεζιτών.
Όλοι οι άνθρωποι έχουν το δικαίωμα στην ελεύθερη έκφραση των θρησκευτικών τους πεποιθήσεων.
Για το λόγο αυτό ζητώ την αναγνώριση όλων των θρησκευτικών κοινοτήτων στην Τουρκία.
.
(ΕΝ) Οι Βρετανοί Συντηρητικοί είναι θερμοί υποστηρικτές των γνήσιων ανθρωπίνων δικαιωμάτων και, συνεπώς, ψήφισαν γενικά υπέρ του ψηφίσματος Wuori.
Ωστόσο, υπάρχουν κάποια στοιχεία στο ψήφισμα, με τα οποία πολλοί από μας διαφωνούν, όπως: ο επαναπροσδιορισμός των ανθρωπίνων δικαιωμάτων (παράγραφοι 50, 51 και 72)·οι μη ισόρροπες καταδίκες της Τουρκίας (παράγραφοι 88 και 89)·η παρανόηση της φύσης και του καθεστώτος των καστών στην Ινδία (παράγραφος 106 κλπ)·η έκκληση για νομικώς δεσμευτικά κριτήρια για τις εξαγωγές όπλων (παράγραφος 113).
Έκθεση Cornillet (A5-0223/2001)
Κύριε Πρόεδρε, θα ήθελα να συγχαρώ το συνάδελφο κ. Cornillet, αν και απόντα, διότι με το περιεχόμενο της έκθεσής του μας έδωσε ένα πλούσιο και ποικίλο πληροφοριακό υλικό για την κατάσταση των δικαιωμάτων του ανθρώπου στην Ευρωπαϊκή Ένωση, αλλά στέλνει και ένα σαφές μήνυμα προς τις ευρωπαϊκές κυβερνήσεις και τους λαούς ότι η Ευρωπαϊκή Ένωση επιμένει να είναι ένας χώρος ελευθερίας, δικαιοσύνης και κοινωνικής συνοχής και σεβασμού του Χάρτη των Θεμελιωδών Δικαιωμάτων.
Στο τελικό όμως κείμενο, η ομάδα μου, των ευρωβουλευτών της Ελλάδος στο Ευρωπαϊκό Λαϊκό Κόμμα, κι εγώ προσωπικά έχουμε κάποιες ενστάσεις και γι αυτό διαφοροποιηθήκαμε και ψηφίσαμε άλλοι αρνητικά, άλλοι αποχή όπως εγώ.
Οι ενστάσεις αυτές έχουν να κάνουν με τις σχέσεις με τα πολιτικά και εκλογικά δικαιώματα στους μετανάστες και το γεγονός ότι πιστεύουμε πως αυτό που προέχει σήμερα είναι η πολιτική βούληση, η υιοθέτηση, η χάραξη και η εφαρμογή μιας κοινής μεταναστευτικής πολιτικής από τα ευρωπαϊκά όργανα και η προσπάθεια στα κράτη μέλη να δημιουργήσουν τις κατάλληλες συνθήκες κοινωνικής ένταξης των μεταναστών, από όπου κι αν προέρχονται αυτοί.
Τα εκλογικά και πολιτικά δικαιώματα μπορεί να είναι η φυσική και ιστορική εξέλιξη, αλλά πρέπει να περάσει ένας χρόνος διαβούλευσης, συνεννόησης με τους πολίτες, διαλόγου, προτού καταλήξουμε σε μια αξιόπιστη λύση.
Αλλο θέμα ένστασής μας είναι η επίσημη αναγνώριση του γάμου των ομοφυλοφίλων, διότι πιστεύουμε ότι δεν έχει σχέση μόνο με τη σεξουαλική ελευθερία, αλλά και με το θεσμό της οικογένειας, που άπτεται ευαισθησιών των ευρωπαίων πολιτών και κατοχυρώνεται στο Χάρτη Θεμελιωδών Δικαιωμάτων.
Κύριε Πρόεδρε, καταψήφισα αυτήν την έκθεση Cornillet για τα δικαιώματα των πολιτών στην Ευρώπη.
Γιατί;
Διότι στην Ευρώπη, κατά τη γνώμη μου, δεν γίνονται σεβαστά τα δικαιώματα των ηλικιωμένων, τουλάχιστον σε πολλά από τα δεκαπέντε κράτη της Ευρωπαϊκής Ένωσης.
Πιστεύω ότι δεν είναι σεβαστά τα δικαιώματα των ηλικιωμένων, όταν αρρωσταίνουμε, όταν καταντούμε εντελώς ανήμποροι, μη αυτάρκεις: αν είμαστε τυχεροί, μας βοηθά στο σπίτι η οικογένειά μας· αν όχι, μας βάζουν σε ιδρύματα φροντίδας και περίθαλψης που κάνουν ό,τι μπορούν, αλλά σε κάθε περίπτωση πρέπει να πληρώσουμε από την τσέπη μας, με την περιουσία μας αν διαθέτουμε, το κόστος αυτής της φροντίδας και αυτό αφού έχουμε δώσει την εργασία μας, τους φόρους μας, τις εισφορές μας σε όλη μας τη ζωή.
Πρέπει να ασχοληθούμε στην Ευρώπη, πραγματικά και συγκεκριμένα, και με τα δικαιώματα των πιο ανήμπορων ηλικιωμένων.
Κύριε Πρόεδρε, παρεμβαίνω για να εκφράσω την ικανοποίησή μου για την ιστορικής σημασίας απόφαση, που έλαβε σήμερα το Ευρωπαϊκό Κοινοβούλιο, να ψηφίσει δύο πολύ σημαντικές τροπολογίες που επιβεβαιώνουν μια αρχή ελευθερίας, καλώντας την κυβέρνηση και το κοινοβούλιο της Ιταλίας να καταργήσουν το 13ο άρθρο του Ιταλικού Συντάγματος που αφορά την εξορία των αρρένων απογόνων του Οίκου της Σαβοΐας.
Εκφράζω τον έπαινο και την ικανοποίησή μου τόσο ως άτομο όσο και ως Πεδεμόντιος: μια σημαντική και καλά αιτιολογημένη απόφαση, καθότι βρισκόμασταν ενώπιον της τελευταίας περίπτωσης μελών μιας βασιλικής οικογένειας, η οποία είχε μείνει εξόριστη πάνω από πενήντα χρόνια από τη θέσπιση της διάταξης και η ιστορία της οποίας, από τον Εμμανουήλ Φιλιμπέρτο μέχρι τη Μαφάλντα της Σαβοΐας, ανήκει αναπόσπαστα στην ιστορία της Ευρώπης· ένας κανόνας, του οποίου ζητείται η κατάργηση, που έρχεται σε αντίθεση με τις θεμελιώδεις αξίες της ελευθερίας, τις οποίες συμμερίζονται όλες οι χώρες της Ευρωπαϊκής Ένωσης, και που πλήττει ευρωπαίους πολίτες, εκ των οποίων ένας, ο νεότερος, δεν είχε καν γεννηθεί την εποχή που ψηφίστηκε το 13ο άρθρο.
.
(FR) Αφού αναφερόμαστε στα ανθρώπινα δικαιώματα, θα μιλήσω και πάλι για τις παραβιάσεις των δικαιωμάτων των διανοουμένων όλων των ειδικοτήτων που τολμούν να αρθρώσουν ανεξάρτητη γνώμη όσον αφορά την ιστορία και οδηγούνται στην επανεξέταση, λόγου χάρη, ορισμένων πτυχών του Δευτέρου Παγκοσμίου Πολέμου και της τραγωδίας των στρατοπέδων συγκέντρωσης.
Μια τραγωδία η οποία δυστυχώς γίνεται σήμερα αντικείμενο εκμετάλλευσης σε καθημερινή και μονότονη βάση προς όφελος ορισμένων πολιτικών ή οικονομικών συμφερόντων που ελάχιστη σχέση έχουν με τη μνήμη των θυμάτων.
Πράγματι, σήμερα στην Ευρώπη διώκονται χιλιάδες ιστορικοί, κοινωνιολόγοι, ερευνητές, πανεπιστημιακοί ή απλοί πολίτες, των οποίων το μόνο έγκλημα είναι ότι θέλησαν να εξετάσουν ελεύθερα τις, ευμετάβλητες άλλωστε, δογματικές θέσεις που φιλοδοξούν να επιβάλουν οι επίσημοι συγγραφείς.
Όπως το 1999, θα αναφέρω ένα μόνο παράδειγμα από την περιφέρεια Ροδανού-Αλπεων, από την οποία κατάγεται ο εισηγητής μας κ. Cornillet.
Ένας νεαρός ιστορικός, χωρίς οικονομικές δυνατότητες και τον οποίο δεν γνώριζα, ο κ. Plantin, καταδικάστηκε μόνο και μόνο επειδή ανέφερε σε μια βιβλιογραφία που δημοσιεύτηκε στο λόγιο περιοδικό το οποίο εκδίδει ορισμένα έργα που διορθώνουν κάποια ιστορικά σφάλματα στα οποία ουδείς σοβαρός ιστορικός εμμένει πλέον.
Συνελήφθη.
Ο προσωπικός του υπολογιστής κατασχέθηκε.
Σε όλους τους συνήθεις πληρωμένους συλλόγους που ήγειραν απαιτήσεις εναντίον του επιδικάστηκαν δυσβάσταχτες αποζημιώσεις εις βάρος του ίδιου και του τυπογράφου του, ενός τεχνίτη της επαρχίας.
Οι δικαστές του Εφετείου της Λυών, Dominique Fournier, Jean-Luc Gouverneur, Marie-Odile Thιolleyre, απαγόρευσαν επιπλέον την έκδοση του περιοδικού, με μια απόφαση εφάμιλλη των σταλινικών δικαστηρίων.
Οι δικαστές του Ακυρωτικού Δικαστηρίου, Bruno Cotte, Christine Chanet και Guy Joly, δεν στάθηκαν στο ύψος του λειτουργήματός τους και δεν απέτρεψαν στη συγκεκριμένη περίπτωση την έκδηλα καταχρηστική εφαρμογή του νόμου περί δημοσιευμάτων που προορίζονται για τους νέους.
Εκτός όλων αυτών, υποκύπτοντας στην πίεση και εντελώς παράνομα, οι καθηγητές Rιgis Ladous et Claude Prudhomme διέπραξαν την εξής γελοία και αισχρή πράξη: ακύρωσαν μετά από έντεκα χρόνια τη διπλωματική εργασία του κ. Plantin, την οποία είχαν βαθμολογήσει εν πλήρει συνειδήσει με "Λίαν Καλώς" .
Και όλα αυτά στον 21ο αιώνα, στη Γαλλία, αλλά και στις υπόλοιπες χώρες της Ευρώπης!
Η δίωξη αυτή απλώς επιτείνει, προφανώς, τις αμφιβολίες που επικρέμανται σχετικά με τις επίσημες δογματικές θέσεις.
Είναι αισχρή και αφόρητη.
Πρέπει να σταματήσει το συντομότερο δυνατόν.
.
(FI) Με ικανοποιεί ιδιαιτέρως το γεγονός ότι στην, κατά τα άλλα, εξαιρετική έκθεση Cornillet προστέθηκαν διευκρινίσεις, οι οποίες αφορούν την επίσημη αναγνώριση των σχέσεων ζευγαριών προσώπων του ιδίου φύλου.
Ως προς ορισμένα ζητήματα, βέβαια, θα προσδοκούσα στην έκθεση απόψεις που να προχωρούν ακόμη παραπέρα.
Παραπέμπω, επί παραδείγματι, στο δικαίωμα υιοθεσίας παιδιών από ομοφυλόφιλα και λεσβιακά ζευγάρια.
Τα προβλήματα ανθρωπίνων δικαιωμάτων που αφορούν τις σεξουαλικές μειονότητες είναι ακόμη σήμερα, συχνά δυστυχώς, μια καθημερινή κατάσταση στα κράτη μέλη της ΕΕ.
Ειδικότερα, θεωρώ σημαντικές τις αναφορές στη νομοθεσία των υποψήφιων χωρών και στο γεγονός ότι, κατά τις διαπραγματεύσεις της διεύρυνσης, θα λαμβάνεται υπόψη η ισότιμη μεταχείριση των πολιτών και ως προς τα διαφορετικά πρότυπα σχέσεων και οικογενειών.
.
(FR) Ορισμένες συστάσεις της έκθεσης Cornillet είναι αναμφίβολα θετικές.
Η επέκταση του δικαιώματος ψήφου και στους εξωκοινοτικούς πολίτες, η κατάργηση του πρωτοκόλλου Aznar που πραγματικά ακυρώνει το δικαίωμα του ασύλου, η άνευ περιορισμών αναγνώριση του καθεστώτος του πρόσφυγα, που θα περιλάβει, για παράδειγμα, όλους όσους διώκονται στην Αλγερία, τα μέτρα κατά των διακρίσεων που υφίστανται οι Ρομ ή και η αναγνώριση των δικαιωμάτων των ομοφυλοφίλων είναι μέτρα που υποστηρίζουμε.
Παρά ταύτα, οι καλές προθέσεις μερικές φορές μένουν ανολοκλήρωτες: τα κέντρα προσωρινής κράτησης των προσφύγων και οι ζώνες αναμονής είναι στην πραγματικότητα φυλακές με άλλο όνομα, όπου επικρατούν απάνθρωπες συνθήκες διαβίωσης.
Ο "περιορισμός" ή ο " καθορισμός ενός ανώτατου διαστήματος κράτησης" συνιστούν ανεπαρκείς συστάσεις και οι αιτούντες άσυλο και οι παράνομοι μετανάστες εξακολουθούν έτσι να θεωρούνται εγκληματίες.
Οι ανήλικοι δεν μπορεί να υφίστανται την εξευτελιστική αυτή κράτηση, την οποία το άρθρο 32 προσπαθεί να "εξανθρωπίσει" .
Για να μπορέσουν όσοι πέφτουν θύματα του λαθρεμπορίου ανθρώπων και της οικιακής δουλείας να χειραφετηθούν από τους διώκτες τους, θα πρέπει να θεσπιστεί η γενική νομιμοποίησή τους σε ολόκληρη την Ευρώπη.
Μια άδεια παραμονής μακράς διαρκείας είναι πολύ πιο αποτελεσματική κατά των εκμεταλλευτών από την "προσωρινή άδεια [·] που καλύπτει το διάστημα της έρευνας και της δικαστικής διαδικασίας" .
Αν οι αιτιολογικές σκέψεις και οι τροπολογίες σχετικά με το δικαίωμα ψήφου ή τα δικαιώματα των ομοφυλοφίλων διατηρηθούν, θα υπερψηφίσουμε την έκθεση.
Διαφορετικά, θα απόσχουμε της ψηφοφορίας.
.
(FR) Απείχα της ψηφοφορίας επί της συγκεκριμένης έκθεσης σχετικά με την κατάσταση των θεμελιωδών δικαιωμάτων στην Ευρωπαϊκή Ένωση, επειδή ορισμένες δυνάμεις στην αίθουσα αυτή εκμεταλλεύτηκαν για άλλη μια φορά την εν λόγω έκθεση, για να προωθήσουν τη θέση ότι ένα κράτος μέλος, αν δεν τροποποιήσει τη νομοθεσία του, ώστε να επιτρέπει τους γάμους μεταξύ ομοφυλοφίλων και να παρέχει στα ομοφυλόφιλα ζευγάρια τα ίδια δικαιώματα με τα ετεροφυλόφιλα παντρεμένα ζευγάρια, δεν σέβεται τα θεμελιώδη δικαιώματα της Ευρωπαϊκής Ένωσης.
Αυτό ξεπερνάει κάθε όριο.
Θα πρέπει να προβλέπεται τόσο για τα ανύπαντρα ετεροφυλόφιλα ζευγάρια όσο και για τα ομοφυλόφιλα ζευγάρια η δυνατότητα να διευθετούν ορισμένες δυσκολίες σχετικές με την κατάστασή τους, στο πλαίσιο, λόγου χάρη, της σύναψης ενός συμφώνου.
Αλλά δεν τίθεται ζήτημα χορήγησης των ίδιων δικαιωμάτων σε επίπεδο κοινωνικής ασφάλισης, δικαιωμάτων επιζώντος, φορολογίας και υιοθεσίας λόγου χάρη, με αυτά που απολαμβάνει ένα παντρεμένο ζευγάρι, με ή χωρίς παιδί.
Τα ανύπαντρα ζευγάρια μπορούν να χωρίσουν πολύ πιο εύκολα, με μικρότερο κόστος, ενώ οι διαδικασίες του διαζυγίου είναι πάντα πολύπλοκες, δαπανηρές και επώδυνες.
Μια ρύθμιση όπως αυτή που συνιστά η έκθεση θα κατέληγε τελικά να δημιουργεί διακρίσεις κατά των παντρεμένων ζευγαριών.
Κάτι τέτοιο δεν μπορεί να γίνει δεκτό.
Στο κεφάλαιο σχετικά με την ευρωπαϊκή ιθαγένεια, θέλουν να μας πείσουν ότι ένα κράτος μέλος παραβιάζει τα θεμελιώδη δικαιώματα αν δεν παρέχει δικαίωμα εκλέγειν και εκλέγεσθαι στο Ευρωπαϊκό Κοινοβούλιο και στις δημοτικές εκλογές στους υπηκόους τρίτων χωρών, που διαμένουν νομίμως στο έδαφός του επί μια τριετία τουλάχιστον.
Το δικαίωμα ψήφου αποκτάται από τους πολίτες των κρατών μελών της Ένωσης που διαμένουν σε άλλο κράτος μέλος, στη βάση της αμοιβαιότητας.
Οι Πορτογάλοι εκλέγουν και εκλέγονται στο Λουξεμβούργο και εγώ θα είχα τα ίδια δικαιώματα, αν διέμενα στην Πορτογαλία.
Γιατί να χορηγήσουμε όμως σε έναν Αλγερινό, λόγου χάρη, δικαίωμα εκλέγειν σε ένα κράτος μέλος, εφόσον ένας υπήκοος του εν λόγω κράτους μέλους δεν θα έχει δικαίωμα εκλέγειν στην Αλγερία;
Δεν μπορώ να συμφωνήσω με τις απαιτήσεις αυτές, πόσο μάλλον που οι συγκεκριμένοι τομείς αφορούν αστικά και πολιτικά δικαιώματα τα οποία εμπίπτουν στην εθνική κυριαρχία.
Το κάθε κράτος μέλος δικαιούται να χορηγήσει ανάλογα δικαιώματα σε υπηκόους τρίτων χωρών και να παρέχει ανάλογες λύσεις στους υπηκόους του.
Δεν μπορεί να τεθεί ζήτημα καταδίκης από πλευράς Ευρωπαϊκού Κοινοβουλίου των κρατών μελών που αποφασίζουν να μην πράξουν αναλόγως.
.
(SV) Ως σουηδός Χριστιανοδημοκράτης καταψήφισα τα σημεία (78 και 82-84) τα οποία αποσκοπούν στο να κατευθύνουν τη νομοθεσία των κρατών μελών στον τομέα της οικογενειακής πολιτικής.
Ο τομέας αυτός αποτελεί ζήτημα των κρατών μελών, σύμφωνα με την αρχή της επικουρικότητας, και δεν μπορεί να περιληφθεί σε μία έκθεση για τα ανθρώπινα δικαιώματα στην Ευρώπη.
Καταψήφισα επίσης τα σημεία 119 και 120, με τα οποία προτείνεται να δοθεί το δικαίωμα ψήφου στις εκλογές για το Ευρωπαϊκό Κοινοβούλιο σε άτομα τα οποία δεν είναι πολίτες ενός κράτους μέλους της ΕΕ.
Οι ευθύνες και οι υποχρεώσεις θα πρέπει να συνδέονται με τα δικαιώματα και την εκλογιμότητα.
Αυτό έπρεπε να αποτελεί προφανή αρχή και κανόνα ζωής.
Εκθέσεις Wuori (A5-0193/2001) και Cornillet (A5-0223/2001)
.
Δύο εκθέσεις που αφορούν, αφ' ενός τα ανθρώπινα δικαιώματα ανά τον κόσμο (έκθεση Wuori), και αφετέρου τα θεμελιώδη δικαιώματα στην Ε.Ε. (έκθεση Cornillet) συζητήθηκαν σήμερα στην Ολομέλεια του Ευρωπαϊκού Κοινοβουλίου.
Πρόκειται για δύο προκλητικά κείμενα, τόσο για όσα αναφέρονται σ' αυτά (κυρίως στην έκθεση Wuori) όσο και για όσα αποφεύγεται να αναφερθούν (κυρίως στην έκθεση Cornillet).
Η έκθεση Wuori, από την αρχή στηρίζει, ώστε να μην υπάρχουν αυταπάτες, την ιμπεριαλιστική φύση της Ε.Ε., λέγοντας ότι "η αρχή της εθνικής κυριαρχίας δεν στερεί από την Ε.Ε. το δικαίωμα ακόμη και να επεμβαίνει για να τερματίζει βάναυσες παραβιάσεις των ανθρωπίνων δικαιωμάτων".
Οι λαοί των Βαλκανίων, αλλά και άλλων περιοχών του κόσμου, πλήρωσαν και πληρώνουν ακριβά αυτή τη "θεάρεστη" αποστολή της Ε.Ε. Χιλιάδες νεκροί, ακόμη περισσότεροι μολυσμένοι από τις βόμβες απεμπλουτισμένου ουρανίου, η ΠΓΔΜ όμηρος των "ανίκητων" αλβανών εξτρεμιστών, χώρες προτεκτοράτα, όπου αλωνίζουν τα ευρωπαϊκά μονοπώλια και οι πολιτικοί εκφραστές τους.
Η πρόσφατη επαίσχυντη απαγωγή του πρώην προέδρου Μιλόσεβιτς, σε ευθεία περιφρόνηση τόσο της συνταγματικής δικαιοσύνης της χώρας όσο και του Προέδρου της, και η παράδοσή του στο Διεθνές Ποινικό Δικαστήριο σκοπιμότητας της Χάγης, αποτελούν εύγλωττα παραδείγματα για το πώς βλέπει η Ε.Ε. την υπεράσπιση των ανθρωπίνων δικαιωμάτων.
Η έκθεση, όμως, προχωράει ακόμη παραπέρα και ζητά την ίδρυση νέων διεθνών ποινικών δικαστηρίων για την Τσετσενία, το Ανατολικό Τιμόρ και το Ιράκ.
Ο "Μηχανισμός Ταχείας Αντίδρασης για την πρόληψη των συγκρούσεων", δηλαδή ο Ευρωστρατός, θεωρείται βασικό εργαλείο στα πλαίσια της στρατηγικής της Ε.Ε., ενώ υιοθετείται η πολιτική θέσπισης των "έξυπνων" κυρώσεων στη θέση των "τυφλών".
Χωρίς να γίνεται καμία αναφορά στα εγκληματικά αποτελέσματα που είχε για το λαό του Ιράκ η κήρυξη του εμπάργκο, στο οποίο η Ε.Ε. συνέπραξε αποφασιστικά, με περισσή αναλγησία προτείνεται η ενδεχόμενη επιβολή εμπάργκο και σε άλλες χώρες, με πρόσχημα υπαρκτές προσβολές της ανθρώπινης αξιοπρέπειας.
Η έκθεση, παρ' όλη την πολυπραγμοσύνη της, δεν κρύβει τις προτιμήσεις και την επιλεκτικότητά της.
Για παράδειγμα, ενώ ασκεί ευθεία κριτική στη σοσιαλιστική κυβέρνηση της Κούβας για καταστολή της "ελεύθερης" δημοσιογραφίας, είναι ιδιαίτερα αβρή και προσεκτική στην περίπτωση της Τουρκίας και της Ουκρανίας, ενώ είναι γνωστό ότι στη μεν Τουρκία δεκάδες δημοσιογράφοι βρίσκονται στις φυλακές, στη δε Ουκρανία είχαμε δολοφονία δημοσιογράφου στις τελευταίες εκλογές.
Τέλος, στην εκτενή αναφορά της έκθεσης στην Τουρκία, δεν βρίσκει κανείς ούτε μια λέξη για τη συνεχιζόμενη απεργία πείνας στις τουρκικές φυλακές και για τα θύματα της τουρκικής αδιαλλαξίας.
Για όλους αυτούς τους λόγους, οι Ευρωβουλευτές του ΚΚΕ καταψηφίσαμε την έκθεση.
Η ώρα των ψηφοφοριών έληξε.
(Η συνεδρίαση διακόπτεται στις 14.05 και συνεχίζεται στις 15.00)
Συζήτηση επικαίρων
Η ημερήσια διάταξη προβλέπει τη συζήτηση επί επικαίρων, επειγόντων και σημαντικών θεμάτων.
Θανατική ποινή στον κόσμο
Η ημερήσια διάταξη προβλέπει την κοινή συζήτηση επί των ακολούθων προτάσεων ψηφίσματος:
B4-0484/2001 του βουλευτή Mιndez de Vigo και άλλων εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών·
B4-0486/2001 του βουλευτή van den Berg και άλλων εξ ονόματος της Ομάδας του Κόμματος των Ευρωπαίων Σοσιαλιστών·
B4-0497/2001 των βουλευτών Malmstrφm και Rutelli εξ ονόματος της Ομάδας του Ευρωπαϊκού Κόμματος των Φιλελευθέρων, Δημοκρατών και Μεταρρυθμιστών·
B4-0504/2001 της βουλευτή Frassoni και άλλων εξ ονόματος της Ομάδας των Πρασίνων / Ευρωπαϊκής Ελεύθερης Συμμαχίας·
B4-0512/2001 του βουλευτή Manisco και άλλων εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς / Αριστεράς των Πρασίνων των Βορείων Χωρών·
B4-0527/2001 του βουλευτή Segni και άλλων
σχετικά με τη θανατική ποινή στον κόσμο και την καθιέρωση μιας "Ευρωπαϊκής Ημέρας κατά της θανατικής ποινής" .
Κύριε Πρόεδρε, νομίζω, δεδομένου ότι υπάρχουν πολύ λίγα θέματα για τα οποία όλη η Ευρωπαϊκή Ένωση είναι ενωμένη και η κατάργηση της θανατικής ποινής είναι ένα από αυτά, ότι πρέπει, πρώτα απ' όλα, να είμαστε χαρούμενοι και υπερήφανοι για την πρωτοβουλία, που έλαβε το Ευρωπαϊκό Κοινοβούλιο μαζί με το Συμβούλιο της Ευρώπης, να διακηρύξουν τη Διάσκεψη για τη Θανατική Ποινή της 22ας Ιουνίου.
Κατά δεύτερον, πρέπει να δηλώσουμε ότι είναι καιρός να περάσουμε στο επόμενο κεφάλαιο, που είναι η προετοιμασία της Γενικής Συνέλευσης των Ηνωμένων Εθνών και η ενδεχόμενη υιοθέτηση ενός ψηφίσματος για την αναστολή των εκτελέσεων.
Πιστεύω πως αυτό είναι το μελλοντικό μας καθήκον για τους επόμενους μήνες και ελπίζω ότι η βελγική Προεδρία, όπως δεσμεύθηκε ήδη εχθές σ' αυτή την Αίθουσα ότι θα κάνει, θα είναι με το μέρος μας.
Κύριε Πρόεδρε, έχει δίκιο η κ. Frassoni που λέει ότι σήμερα είμαστε ενωμένοι σ' αυτό το ζήτημα, αλλά πριν από είκοσι χρόνια σίγουρα δεν ήμασταν.
Ωστόσο, έχουμε προοδεύσει.
Σήμερα η Ευρωπαϊκή Ένωση είναι ενωμένη εναντίον της θανατικής ποινής και αυτό αντικατοπτρίζεται στον Χάρτη των Θεμελιωδών Δικαιωμάτων της Ευρωπαϊκής Ένωσης, ο οποίος, στο άρθρο 2, κάνει λόγο για το δικαίωμα στη ζωή.
Υπενθυμίζω ότι, όταν συζητούσαμε για αυτόν τον Χάρτη, πολλοί από τη συντακτική συνέλευση μας έλεγαν: είναι ασυνεπές να λέτε ότι αυτός ο Χάρτης απευθύνεται στα θεσμικά όργανα της Ένωσης - και εσείς, κύριε Πρόεδρε, χωρίς αμφιβολία, θα το θυμάστε αυτό - και ταυτόχρονα να ζητάτε την κατάργηση της θανατικής ποινής, όταν η Ευρωπαϊκή Ένωση δεν μπορεί να καταδικάσει κανέναν σε θάνατο.
Είναι αλήθεια, υπήρχε ασυνέπεια.
Όμως τον υιοθετήσαμε, διότι πιστεύαμε ότι ο Χάρτης έπρεπε να συγκεντρώνει τις αξίες και τις αρχές που στηρίζουν το ευρωπαϊκό οικοδόμημα.
Και πρέπει να σας πω, κύριε Πρόεδρε, ότι πολύ πρόσφατα, καθώς ερχόμουν με το αεροπλάνο, διάβασα την είδηση ότι ο Υπουργός Εξωτερικών της Τουρκίας είπε ότι πρέπει να αναθεωρηθεί το Σύνταγμα της χώρας αυτής, διότι για την ένταξή της στην Ευρωπαϊκή Ένωση είναι απαραίτητη η κατάργηση της θανατικής ποινής, όπως προβλέπει ο Χάρτης των Θεμελιωδών Δικαιωμάτων.
Θυμήθηκα τον τίτλο μιας ταινίας που κέρδισε Όσκαρ, "Η ζωή είναι ωραία" , και κατάλαβα ότι το έργο μας δίνει κάπου-κάπου τους καρπούς του.
Γι' αυτό, κύριε Πρόεδρε, πιστεύω ότι οι Ευρωπαίοι, δεν πρέπει μόνο να διακηρύττουμε την επιθυμία μας να καταργηθεί η θανατική ποινή, αλλά έχουμε το δικαίωμα και το καθήκον να παρεμβαίνουμε στις υποθέσεις των άλλων χωρών, για να κάνουν το ίδιο.
Έτσι, συμμετέχοντας στο ψήφισμα ενός συνεδρίου που έλαβε χώρα πριν από δύο εβδομάδες στο Στρασβούργο, ζητήσαμε σ' αυτό το ψήφισμα - που είμαι βέβαιος ότι θα το υποστηρίξει ομόφωνα το Σώμα - την καθιέρωση μια ειδικής ημέρας κατά της θανατικής ποινής: μιας ευρωπαϊκής ημέρας, που ελπίζω ότι, σύντομα, θα γίνει παγκόσμια, γιατί πιστεύω ότι υπάρχει περιθώριο για ελπίδα.
Η καλή μου φίλη Δρ.
Ana Palacio, που διαβάζει οτιδήποτε δημοσιεύεται, μου έδωσε σήμερα το κύριο άρθρο της Herald Tribune, στο οποίο μια δικαστής του Ανωτάτου Δικαστηρίου, η κ. O'Connor, η οποία ήταν πάντα υπέρ της θανατικής ποινής, σήμερα υποστηρίζει το αντίθετο.
Κύριε Πρόεδρε, πιστεύω ότι, αν τα ευφυή άτομα αλλάξουν γνώμη, θα μπορέσουμε να κερδίσουμε την μάχη σ' όλο τον κόσμο.
Κύριε Πρόεδρε, η θανατική ποινή είναι ανήθικη διότι δεν επιτρέπεται να αφαιρούν άνθρωποι τη ζωή άλλων ανθρώπων.
Πολύ συχνά καταδικάζονται επίσης αθώοι στην εσχάτη των ποινών, μία ποινή αμετάκλητη για την οποία δεν μπορεί να ασκηθεί έφεση εκ των υστέρων, ακόμα και αν εμφανιστούν νέες αποδείξεις.
Η θανατική ποινή αποτελεί κατάπτωση για την κοινωνία και βρίσκεται σε αντίθεση με την καθολική αρχή της δικαιοσύνης.
Πρόσφατα απελευθερώθηκε ο Joaquνn Josι Martνnez στις Ηνωμένες Πολιτείες, τον ακούσαμε μάλιστα εδώ στο Κοινοβούλιο μετά από χρόνια φυλάκισής του.
Κατέστη σαφές ότι στην περίπτωσή του οτιδήποτε μπορούσε να πάει στραβά πήγε.
Σύμφωνα με τη Διεθνή Αμνηστία εκτελέστηκαν πέρυσι 1 475 φυλακισμένοι και εκδόθηκαν πάνω από 3 000 καταδίκες σε θάνατο.
Η Κίνα, το Ιράν, η Σαουδική Αραβία και οι Ηνωμένες Πολιτείες ευθύνονται για το 88% περίπου αυτών των εκτελέσεων.
Το πρώτο παγκόσμιο συνέδριο κατά της θανατικής ποινής έλαβε χώρα από 21ης έως 23ης Ιουνίου εφέτος εδώ στο Στρασβούργο: 87 χώρες επιβάλλουν τη θανατική ποινή, θύματα της οποίας είναι κάποτε ανήλικοι, ακόμα και διανοητικά καθυστερημένοι.
Λυπούμαστε ιδιαίτερα για το γεγονός ότι χώρες οι οποίες συχνά είναι πάρα πολύ ανεπτυγμένες στον τομέα των ανθρωπίνων δικαιωμάτων επιβάλλουν αυτή την ποινή, τη θανατική, και εκτελούν ακόμη και αθώους, όπως αποδεικνύεται συχνά εκ των υστέρων, τη στιγμή μάλιστα που, όπως δείχνουν οι στατιστικές ιδιαίτερα στις Ηνωμένες Πολιτείες με απόλυτη σαφήνεια, διαδραματίζουν σημαντικό ρόλο κοινωνικοί και φυλετικοί παράγοντες.
Μας ανησυχεί επίσης ιδιαίτερα το γεγονός ότι μετά την εκτέλεσή τους όργανα των θυμάτων διατίθενται προς πώληση.
Συμφωνώ με τον συνάδελφο Mιndez de Vigo ότι θα πρέπει να διοργανωθεί μία ευρωπαϊκή ημέρα κατά της θανατικής ποινής.
Θα ήθελα να επιστήσω την προσοχή σας στο σημείο 4 του ψηφίσματος, όπου αναφέρεται ότι καλούμε την βελγική Προεδρία να ζητήσει εκ νέου τη διεξαγωγή ψηφοφορίας στη συνεδρίαση της Γενικής Συνέλευσης των Ηνωμένων Εθνών του Σεπτεμβρίου σχετικά με ψήφισμα για την κατάργηση της θανατικής ποινής.
Ελπίζουμε ότι η Προεδρία εξ ονόματος όλων των κρατών της ΕΕ θα μπορέσει να επιτύχει επαρκή υποστήριξη στην προσπάθεια αυτή, έτσι ώστε να υιοθετηθεί αυτή τη φορά το ψήφισμα.
Κύριε Πρόεδρε, κύριε Επίτροπε, κανείς δεν αγνοεί την αποστροφή που αισθάνεται το Σώμα κατά της θανατικής ποινής οπουδήποτε και αν αυτή επιβάλλεται.
Το Ευρωπαϊκό Κοινοβούλιο έχει πραγματοποιήσει μακρύ και επίμονο αγώνα κατά αυτής της βάρβαρης ποινής, και θεωρούμε τον Επίτροπο Patten καλό σύμμαχο στον αγώνα αυτό.
Κύριε Επίτροπε, εκτιμούμε πραγματικά τις προσπάθειές σας στον τομέα αυτό.
Ο κοινός μας αγώνας είχε ως αποτέλεσμα να καταργήσουν οι υποψήφιες χώρες, η μία μετά την άλλη, τη θανατική ποινή.
Η απαίτηση αυτή είναι εκ των ων ουκ άνευ προκειμένου να ενταχθεί μία χώρα στην Ευρωπαϊκή Ένωση.
Καιρός είναι να καταργήσει και η Τουρκία τη θανατική ποινή - και μάλιστα χωρίς καθυστέρηση.
Κάποτε αισθάνεται κανείς απελπισία αγωνιζόμενος κατά της θανατικής ποινής τη στιγμή που τόσες χώρες την εφαρμόζουν.
Ο συνάδελφος ανέφερε προηγουμένως συγκεκριμένους αριθμούς για την επιβολή της θανατικής ποινής ανά τον πλανήτη.
Είναι σημαντική η διαπίστωση ότι 90% όλων των εκτελέσεων πραγματοποιούνται σε τέσσερις μόνο χώρες.
Χειρότερη από όλες είναι η Κίνα με πάνω από 1 000 εκτελέσεις εφέτος και μόνο.
Είναι επίσης έντονα τραγικό το γεγονός ότι αναγκαζόμαστε να περιλάβουμε τις ΗΠΑ στον ίδιο κατάλογο με δικτατορικές χώρες.
Επανειλημμένα απευθύναμε έκκληση στην αμερικανική κυβέρνηση να κηρύξει μορατόριουμ στις θανατικές ποινές και να παύσει να καταδικάζει εφήβους και διανοητικά καθυστερημένα άτομα στην εσχάτη των ποινών.
Η σκέψη και μόνο ότι έστω και ένα άτομο καταδικάστηκε όντας αθώο - γνωρίζουμε ότι αυτό συνέβη στις ΗΠΑ - έπρεπε να αρκεί για να καταργηθεί η θανατική ποινή.
Διαβλέπουμε ωστόσο κάποιο φως στην άκρη του τούνελ.
Χαιρόμαστε για το γεγονός ότι αργά αλλά σταθερά η κοινή γνώμη στις ΗΠΑ μεταστρέφεται κάπως.
Κατά τη δεκαετία του ' 90 μάλιστα 30 χώρες κατάργησαν τη θανατική ποινή.
Εδώ στο Στρασβούργο πραγματοποιήθηκε με επιτυχία πριν από δύο εβδομάδες διάσκεψη για το ζήτημα αυτό.
Τόσο η ΕΕ όσο και το Συμβούλιο της Ευρώπης συνεχίζουν ακαταπόνητα τον αγώνα τους.
Προκειμένου να ενισχύσουμε ακόμα περισσότερο τον αγώνα κατά της θανατικής ποινής και να φροντίσουμε να παραμένει πάντοτε επίκαιρο το ζήτημα αυτό, ο συνάδελφος Rutelli πρότεινε πριν από έναν χρόνο στην αίθουσα αυτή τη διοργάνωση μίας κοινής Ευρωπαϊκής Ημέρας κατά της Θανατικής Ποινής.
Θα μπορούσαμε να διοργανώνουμε την Ημέρα αυτή μέχρις ότου καταργηθεί παντού η θανατική ποινή.
Χαίρομαι που το Σώμα συμφωνεί με την άποψη αυτή και ελπίζω το Συμβούλιο και η Επιτροπή να συνεργαστούν με το Ευρωπαϊκό Κοινοβούλιο προκειμένου να θεσπιστεί αυτή η Ημέρα κατά της Θανατικής Ποινής.
Κύριε Πρόεδρε, θα είμαι πολύ σύντομος.
Τα τελευταία πέντε χρόνια, έχω την εντύπωση ότι, όποτε θέτουμε αυτό το δραματικό θέμα, τη συνηθισμένη φρίκη της θανατικής ποινής στην ημερήσια διάταξη, το Σώμα μεταβάλλεται σε ένα είδος λέσχης συζητήσεων.
Ο καθένας εκφράζει την καταδίκη και τη δικαιολογημένη του αγανάκτηση, αλλά όταν έρχεται η στιγμή να αποφασίσουμε τι θα κάνουμε με την αδιαφορία, την απάθεια και την αποφασιστικότητα ορισμένων κρατών να εμμένουν σε αυτούς τους βάρβαρους θεσμούς, η διάθεση αλλάζει, γιατί προφανώς μιλάει το χρήμα.
Οι εμπορικές σχέσεις είναι πολύ σημαντικές για όλους και παρότι είναι καλό να καταγγέλλουμε την αμαρτία, πρέπει να κατονομάζουμε και τους αμαρτωλούς.
Γι' αυτόν το λόγο, στο ψήφισμα το οποίο πρόκειται να ψηφίσουμε, θα επιθυμούσα ιδιαίτερα να προσθέσουμε τα ονόματα των αμαρτωλών.
Πρώτα απ' όλα, τη Λαϊκή Δημοκρατία της Κίνας.
Διαβάσαμε χθες και σήμερα τι συνέβη με την αποκαλούμενη "αυτοκτονία" 15 γυναικών σε στρατόπεδο συγκέντρωσης.
Πριν από δύο χρόνια, το Σώμα ενέκρινε ψηφίσματα για το εμπόριο ανθρώπινων οργάνων που λαμβάνονται από εκτελεσθέντες θανατοποινίτες.
Τώρα πρέπει να αρχίσουμε να εξετάζουμε το ενδεχόμενο, για παράδειγμα, να μην ψηφίσουμε ενθουσιωδώς υπέρ της ανεπιφύλακτης ανάθεσης των Ολυμπιακών Αγώνων στη Λαϊκή Δημοκρατία της Κίνας.
Και το ίδιο ισχύει για τις Ηνωμένες Πολιτείες της Αμερικής.
Γι' αυτόν το λόγο, καταθέτω δύο τροπολογίες στο ψήφισμά μας.
Κύριε Πρόεδρε, κύριε Επίτροπε, αγαπητοί συνάδελφοι, θα ήθελα να κάνω καταρχάς μια πρώτη παρατήρηση: το ψήφισμά μας κάνει λόγο για 87 χώρες, στις οποίες εξακολουθεί να ισχύει η θανατική ποινή.
Νομίζω ότι ο αριθμός αυτός - τον οποίο μας παρέσχε η Διεθνής Αμνηστία - δεν είναι ακριβής.
Στην πραγματικότητα, η θανατική ποινή εξακολουθεί να εφαρμόζεται σε 71 χώρες και η διαφορά αυτή δεν είναι αμελητέα, δεδομένου ότι η διεθνής κοινότητα περιλαμβάνει 180 χώρες· αυτό σημαίνει ότι η πλειοψηφία των χωρών όπου η θανατική ποινή έχει καταργηθεί είναι πολύ μεγαλύτερη από αυτή που προκύπτει από τους αριθμούς της Διεθνούς Αμνηστίας.
Από την άλλη, πιστεύω επίσης ότι δεν πρέπει να θεωρούμε τη Διεθνή Αμνηστία ως Ευαγγέλιο για μια σειρά πράγματα, ή ως εκπρόσωπο της κοινωνίας των πολιτών, που σε καμία περίπτωση δεν είναι: είναι μια ένωση που επιτελεί ένα συγκεκριμένο έργο και καλό είναι - νομίζω - να την αντιμετωπίζουμε ενίοτε, αν όχι συχνά, κριτικά.
Κατά δεύτερον - όπως επεσήμαναν επίσης η κ. Monica Frassoni, ο κ. van den Berg, ο κ. Manisco - νομίζω ότι το πρόβλημά μας είναι να καταφέρουμε να φτάσουμε στη Γενική Συνέλευση των Ηνωμένων Εθνών με ένα ψήφισμα για το μορατόριουμ.
Το πρόβλημα δεν είναι η κατάργηση του θανάτου.
Διότι ορισμένες προσπάθειες προς τα εκεί κατατείνουν, νομίζω.
Το πρόβλημα είναι να καταργήσουμε τη θανατική ποινή, επειδή εκτιμούμε ότι δεν τη χρειαζόμαστε για να αποδώσουμε δικαιοσύνη.
Το πρόβλημα είναι λοιπόν ένα μορατόριουμ, μια απολύτως ουδέτερη θρησκευτικά πρωτοβουλία, στόχος της οποίας θα είναι να πείσει τα άλλα κράτη να προβληματιστούν όσον αφορά τα επιχειρήματα κατά της θανατικής ποινής και να καταλήξουν στο θρησκευτικά ουδέτερο, σώφρον συμπέρασμα ότι δεν υπάρχει πλέον ανάγκη προσφυγής στο εργαλείο αυτό.
Νομίζω, επομένως, ότι η δουλειά μας τις επόμενες εβδομάδες θα είναι σημαντική, ώστε να καταφέρουμε, υπό τη βελγική Προεδρία, να υποβάλουμε στη Νέα Υόρκη ένα ψήφισμα για το μορατόριουμ.
Κύριε Πρόεδρε, στην Ευρωπαϊκή Ένωση πρέπει να υποστηρίζουμε οποιαδήποτε δράση συντελεί στην κατάργηση της θανατικής ποινής.
Οι υπέρμαχοι της κατάργησης, που συνήλθαν στο Στρασβούργο στο πρώτο παγκόσμιο συνέδριο εναντίον της θανατικής ποινής, μπορούν να υπολογίζουν - και το ξέρουν - στην αμέριστη, ενεργητική υποστήριξή μας.
Μία ευρωπαϊκή ημέρα κατά της θανατικής ποινής - είπε ο κ. Mιndez de Vigo, και συμφωνώ μαζί του - είναι καλή, αλλά δεν είναι αρκετή.
Πρέπει να διασφαλίσουμε, επίσης, ότι τα κοινοτικά θεσμικά όργανα και τα κράτη μέλη της Ευρωπαϊκής Ένωσης ακολουθούν ως τις έσχατες συνέπειές της την πεποίθηση που αντικατοπτρίζεται, χωρίς καμιά αμφιβολία, σ' όλες τις νομοθεσίες μας, ότι η θανατική ποινή αντιβαίνει στο Δίκαιο, ότι είναι ισοδύναμη με άλλες ιστορικές τερατωδίες, όπως η δουλεία.
Η Ευρωπαϊκή Ένωση θα πρέπει, επομένως, όπως ακριβώς ζητάμε στο ψήφισμα, να θεωρεί την κατάργηση της θανατικής ποινής ουσιαστικό στοιχείο των σχέσεών της με τις τρίτες χώρες και αυτό θα πρέπει να αντικατοπτρίζεται σταθερά στις διεθνείς συμφωνίες, στα προγράμματα βοήθειας, και ανταλλαγών στις εμπορικές σχέσεις.
Δεν θέλω να μιλήσω - το έκανε ήδη ο συνάδελφος Van den Berg - για τις φρικαλεότητες όπως οι εκτελέσεις ανηλίκων ή ατόμων με ειδικές ανάγκες, ούτε να αναφερθώ στις περιπτώσεις αθώων θανατοποινιτών.
Ούτε θα υπεισέλθω σε αριθμούς - διότι είναι αλήθεια αυτό που μόλις είπε ο κ. Dupuis - και, εξάλλου, πιστεύω ότι δεν έχουν σημασία· μία μόνο περίπτωση είναι ήδη ανοσιούργημα.
Η κατάργηση της θανατικής ποινής είναι μία στοιχειώδης αρχή στο στάδιο του πολιτισμού όπου βρισκόμαστε σήμερα και κανείς δεν μπορεί να στερείται τη ζωή του εξαιτίας μίας δικαστικής απόφασης.
Γι' αυτό, υποστηρίζω τόσο αυτό το ψήφισμα όσο και την ευρωπαϊκή ημέρα κατά της θανατικής ποινής, αλλά πιστεύω ότι πρέπει να διευρύνουμε λίγο περισσότερο το σύνολο του έργου μας για να επιτύχουμε την κατάργηση της θανατικής ποινής.
Κύριε Πρόεδρε, αγαπητοί συνάδελφοι, θα ήθελα να χαιρετίσω και εγώ με τη σειρά μου το πρώτο Παγκόσμιο Συνέδριο κατά της θανατικής ποινής που αποτελεί, νομίζω, το επιστέγασμα της δουλειάς των οπαδών της κατάργησης της θανατικής ποινής ανά τον κόσμο.
Στις τρεις αυτές μέρες, επιτελέστηκε ένα σημαντικό έργο και θα ήθελα επίσης να χαιρετίσω στην αίθουσα αυτή την προσωπική δέσμευση της Προέδρου μας, η οποία από κοινού με τον Πρόεδρο του Συμβουλίου της Ευρώπης, απηύθυνε πρόσκληση στα κράτη για ένα παγκόσμιο μορατόριουμ όσον αφορά τις εκτελέσεις, ένα μορατόριουμ που συγκέντρωσε τις υπογραφές των 40 χωρών που παρίστανται εδώ, στην αίθουσα αυτή.
Αγωνίζομαι κατά της θανατικής ποινής - όπως λέχθηκε σε αυτή την αίθουσα - σημαίνει αγωνίζομαι για την ενίσχυση της ανθρώπινης αξιοπρέπειας και τη διεύρυνση των ανθρωπίνων δικαιωμάτων.
Νομίζω ότι η Ευρωπαϊκή Ένωση μοχθεί προς την κατεύθυνση αυτή και πρέπει να συνεχίσει τις προσπάθειές της· νομίζω όμως επίσης ότι ορισμένες φορές είναι σημαντικό, σε μια συνέλευση όπως τα Ηνωμένα Έθνη, να ασχολείται κανείς πρώτα με τις δικές του αδυναμίες.
Εννοώ ότι ορισμένες χώρες, όπως η Τουρκία, η Ρωσία και η Αρμενία, που είναι μέλη του Συμβουλίου της Ευρώπης και ζητούν να ενταχθούν στην Ευρωπαϊκή Ένωση, θα πρέπει να καταργήσουν τη θανατική ποινή από τον ποινικό τους κώδικα.
Κατά τη γνώμη μου, αυτό αποτελεί μια εκ των ουκ άνευ προϋπόθεση για την ένταξη ή τη μη-ένταξή τους και μια εγγύηση ότι, στη ζώνη της Ευρωπαϊκής Ένωσης, θα γίνεται σεβαστή η θεμελιώδης αυτή αρχή των ανθρωπίνων δικαιωμάτων.
Στη συνέχεια, όπως υπογράμμισε ο Robert Badinter, νομίζω ότι η συζήτηση έχει σημειώσει τεράστια πρόοδο: 100 χώρες έχουν ήδη καταργήσει την ποινή του θανάτου.
Και ακόμα και στις Ηνωμένες Πολιτείες, ενώ πριν από πέντε-έξι χρόνια το 80% περίπου του πληθυσμού ήταν υπέρ της θανατικής ποινής, σήμερα το ποσοστό αυτό ανέρχεται στο 66%.
Πράγμα που σημαίνει ότι ο αγώνας σημειώνει πρόοδο και αυτό είναι πολύ καλό.
Υπάρχει όμως άλλη μια περίπτωση-σύμβολο του αγώνα κατά της θανατικής ποινής: η περίπτωση του Moumia Abou Jamal.
Ανάμεσα στους 3 700 ανθρώπους που ακόμη βρίσκονται στην πτέρυγα των θανατοποινιτών, ο Moumia Abou Jamal είναι ένα σύμβολο, αφού βρίσκεται στη φυλακή και στην πτέρυγα των θανατοποινιτών επειδή είναι μαύρος και υπό αυτή την έννοια μου θυμίζει λίγο τη μάχη του Νέλσον Μαντέλα.
Βρίσκεται στη φυλακή επειδή είναι ένας διανοούμενος συγγραφέας και ως προς αυτό μου θυμίζει λίγο τον Σολτζενίτσιν· βρίσκεται μάλιστα στη φυλακή επειδή τόλμησε να γράψει για τις καταχρήσεις εξουσίας της αστυνομίας της Φιλαδέλφειας, σε μια περίοδο όπου κανείς δεν έκανε λόγο γι' αυτές.
Και τέλος, είναι ένας αγωνιστής, ένας ακτιβιστής, όπως λέγεται στα αγγλικά.
Για τους τρεις αυτούς λόγους, σήμερα βρίσκεται στην πτέρυγα των θανατοποινιτών και νομίζω ότι θα ήταν ένα εκπληκτικό μήνυμα, αν μια χώρα όπως οι Ηνωμένες Πολιτείες, που εμφανίζεται ως η μεγαλύτερη δημοκρατία του κόσμου, καταργούσε τελικά τη θανατική ποινή και άφηνε ελεύθερο τον Moumia Abou Jamal.
Φανταστείτε την επίδραση που θα είχε το γεγονός αυτό σε χώρες όπως η Κίνα και άλλες χώρες που συνεχίζουν ασφαλώς να εφαρμόζουν τη βάρβαρη αυτή πρακτική!
Εναποθέτω όλες μου τις ελπίδες στη βελγική Προεδρία, για να προαγάγει την ιδέα που όλοι υποστηρίζουμε με ζήλο στην αίθουσα αυτή.
Κύριε Πρόεδρε, αγαπητοί συνάδελφοι, όλα τα κράτη μέλη δεσμεύτηκαν να τηρήσουν την Οικουμενική Διακήρυξη των Ανθρωπίνων Δικαιωμάτων και συνεπώς κατά της θανατικής ποινής.
Η θανατική ποινή παραβιάζει το δικαίωμα στη ζωή και εξευτελίζει τον άνθρωπο.
Σύμφωνα με τα στοιχεία της Διεθνούς Αμνηστίας, το 2000 έγιναν 1 457 εκτελέσεις, εκ των οποίων 85 στις ΗΠΑ, 1 000 στην Κίνα, 75 στο Ιράν και 123 στη Σαουδική Αραβία.
Στο Ιράν μία γυναίκα καταδικάστηκε την περασμένη εβδομάδα σε θάνατο δια λιθοβολισμού λόγω μοιχείας.
Αυτό μου θυμίζει Μεσαίωνα.
Αισθάνομαι θυμό και φρίκη για αυτή τη θηριωδία.
Στην Τουρκία δεν γίνονται εκτελέσεις από το 1984 και μετά, αλλά εξακολουθεί να υπάρχει η θανατική ποινή.
Αυτό δεν μπορεί να γίνει αποδεκτό, ειδικά για ένα κράτος που επιδιώκει να γίνει μέλος της ΕΕ.
Για να μπορέσει να ενταχθεί στην ΕΕ, η Τουρκία θα πρέπει να καταργήσει τη θανατική ποινή.
Σε κάθε εκτέλεση, αυτός που θανατώνεται ενδέχεται να είναι αθώος.
Έχουν υπάρξει τέτοιες περιπτώσεις.
Αισθάνομαι ιδιαίτερα θορυβημένη με τη συζήτηση που γίνεται αυτόν τον καιρό στη Ρωσία για την επαναφορά της θανατικής ποινής.
Πέντε χρόνια μετά από την τελευταία εκτέλεση, όλο και περισσότεροι άνθρωποι ζητούν την επαναφορά της θανατικής ποινής για τρομοκράτες και έμπορους ναρκωτικών.
Θα ήθελα να υπενθυμίσω στη Ρωσία ότι, με την ένταξή της στο Συμβούλιο της Ευρώπης πριν από πέντε χρόνια, είχε δεσμευτεί να καταργήσει τη θανατική ποινή.
Επίσης, η Αρμενία και η Τουρκία θα πρέπει να τηρήσουν αυτή την υποχρέωση που έχουν ως μέλη του Συμβουλίου της Ευρώπης.
Τον Ιούνιο έγινε στο Στρασβούργο το πρώτο παγκόσμιο συνέδριο κατά της θανατικής ποινής.
Χαιρετίζω όλες τις εκδηλώσεις αυτού του είδους, όπου αναζητούνται τρόποι για την κατάργηση της θανατικής ποινής.
Θεωρώ το θεσμό αυτό βάρβαρο.
Είναι φρικιαστικός και απάνθρωπος.
Καταδικάζω και τα 87 κράτη όπου ισχύει ακόμα η θανατική ποινή και καλώ τους υπεύθυνους να την καταργήσουν!
(Χειροκροτήματα)
Κύριε Πρόεδρε, νομίζω ότι πρέπει να ευχαριστήσουμε επίσης της κ. Fontaine.
Στον ισπανικό Τύπο διαβάσαμε ένα άρθρο το οποίο πιστεύω ότι αντικατοπτρίζει πολύ καλά τη θέση του Ευρωπαϊκού Κοινοβουλίου κατά της θανατικής ποινής.
Δεν ξέρω αν δημοσιεύθηκε στον Τύπο άλλων ευρωπαϊκών χωρών.
Δεύτερον, θα ήθελα να υπενθυμίσω εδώ, κύριε Πρόεδρε, ότι τις άλλες δύο φορές που εκφράστηκα κατά της θανατικής ποινής, το έκανα μιλώντας για έναν Ισπανό που περίμενε την εκτέλεσή του στις Ηνωμένες Πολιτείες, τον Joaquνn Josι Martνnez.
Είχαμε την ευκαιρία να μιλήσουμε μαζί του και με τους γονείς του την περασμένη εβδομάδα και μεταξύ άλλων ανατριχιαστικών λεπτομερειών που μας διηγήθηκαν, είναι τα 100 εκατομμύρια πεσέτες που έπρεπε να συγκεντρώσουν για να επιτύχουν την ελευθερία του παιδιού τους.
Αυτή η κατάσταση είναι συνηθισμένη για τις μειονότητες στις Ηνωμένες Πολιτείες.
Ομολογώ ότι δεν πίστευα ποτέ ότι θα μπορούσε να ελευθερωθεί και χαίρομαι που τον είδα εδώ ζωντανό.
Θεωρώ την θανατική ποινή βαρβαρότητα, κύριε Πρόεδρε.
Το 88% των θανατικών ποινών συγκεντρώνεται σε τέσσερις χώρες, με τις οποίες η Ευρώπη πρέπει να μιλήσει για να σταματήσουν να δολοφονούνται άνθρωποι νόμιμα.
Επίσης, πρέπει να εκμεταλλευτούμε την παρουσία μας στα Ηνωμένα Έθνη, όπως κάναμε πάντα, για να εκφράσουμε την αντίθεσή μας στη θανατική ποινή.
.
(ΕΝ) Χαιρετίζω ιδιαίτερα το γεγονός ότι όλα τα όργανα της Ευρωπαϊκής Ένωσης εργάζονται από κοινού για την κατάργηση της θανατικής ποινής και χαίρομαι που, γι' άλλη μια φορά, το Ευρωπαϊκό Κοινοβούλιο βρίσκεται στην εμπροσθοφυλακή αυτών των προσπαθειών.
Όπως ξέρει το Σώμα, τόσο το Συμβούλιο όσο και η Επιτροπή έχουν δώσει προτεραιότητα στην κατάργηση της θανατικής ποινής.
Το Συμβούλιο επιδιώκει την εφαρμογή των κατευθυντήριων γραμμών της Ευρωπαϊκής Ένωσης εκεί όπου ισχύει η θανατική ποινή.
Η Ευρωπαϊκή Ένωση κάνει έκκληση για τον προοδευτικό περιορισμό της και επιμένει να εκτελείται σύμφωνα με κάποιες ελάχιστες προδιαγραφές.
Επίσης, η Ευρωπαϊκή Ένωση ασκεί πιέσεις, όπου ενδείκνυται, για την υιοθέτηση μορατόριουμ.
Ίσως θα ήταν χρήσιμο να εκθέσω αναλυτικά τις κατευθυντήριες γραμμές της πολιτικής μας απέναντι σε τρίτες χώρες σχετικά με τη θανατική ποινή.
Οι κατευθυντήριες αυτές γραμμές ορίζουν ότι το θέμα πρέπει να τίθεται, εφόσον κρίνεται σκόπιμο, στον πολιτικό διάλογο με αυτές τις χώρες.
Τέθηκε, για παράδειγμα, στις πρόσφατες συναντήσεις μας με τις Ηνωμένες Πολιτείες.
Οι κατευθυντήριες γραμμές ορίζουν ότι, όταν υπάρχει απειλή επαναφοράς της θανατικής ποινής ή ότι ένα επίσημο ή de facto μορατόριουμ θα πάψει να ισχύει, πρέπει να γίνονται διαβήματα.
Οι κατευθυντήριες γραμμές ορίζουν σαφώς ότι πρέπει να γίνονται διαβήματα υποστήριξης ή δημόσιες δηλώσεις, όταν μία χώρα λαμβάνει μέτρα προς την κατεύθυνση της κατάργησης της θανατικής ποινής.
Οι κατευθυντήριες γραμμές υποδεικνύουν ότι πρέπει να γίνονται διαβήματα όταν φαίνεται ότι παραβιάζονται οι ελάχιστες προδιαγραφές σε αυτόν τον τομέα.
Για παράδειγμα: όταν απουσιάζουν οι νομικές εγγυήσεις·όταν η θανατική ποινή πρόκειται να επιβληθεί σε άτομα που ήταν ανήλικα όταν διαπράχθηκε το αδίκημα·σε εγκύους γυναίκες ή σε μητέρες μικρών παιδιών ή σε πνευματικά ασθενείς, καθώς και όταν επιβάλλεται για μη βίαια εγκλήματα ή εγκλήματα όπως τα αδικήματα γνώμης και συνείδησης και τα οικονομικά αδικήματα.
Στην πρόσφατα υιοθετηθείσα ανακοίνωση για τα ανθρώπινα δικαιώματα και τον εκδημοκρατισμό, η Επιτροπή χαρακτήρισε την εκστρατεία για την κατάργηση της θανατικής ποινής ως μία από τις τέσσερις προτεραιότητες που θα επιδιώξουμε τα επόμενα χρόνια στο πλαίσιο της ευρωπαϊκής πρωτοβουλίας για τη δημοκρατία και τα ανθρώπινα δικαιώματα.
Ήδη χρηματοδοτήσαμε μερικά σχέδια σε αυτόν τον τομέα κινητοποιώντας την κοινή γνώμη παγκοσμίως κατά της θανατικής ποινής.
Ελπίζουμε να εξοστρακίσουμε τη θανατική ποινή στα βιβλία της ιστορίας ως μία μορφή τιμωρίας που δεν έχει θέση στο σύγχρονο κόσμο.
Για να δώσω ένα παράδειγμα, και να συνεχίσω επάνω σε αυτό που είπε ένας αξιότιμος βουλευτής πριν λίγο, το βρίσκω σχεδόν αδύνατον να πιστέψω ότι διαβάζω μία εφημερίδα του 2001, όταν διαβάζω ότι για άλλη μια φορά στο Ιράν, γυναίκες καταδικάστηκαν σε θάνατο δια λιθοβολισμού.
Συμφωνώ με τους αξιότιμους βουλευτές ότι το πρώτο Παγκόσμιο Συνέδριο για την κατάργηση της θανατικής ποινής στο Στρασβούργο, στις 21 και 22 Ιουνίου 2001, ήταν μία πολύ σημαντική συγκέντρωση.
Παρότι δεν μπόρεσα να παρευρεθώ προσωπικά, εκπροσωπήθηκα από τις υπηρεσίες της Επιτροπής οι οποίες απηύθυναν χαιρετισμό.
Απ' ό,τι καταλαβαίνω, η παρουσία ατόμων που ήρθαν στο Συνέδριο για να καταθέσουν τη μαρτυρία τους για τα χρόνια που πέρασαν περιμένοντας να εκτελεστούν πριν κριθούν αθώοι ήταν ιδιαίτερα συγκινητική και ιδιαίτερα πολύτιμη.
Επίσης, πιστεύω ότι το Συνέδριο αποδείχθηκε χρήσιμο τόσο για την ανάδειξη των δύσκολων προβλημάτων που συνδέονται με την κατάργηση της θανατικής ποινής όσο και για τη συγκέντρωση προτάσεων για ορισμένες καινοτόμες στρατηγικές πολιτικής, ιδίως από τους αμερικανούς συνέδρους.
Ακουσα με ενδιαφέρον τα σχόλια του αξιότιμου βουλευτή για την πρόσφατη μεταστροφή πολλών ατόμων όσον αφορά αυτό το θέμα.
Δράττομαι της ευκαιρίας επίσης για να ευχαριστήσω την Πρόεδρο για την πρωτοβουλία της να καλέσει ορισμένους προέδρους κοινοβουλίων, καθώς και τους συνέδρους στην επίσημη τελετή έκκλησης του Ευρωπαϊκού Κοινοβουλίου στο Στρασβούργο στις 22 Ιουνίου.
Ήταν μια σημαντική στιγμή του Συνεδρίου, η οποία υπογράμμισε το σημαντικό ρόλο που διαδραματίζουν τα κοινοβούλια στην κατάργηση της θανατικής ποινής.
Η έκκληση του Στρασβούργου που υιοθετήθηκε σε εκείνη την εκδήλωση θα χρησιμεύσει ως σημαντικό έγγραφο αναφοράς για τις συνεχιζόμενες προσπάθειές μας να καταργήσουμε τη θανατική ποινή.
Είμαι βέβαιος ότι, για όσο χρόνο χρειαστεί, το Κοινοβούλιο, από κοινού με τα άλλα ευρωπαϊκά όργανα, θα εξακολουθήσει να δίνει σε αυτό το θέμα την προτεραιότητα και τη σημασία που του αξίζει.
(Χειροκροτήματα)
Ευχαριστώ πολύ, Επίτροπε κύριε Patten!
Η συζήτηση έληξε.
Η ψηφοφορία θα διεξαχθεί στις18.30.
Υποψηφιότητα του Πεκίνου για τους Ολυμπιακούς αγώνες του 2008
Η ημερήσια διάταξη προβλέπει την κοινή συζήτηση επί των ακολούθων προτάσεων ψηφίσματος:
B4-0487/2001 των βουλευτών Thomas Mann και Maij-Weggen εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών·
B4-0498/2001 του βουλευτή van den Berg εξ ονόματος της Ομάδας του Κόμματος των Ευρωπαίων Σοσιαλιστών·
B4-0505/2001 της βουλευτή Malmstrφm και άλλων εξ ονόματος της Ομάδας του Ευρωπαϊκού Κόμματος των Φιλελευθέρων, Δημοκρατών και Μεταρρυθμιστών·
B4-0524/2001 των βουλευτών Frassoni και Wuori εξ ονόματος της Ομάδας των Πρασίνων / Ευρωπαϊκής Ελεύθερης Συμμαχίας·
B4-0525/2001 του βουλευτή Dupuis και άλλων
σχετικά με την υποψηφιότητα του Πεκίνου για τη διεξαγωγή των Ολυμπιακών Αγώνων του 2008.
Κύριε Πρόεδρε, αγαπητοί συνάδελφοι, κύριε Patten, γνωρίζετε πολύ καλά αυτή την περιοχή.
Την επόμενη εβδομάδα η ΔΟΕ θα αποφασίσει ποια χώρα θα αναλάβει τη διεξαγωγή των Ολυμπιακών Αγώνων του 2008.
Η Λαϊκή Δημοκρατία της Κίνας, η οποία αυτή την εποχή αναζητά αναγνώριση σε όλα τα πολιτικά μέτωπα, θεωρεί τον εαυτό της ως τον επικρατέστερο υποψήφιο.
Όποιος πιστεύει ότι το Πεκίνο δεν πρέπει να δεχθεί άλλη προσβολή, μετά την καταψήφιση της υποψηφιότητάς του για τα έτη 2000 και 2004, δεν σκέφτεται σωστά.
Η πολιτική της Κίνας δεν έχει καμία συνάφεια με το ολυμπιακό πνεύμα.
Τα ανθρώπινα δικαιώματα ποδοπατούνται και η ελευθερία έκφρασης και διαδήλωσης καταστέλλεται με επιθετικά μέσα.
Το Θιβέτ εξακολουθεί να βρίσκεται πάνω από 50 χρόνια υπό κινεζική κατοχή.
Τα δικαιώματα των μειονοτήτων όπως είναι οι Ουιγούροι και οι Μογγόλοι καταλύονται, κι οι μειονότητες χάνουν όλο και περισσότερο την πολιτισμική τους ταυτότητα.
Η εξουσία αρνείται να εφαρμόσει δίκαιες δικαστικές διαδικασίες.
Η θανατική ποινή για την οποία συζητήσαμε προηγουμένως εξακολουθεί να υφίσταται και συχνά εκτελείται δημοσίως προς εκφοβισμό.
Δεν είναι, βέβαια, δυνατόν να διαχωρίζει κανείς τον αθλητισμό από την πολιτική.
Το παράδειγμα του Βερολίνου το 1936 μας έδειξε πώς η πολιτική προπαγάνδα εκμεταλλεύτηκε τη συνάντηση της Νεολαίας του Κόσμου όπου παρευρέθηκαν 100 000 θεατές.
Ήταν μια εκδήλωση που αναμεταδόθηκε μέσω ραδιοφώνου και τηλεόρασης σε ένα κοινό εκατομμυρίων ανθρώπων.
Η χαρά των ανθρώπων ήταν γνήσια και η οργάνωση άψογη.
Ωστόσο το ναζιστικό καθεστώς χρησιμοποίησε αυτή τη θετική εικόνα σαν εργαλείο, προκειμένου να επιτύχει την αναγνώριση της δικτατορίας.
Το μποϋκοτάζ των Ολυμπιακών Αγώνων της Μόσχας το 1980, μετά από την εισβολή του Κόκκινου Στρατού στο Αφγανιστάν, υπήρξε - και δικαίως - αντικείμενο εντελώς διαφορετικών αξιολογήσεων.
Ωστόσο, όλοι συνειδητοποίησαν το εξής: όταν παραβιάζεται το διεθνές δίκαιο δεν μπορεί κανείς να αγνοεί τα γεγονότα και να συνεχίζει σαν να μην έχει συμβεί τίποτα.
Όσον αφορά την Κίνα, εμείς, η Ομάδα του ΕΛΚ, καταγγέλλουμε ότι εδώ και δεκαετίες καταστρέφονται στη συγκεκριμένη χώρα τα δάση, οι ποταμοί ρυπαίνονται, οι εκπομπές αερίων παραμένουν ανεξέλεγκτες, με αποτέλεσμα να φτάνει στα όρια της ανατροπής του το οικοσύστημα.
Οι σύλλογοι προστασίας των ζώων εξανίστανται δικαιολογημένα για μια φρικαλεότητα που έχει παραμείνει σχεδόν άγνωστη.
7 000 αρκούδες ζουν στην Κίνα σε βασανιστικές συνθήκες, όντας φυλακισμένες σε στενά κλουβιά, προκειμένου να τους αφαιρείται συνεχώς υγρό από τη χοληδόχο κύστη για την παρασκευή καλλυντικών και φαρμάκων.
Κάτι τέτοιο είναι εντελώς ασυγχώρητο!
Είναι επομένως πάρα πολλά τα επιχειρήματα ενάντια στη διεξαγωγή των Ολυμπιακών Αγώνων στην Κίνα.
Υπάρχει άραγε κανείς στην αίθουσα που να πιστεύει πραγματικά ότι είναι δυνατόν να αλλάξει η κατάσταση μέσα σε μια επταετία;
Η ΛΔΚ μπορεί άνετα να θέσει ξανά υποψηφιότητα και θα φιλοξενήσει επάξια τους Ολυμπιακούς Αγώνες, αν μεριμνήσει για τη δημιουργία διαφορετικών συνθηκών, σταματώντας τις παραβιάσεις των ανθρωπίνων δικαιωμάτων και ακολουθώντας το δρόμο που οδηγεί στη δημοκρατία και στο κράτος δικαίου.
Μόνο όταν η Κίνα γίνει μέλος της δικής μας διεθνούς κοινότητας αξιών θα μπορέσει η ΔΟΕ να προκρίνει με ήσυχη τη συνείδησή της την υποψηφιότητά της και αυτό ισχύει τόσο για την επόμενη εβδομάδα όσο και για το μέλλον.
(Χειροκροτήματα)
Κύριε Πρόεδρε, πριν από 12 χρόνια στην πλατεία Τιενανμέν πνίγηκαν στο αίμα οι διαμαρτυρίες των φοιτητών και οι κραυγές τους υπέρ της δημοκρατίας.
Τον καιρό εκείνο ο Επίτροπος Patten βρισκόταν στο Χονγκ Κονγκ υπό άλλη ιδιότητα και ήταν ιδιαίτερα γνωστός για τους αγώνες του υπέρ των ανθρωπίνων δικαιωμάτων.
Μπορεί να πει κανείς ότι από τότε μέχρι σήμερα οι συντηρητικοί επικρατούν στην Κίνα απέναντι στους μεταρρυθμιστές και ότι η Κίνα εξακολουθεί να αναζητεί μία διέξοδο από το αδιέξοδο στο οποίο περιήλθε οριστικά τότε.
Από ιστορικής άποψης μπορεί κανείς να πει επίσης ότι παραμένουν βέβαια οι δύο αυτές τάσεις, αλλά κατά τα τελευταία χρόνια οι Κινέζοι έχουν αποφασίσει να κινηθούν αποφασιστικά προς το Κέντρο, αναθέτοντας κεντρικό ρόλο στο Κομμουνιστικό Κόμμα, έναν κλασσικό και ξεπερασμένο ρόλο, ενώ συγχρόνως πραγματοποιούν τεράστια ανοίγματα στην οικονομία τους.
Δημιουργείται έτσι φυσικά τεράστια ένταση μεταξύ των δύο, γεγονός που είχε ως συνέπεια εξαιρετικές ανισότητες εντός της χώρας.
Είναι προφανές ότι η Κίνα δεν μπορεί να συνεχίσει μακροπρόθεσμα σε αυτή την κατεύθυνση.
Θεωρώ, εγώ και η Ομάδα μου, ότι θα πρέπει να ακολουθήσουμε διπλή στρατηγική: μία στρατηγική συμμετοχής, συνεργασίας, διαλόγου, πολιτικών πρωτοβουλιών, διότι τελικά θα αναγκαστούν οι Κινέζοι να πραγματοποιήσουν νέα βήματα στο Συνέδριο του 2002, το οποίο θα αποτελέσει για αυτούς τη μετάβαση σε μία νέα γενεά.
Θα αναγκαστούν επίσης να υιοθετήσουν διαφορετική στάση σε αυτό το μεγάλο κράτος που φιλοδοξεί να καταλάβει τη θέση του στο παγκόσμιο προσκήνιο στο μέλλον και να διαδραματίσει έναν ρόλο σε αυτό.
Όμως στο πνεύμα των Ολυμπιακών Αγώνων και δεδομένης της θέσης και των αξιών που έχουμε στην Ευρώπη σχετικά με τα ανθρώπινα δικαιώματα, δεν μπορούμε σήμερα να υποστηρίξουμε την υποψηφιότητα της Κίνας.
Για τον λόγο αυτό η Ομάδα μου ασκεί κριτική κατά της Κίνας και υποστηρίζει όσους την επικρίνουν.
Πιστεύω ότι η στάση αυτή εκ μέρους μας απαιτεί σαφήνεια και παρρησία.
Για τον λόγο αυτό η Ομάδα μου υποστηρίζει το παρόν ψήφισμα.
Η Κίνα δεν αποτελεί την Αυτοκρατορία του Σκότους, όμως θα πρέπει να πραγματοποιήσει πολλές αλλαγές στον τομέα των ανθρωπίνων δικαιωμάτων πριν μπορέσει να ληφθεί σοβαρά υπόψη η υποψηφιότητά της για τη διεξαγωγή των Ολυμπιακών Αγώνων.
Αφού ο Επίτροπος Patten αποκαλείται συνεχώς κινέζος, ήρθε η ώρα να επισημάνω ότι εκείνη την εποχή ήταν κυβερνήτης του Χονγκ Κονγκ.
Ενδεχομένως αυτό να μην είναι γνωστό σε όλους και ιδιαίτερα στους φιλοξενούμενούς μας.
Επισημαίνω λοιπόν αυτό το γεγονός, ώστε να καταλάβουν όλοι τις σχετικές αναφορές.
Κύριε Πρόεδρε, την επόμενη Παρασκευή θα διεξαχθεί ψηφοφορία για τη διοργάνωση των Ολυμπιακών Αγώνων του 2008.
Οι Ολυμπιακοί Αγώνες αποτελούν ευκαιρία για άνδρες και γυναίκες από όλα τα μέρη του πλανήτη να συγκεντρωθούν για να αγωνιστούν επί ίσοις όροις, σε πνεύμα ειρήνης και συνεργασίας μεταξύ των εθνών.
Έτσι διακηρύττεται στα λόγια, παρόλο που ένα μεγάλο μέρος των χωρών που συμμετέχουν σε αυτούς αποτελούν κτηνώδεις δικτατορίες οι οποίες περιφρονούν τόσο τη δημοκρατία όσο και τα ανθρώπινα δικαιώματα.
Η Ολυμπιακή Επιτροπή φέρει σημαντική ευθύνη προκειμένου να προωθήσει τις ιδέες στις οποίες στηρίζονται οι Ολυμπιακοί Αγώνες.
Η Ομάδα των Φιλελευθέρων απαίτησε να υιοθετήσει η ΔΟΕ κατευθυντήριες γραμμές για τις χώρες οι οποίες αναλαμβάνουν τη διοργάνωση των Ολυμπιακών Αγώνων, κατευθυντήριες γραμμές οι οποίες να περιλαμβάνουν τον σεβασμό των ανθρωπίνων δικαιωμάτων και των δημοκρατικών αρχών.
Ένας από τους ισχυρότερους υποψήφιους για την ανάληψη της διεξαγωγής των αγώνων είναι το Πεκίνο.
Το Πεκίνο είναι η πρωτεύουσα μίας από τις σκληρότερες δικτατορίες του πλανήτη.
Η καταπίεση των διαφωνούντων, τα βασανιστήρια, η λογοκρισία των μέσων μαζικής ενημέρωσης και του Διαδικτύου, καθώς και η πραγματοποίηση περισσότερων εκτελέσεων από ό,τι όλες οι άλλες χώρες συνολικά αποτελούν λίγα μόνο παραδείγματα των μεθόδων που χρησιμοποιεί το κινεζικό καθεστώς προκειμένου να διατηρήσει τον έλεγχο του πληθυσμού της χώρας.
Η κατοχή και η καταπίεση του λαού του Θιβέτ συνεχίζονται.
Θρησκευτικές μειονότητες δεν μπορούν να ασκήσουν τα θρησκευτικά τους δικαιώματα.
Εδώ και δύο χρόνια διεξάγονται συστηματικές διώξεις των οπαδών του Φαλούν Γκόνγκ· δεκάδες χιλιάδες οπαδοί του συλλαμβάνονται και βασανίζονται, σε ορισμένες περιπτώσεις μέχρι θανάτου.
Πριν από λίγες ημέρες, 15 γυναίκες σε ένα κινεζικό στρατόπεδο συγκέντρωσης βασανίστηκαν μέχρι θανάτου, ενώ οι αρχές δηλώνουν ότι πρόκειται περί αυτοκτονίας.
Δεν θα πρέπει να αναμιγνύουμε τον αθλητισμό με την πολιτική ισχυρίζονται οι υποστηρικτές της διεξαγωγής των Ολυμπιακών Αγώνων από το Πεκίνο.
Όμως αυτό ακριβώς κάνει το κινεζικό καθεστώς.
Εάν το Πεκίνο αναλάβει τη διεξαγωγή των αγώνων, τα προπαγανδιστικά κέρδη του θα είναι τεράστια, ενώ θα μειωθούν οι πιέσεις στη χώρα προκειμένου αυτή να αλλάξει πολιτική.
Σε δήλωση σχετικά με την υποψηφιότητα του Πεκίνου για τη διεξαγωγή των Ολυμπιακών Αγώνων, η ΔΟΕ αναφέρει τα εξής: "Η ύπαρξη αυστηρών κρατικών ελέγχων στο Πεκίνο είναι θετική και φαίνεται ότι βελτιώνει την επιχειρησιακή αποτελεσματικότητα της οργάνωσης των Ολυμπιακών Αγώνων" .
Θεωρώ ανατριχιαστικό να αποκαλείται η καταπίεση "θετική" !
Κάθε είδους αγωνιστές υπέρ των ανθρωπίνων δικαιωμάτων απαιτούν ομόφωνα να μην ανατεθεί στην Κίνα η διεξαγωγή των Ολυμπιακών Αγώνων.
Μία απόφαση για την ανάθεση των Ολυμπιακών Αγώνων στην Κίνα αποτελεί περιφρόνηση της ίδιας της Ολυμπιακής Ιδέας.
Η Ομάδα των Φιλελευθέρων απευθύνει για τον λόγο αυτό έκκληση προς όλα τα μέλη της Διεθνούς Ολυμπιακής Επιτροπής να ψηφίσουν κατά του Πεκίνου την Παρασκευή.
Κύριε Πρόεδρε, η Ολυμπιάδα είναι μια εκδήλωση που ομορφαίνει την ανθρωπότητα, που μας υπενθυμίζει ό,τι το πιο ευγενές υπάρχει στην ανθρώπινη ψυχή.
Η αποδοχή σήμερα της αίτησης της Κίνας να φιλοξενήσει τους Ολυμπιακούς Αγώνες θα σήμαινε συγκάλυψη, με τα ωραία χρώματα των ολυμπιακών κύκλων και όλων των σημαιών, των εκτελέσεων, των διώξεων εναντίον κάθε αντιφρονούντα, των υλικών και περιβαλλοντικών καταστροφών, των εκτοπίσεων που λαμβάνουν χώρα στην Κίνα και που ασφαλώς δεν θα μειώνονταν, αλλά αντίθετα, κατά τη γνώμη μου, θα ενθαρρύνονταν ακόμη περισσότερο από αυτήν την αδιαφορία της διεθνούς κοινότητας.
Αυτό δεν σημαίνει βέβαια ότι είμαστε ικανοποιημένοι από αυτή την κατάσταση.
Ελπίζουμε ότι θα έρθει η μέρα, ότι θα έχουμε τη δυνατότητα να είμαστε ικανοποιημένοι, ακόμη και ενθουσιασμένοι με τη διεξαγωγή των Ολυμπιακών Αγώνων στην Κίνα: όμως αυτή η μέρα δεν έχει φθάσει ακόμα, είναι ακόμα μακριά και εμείς πρέπει να επιδείξουμε συνοχή.
Πιστεύω ότι, μετά τα όσα είπαν οι συνάδελφοί μου, μπορώ να σταθώ εδώ, επειδή αυτό είναι άλλο ένα από εκείνα τα θέματα με τα οποία συμφωνεί όλο το Κοινοβούλιο.
Ελπίζω να εισακουστούμε.
Κύριε Πρόεδρε, το ψήφισμά μας αρχίζει υπενθυμίζοντας ότι - παραθέτω τον Ολυμπιακό Χάρτη - "σκοπός του ολυμπισμού είναι να θέσει παντού τον αθλητισμό στην υπηρεσία της αρμονικής ανάπτυξης του ανθρώπου, ενθαρρύνοντας τη δημιουργία μιας ειρηνικής κοινωνίας" .
Ο Lucio Manisco μας θύμισε προ ολίγου το ζήτημα του λαθρεμπορίου οργάνων και θυμάμαι ότι χρειάστηκε να δώσουμε μεγάλη μάχη στο Κοινοβούλιο αυτό για να επιτύχουμε ένα ψήφισμα.
Μας θεωρούσαν κυριολεκτικά τρελούς, φαντασιόπληκτους.
Σήμερα, οι άμεσες μαρτυρίες των γιατρών που συμμετείχαν στο εγχείρημα αυτό δημοσιεύονται σε όλες τις εφημερίδες μας, κανένας σήμερα δεν μπορεί να αρνηθεί την πραγματικότητα του γεγονότος.
Όπως κανείς δεν μπορεί να αρνηθεί πλέον ούτε την πραγματικότητα της θανατικής ποινής, ούτε τη σημασιολογική μεταβολή: σήμερα η Κίνα κλίνει το ρήμα αυτοκτονώ ως μεταβατικό.
Οι κινεζικές αρχές αυτοκτόνησαν δεκαπέντε κορίτσια τις τελευταίες ημέρες, αυτοκτόνησαν εκατοντάδες αγωνιστές του κινήματος Φαλούν Γκόνγκ τις τελευταίες εβδομάδες· στο Θιβέτ δεν έχει αλλάξει το παραμικρό, και ο επικρατέστερος υποψήφιος για όλους όσους ελπίζουν ότι το 2002 θα υπάρξει μια νέα ηγεσία στην Κίνα δεν είναι άλλος από τον Κινέζο πρώην κυβερνήτη του Θιβέτ, πασίγνωστο για την πολιτική του, μια πολιτική καταστροφής, μια πολιτική συστηματικών φυλακίσεων.
Με πολύ μεγάλη χαρά άκουσα τον κ. Van den Berg και τον κ. Thomas Mann και πιστεύω ότι έχουμε αρκετές, έως πολλές, ενδείξεις, ώστε να θεωρήσουμε άτοπη, και λέω πραγματικά άτοπη, τη διεξαγωγή των Ολυμπιακών Αγώνων στο Πεκίνο.
Πράγματι, ελπίζουμε όλοι ότι πολύ σύντομα θα μπορούμε, και όχι μόνο θα μπορούμε αλλά και θα θέλουμε, να διοργανώσουμε τους Ολυμπιακούς Αγώνες στο Πεκίνο· σήμερα όμως δεν συμβαίνει κάτι τέτοιο και για ένα λόγο ακόμα, πιστεύω, κύριε Patten, δηλαδή εξαιτίας της πολιτικής του κριτικού διαλόγου, που μετατρέπεται όλο και περισσότερο σε πολιτική ενεργού συνενοχής με το υπάρχον καθεστώς του Πεκίνου.
Κύριε Πρόεδρε, όταν αρχίσουν σε κάποιο σημείο του πλανήτη οι πανηγυρισμοί για τη μεγάλη γιορτή του αθλητισμού, τους Ολυμπιακούς Αγώνες, θα πρέπει να υπάρχει κάποια αιτία για αυτούς τους πανηγυρισμούς.
Τέτοια αιτία δεν υπάρχει στην Κίνα.
Η κατάσταση των ανθρωπίνων δικαιωμάτων δεν βελτιώθηκε αφότου ξεκίνησε ο πολιτικός διάλογος με την Ευρωπαϊκή Ένωση.
Αντίθετα, τα μέτρα καταστολής κατά των πολιτικών αντιπάλων του καθεστώτος συνεχίζονται αμείωτα.
Οι διαφωνούντες εξαφανίζονται συχνά στις φυλακές για απαράδεκτα μακρές περιόδους.
Επιβάλλονται μαζικά θανατικές καταδίκες σε εγκληματίες με συνοπτικές διαδικασίες.
Οι κρατούντες στην Κίνα έχουν πανικοβληθεί απέναντι στο φιλειρηνικό θρησκευτικό κίνημα του Φαλούν Γκόνγκ.
Οι οπαδοί του κινήματος αυτού συλλαμβάνονται αυθαίρετα, βασανίζονται, κλείνονται σε ψυχιατρεία ή εκτελούνται.
Πρόσφατα 15 γυναίκες δολοφονήθηκαν με βασανιστήρια και πάλι σε ένα στρατόπεδο συγκέντρωσης.
Το Θιβέτ καταληστεύεται συστηματικά από τον πολιτισμό του.
Όσον αφορά το περιβάλλον και την καλή μεταχείριση των ζώων, η κατάσταση είναι φρικιαστική.
Είναι ιδιαίτερα αφελές να υποθέτει κανείς ότι μπορούμε να δούμε τις μεγάλες διεθνείς αθλητικές εκδηλώσεις ξεχωριστά από την πολιτική.
Η ιστορία των σύγχρονων Ολυμπιακών Αγώνων δείχνει με τρόπο σαφέστατο πώς η γιορτή του αθλητισμού μπορεί να γίνει αντικείμενο εκμετάλλευσης προς όφελος ενός πολιτικού καθεστώτος.
Η προσοχή που δίνουν τα παγκόσμια μέσα μαζικής ενημέρωσης στους Αγώνες αύξησε απλώς αυτές τις δυνατότητες.
Κυρίως κράτη τα οποία χρειάζονται επειγόντως να βελτιώσουν στην εικόνα τους διεθνώς, προσπαθούν να αδράξουν την ευκαιρία των Αγώνων και να εκμεταλλευτούν π.χ. ένα νέο ολυμπιακό ρεκόρ προς όφελός τους.
Ο κινεζικός πληθυσμός δεν θα ωφεληθεί και τόσο από τους Αγώνες.
Αυτοί θα κοστίσουν περίπου 20 δισεκατομμύρια δολάρια, ενώ ένα μέρος του Πεκίνου θα καταστραφεί και οι κάτοικοί του θα εκδιωχθούν από την πόλη.
Η οικονομική ενσωμάτωση της Κίνας στην παγκόσμια οικονομία θα έχει ως αποτέλεσμα να μπορούν να εισέρχονται στη χώρα και φιλελεύθερες αξίες και κανόνες.
Υπάρχει επομένως ελπίδα.
Η αύξηση της ευημερίας θα οδηγήσει τελικά σε αύξηση των πολιτικών ελευθεριών.
Οι Κινέζοι είναι λαός υπομονετικός.
Προκειμένου να διοργανώσουν τους Ολυμπιακούς Αγώνες θα χρειαστεί να επιδείξουν υπομονή και να φροντίσουν να έχει λόγους η Κίνα για να πανηγυρίζει.
Κύριε Πρόεδρε, αγαπητοί συνάδελφοι, θα διαφωνήσω με την πλειοψηφία του Σώματος.
Μπορώ να συμφωνήσω με τις περισσότερες δηλώσεις του κ. Thomas Mann και άλλων συναδέλφων μας.
Έχω ψηφίσει, και προτίθεμαι να συνεχίσω να το πράττω, όλα τα ψηφίσματα που υποβλήθηκαν εδώ σχετικά με προβλήματα ανθρωπίνων δικαιωμάτων, θρησκευτικών διωγμών ή της κατάστασης του Θιβέτ στην Κίνα.
Αλλά φρονώ ότι το ψήφισμα αυτό οδεύει προς λανθασμένη κατεύθυνση διότι η πεποίθηση μου είναι ότι, εάν το Πεκίνο επιλεγεί ως τόπος τέλεσης των Ολυμπιακών Αγώνων, αυτό θα λειτουργήσει ως υποστήριξη για τις μεταρρυθμιστικές δυνάμεις, και η πραγματοποίηση των Ολυμπιακών Αγώνων θα μπορέσει να αποτελέσει ορόσημο για μία σημαντική αλλαγή.
Αυτή είναι η πεποίθησή μου.
Δεν αισθάνομαι συνένοχος, θα συνεχίσω να υποστηρίζω τα ανθρώπινα δικαιώματα στην αίθουσα αυτή και ασφαλώς δεν είμαι πράκτορας της προπαγάνδας της κινεζικής κυβέρνησης.
Πιστεύω ότι είναι λάθος να απομονώσουμε την Κίνα.
Πρέπει να συνεχίσουμε να ασκούμε την κριτική μας εδώ και στους κατάλληλους διεθνείς οργανισμούς.
Δεν μπορούμε να απομονώσουμε ένα έθνος-κράτος των 1,3 δισεκατομμυρίων ατόμων.
Είμουν ήδη αντίθετος με τον απομονωτισμό της Κίνας όταν τον επεδίωκαν οι ίδιες οι αρχές, πριν μερικές δεκαετίες, και αντιτίθεμαι σε αυτόν εάν τον επιδιώκουμε εμείς.
Εξάλλου, έχουμε ένα εύγλωττο παράδειγμα με την κατάσταση της Κούβας: οι Ηνωμένες Πολιτείες εφαρμόζουν εναντίον της Κούβας ένα επίμονο εμπάργκο εδώ και χρόνια.
Δεν κατάφεραν τίποτα και, αντίθετα, βλέπουμε ότι το αμερικάνικο εμπάργκο αποτελεί το βασικό πολιτικό στήριγμα για να συνεχίζει ο Φιντέλ Κάστρο τη δικτατορία του στην Κούβα.
Αυτό λοιπόν είναι το μήνυμα της ψήφου μου, ο λόγος για τον οποίο η ομάδα μου δεν συμπαρατάσσεται με το ψήφισμα αυτό, διότι πιστεύουμε ότι οδεύει προς λανθασμένη κατεύθυνση για όσους υποστηρίζουν την προώθηση των μεταρρυθμίσεων στην Κίνα.
.
(ΕΝ) Η απόφαση για το ποια χώρα θα φιλοξενήσει τους Ολυμπιακούς του 2008 θα ληφθεί από την Διεθνή Ολυμπιακή Επιτροπή κατά τη συνάντησή της στη Μόσχα στις 13 Ιουλίου.
Γνωρίζω κάπως τον τρόπο με τον οποίο εργάζεται η Διεθνής Ολυμπιακή Επιτροπή.
Εμφανίστηκα ενώπιόν της το 1990 για υποστηρίξω το θαυμάσιο φάκελο για την ανάθεση των Ολυμπιακών Αγώνων στο Mάντσεστερ.
Ήταν μια από τις περιπτώσεις στη ζωή μου που πολεμούσα ανεμόμυλους, αλλά γνωρίζω λίγα πράγματα για το πώς εργάζεται η ΔΟΕ.
Η Ευρωπαϊκή Ένωση ως σύνολο και η Επιτροπή δεν λαμβάνουν θέση ως προς το εάν οι αγώνες πρέπει να γίνουν στην Κίνα ή αλλού.
Η απόφαση ανήκει στην Διεθνή Ολυμπιακή Επιτροπή, αν και κατανοώ γιατί οι αξιότιμοι βουλευτές έχουν τόσο ένθερμες απόψεις.
Δεν χρειάζεται να εξηγήσω στο Κοινοβούλιο ότι συμμερίζομαι τις ανησυχίες που εκφράστηκαν για την κατάσταση των ανθρωπίνων δικαιωμάτων στην Κίνα - και θα επανέλθω σε αυτό σε ένα λεπτό.
Αλλά, όπως αμφέβαλα ανέκαθεν για την αξία της ανάμειξης εμπορικών επιδιώξεων και ανθρωπίνων δικαιωμάτων, έτσι αμφιβάλλω και για την ανάμειξη του αθλητισμού με τα ανθρώπινα δικαιώματα.
Η ανησυχία μου, και στις δύο περιπτώσεις, είναι ότι πολύ συχνά δεν πετυχαίνει κανείς το στόχο του, απλώς συγχέει τους στόχους του.
Όταν ήμουν Κυβερνήτης του Χονγκ-Κονγκ και είχα άμεση ανάμειξη στη συζήτηση και τα επιχειρήματα για τα ανθρώπινα δικαιώματα και τον εκδημοκρατισμό, εξακολουθούσα να πηγαίνω στην Ουάσιγκτον κάθε χρόνο και να ζητώ να χορηγηθεί στην Κίνα το καθεστώς του πλέον ευνοούμενου κράτους, οπωσδήποτε δε, δεν επέκρινα την προηγούμενη προσπάθεια της Κίνας να φιλοξενήσει τους Ολυμπιακούς Αγώνες.
Δέχομαι ότι, στο περιθώριο, είναι μερικές φορές χρήσιμο να λαμβάνονται μέτρα σε σχέση με τον αθλητισμό.
Για παράδειγμα, κανείς δεν θα μπορούσε να πει ότι η λήψη τέτοιων μέτρων σε σχέση με τη Νότιο Αφρική κατά τη διάρκεια του απαρτχάιντ δεν ήταν απολύτως χρήσιμη, ιδίως λόγω της σημασίας που απέδιδε στις αθλητικές σχέσεις η λευκή κοινότητα της Νοτίου Αφρικής.
Αν πάρουμε το θέμα των Ολυμπιακών Αγώνων, παρότι δέχομαι ότι υπάρχουν μερικά φρικαλέα παραδείγματα καταστρατήγησης του ολυμπιακού πνεύματος - και ένας ομιλητής ανέφερε τους Ολυμπιακούς του 1936 στους οποίους αγωνίστηκε ο μακαρίτης πεθερός μου - θα πρέπει να λάβουμε υπόψη μας και τους Ολυμπιακούς Αγώνες στη Σεούλ.
Δεν θα βρείτε πολλούς δημοκράτες στη Σεούλ που να υποστηρίζουν ότι η διεξαγωγή των Ολυμπιακών Αγώνων εκεί αναχαίτισε την επιδίωξη της δημοκρατίας και των ανθρωπίνων δικαιωμάτων, το αντίθετο μάλλον, γι' αυτό λοιπόν, το επιχείρημα είναι λίγο πιο περίπλοκο από ό,τι υπονοούν ορισμένοι αξιότιμοι βουλευτές.
Μολονότι αυτά είναι μάλλον θέματα υποκειμενικής κρίσης, δεν υποστηρίζω αυτήν τη θέση από - για να δανειστώ μία φράση από τον αξιότιμο βουλευτή - άρρητη συνενοχή.
Το κάνω από μετριοπαθή, αλλά όχι πλήρη, πεποίθηση.
Αν επιλεγεί το Πεκίνο για να φιλοξενήσει τους αγώνες, αυτό σίγουρα θα απαιτήσει ευπρόσδεκτα όσο και απαραίτητα μέτρα από την πλευρά των κινεζικών αρχών, αν θέλουν να έχουν την παραμικρή πιθανότητα να συναγωνιστούν την εξαιρετική επίδοση του Σίδνεϋ ως φιλοξενούσας πόλης την περασμένη χρονιά.
Για παράδειγμα, θα ήταν αδιανόητο για μία χώρα που φιλοξενεί τους Ολυμπιακούς, να εμποδίσει τους πολίτες της και τους επισκέπτες της από το να έχουν πρόσβαση στις ειδήσεις για τους ίδιους τους αγώνες στο Διαδίκτυο.
Σε μία επίσκεψή μου στην Κίνα πριν από μερικές εβδομάδες, μία εξαιρετικά ενδιαφέρουσα επίσκεψη, μου φάνηκε περίεργο που δεν υπήρχε πρόσβαση στο δικτυακό τόπο του BBC ή του CNN.
Δεν νομίζω ότι κάτι τέτοιο είναι δυνατόν την περίοδο των Ολυμπιακών Αγώνων.
Έχω αναφερθεί με πολλές ευκαιρίες ενώπιον του Κοινοβουλίου στο διάλογο περί ανθρωπίνων δικαιωμάτων μεταξύ Ευρωπαϊκής Ένωσης/Κίνας.
Δέχομαι αυτό που είπε ο αξιότιμος βουλευτής, ότι πρέπει να είμαστε πολύ προσεκτικοί ώστε ο διάλογος να προκαλέσει πραγματική πρόοδο και να μην μεταβληθεί, όπως είπε, σε μία πράξη συνενοχής στην καταστρατήγηση των ανθρωπίνων δικαιωμάτων.
Ο διάλογός μας με την Κίνα είναι αναμφίβολα ο πιο περίπλοκος και πολύπλευρος διάλογος για τα ανθρώπινα δικαιώματα που κάναμε ποτέ με οποιαδήποτε άλλη χώρα, όπως ταιριάζει σε μία χώρα όπου δυστυχώς συνεχίζουν να διαπράττονται τόσες παραβιάσεις.
Η Ευρωπαϊκή Ένωση προσπαθεί διαρκώς να συνεργαστεί με την Κίνα για να γίνει πιο αποτελεσματικός ο διάλογος και να έχει πιο απτές συνέπειες στην κατάσταση των ανθρωπίνων δικαιωμάτων επί τόπου.
Ενθαρρύνουμε και στηρίζουμε την Κίνα να επικυρώσει γρήγορα και να εφαρμόσει τις συνθήκες του ΟΗΕ και συνεχίζουμε να την παρακινούμε να συνεργαστεί με την Ύπατο Αρμοστή του ΟΗΕ για τα ανθρώπινα δικαιώματα.
Χαιρετίζουμε το Μνημόνιο Συνεννόησης που υπέγραψε η Κίνα με την Mary Robinson, ελπίζουμε, όμως, τώρα να το εφαρμόσει.
Στο πλαίσιο αυτού του διαλόγου, θα συνεχίσουμε να πιέζουμε για την ανάληψη δράσης στους τομείς που μας απασχολούν περισσότερο, όπως η καταστολή των πολιτικά διαφωνούντων, η καταστολή της θρησκευτικής ελευθερίας, η τρομακτική και άκρατη χρήση της θανατικής ποινής στο πλαίσιο της σκληροπυρηνικής εκστρατείας, η μεταχείριση των εθνικών μειονοτήτων, συμπεριλαμβανόμενης της μειονότητας του Θιβέτ, και οι αυθαίρετες συνθήκες κράτησης.
Στη διάρκεια της τελευταίας μου επίσκεψης στην Κίνα, έθιξα επίσης τις αναφορές για βασανιστήρια και κακομεταχείριση των οπαδών του κινήματος Φαλούν Γκόνγκ, αλλά υπάρχουν και άλλα θέματα με τα οποία πρέπει να ασχοληθούμε.
Υπάρχουν εντεινόμενες ανησυχίες για την κατάχρηση της ψυχιατρικής κατά την αντιμετώπιση των διαφωνούντων και των μελών θρησκευτικών ομάδων στην Κίνα.
Εφιστώ την προσοχή του Σώματος σε ένα άρθρο που δημοσιεύτηκε πρόσφατα στην εφημερίδα Asian Wall Street Journal, το οποίο συνοψίζει την ακαδημαϊκή έρευνα του Robin Monroe, ενός πολύ διακεκριμένου παρατηρητή της Κίνας, συγγραφέα του καλύτερου πιθανότατα βιβλίου για τα γεγονότα της πλατείας Τιενανμέν, με τίτλο Black Hands of Beijing.
Το συστήνω στο Σώμα.
Συμμερίζομαι τις ανησυχίες του Κοινοβουλίου για το περιβάλλον στο Πεκίνο και στην Κίνα γενικότερα και για τις δυνητικές επιπτώσεις της προετοιμασίας των αγώνων στην πόλη.
Κατά την επίσκεψή μου το Μάιο, συναντήθηκα με ορισμένες από τις λιγοστές γνήσιες μη κυβερνητικές οργανώσεις της Κίνας που δραστηριοποιούνται για τα περιβαλλοντικά θέματα.
Έμεινα με την έντονη εντύπωση ότι θα είναι αδύνατον για την Κίνα να ικανοποιήσει τους στόχους που έθεσε η ίδια για την περιβαλλοντική προστασία χωρίς τη βοήθεια της κοινωνίας των πολιτών, η οποία κινητοποιήθηκε οικειοθελώς.
Η χαλάρωση των κανόνων που διέπουν τη σύσταση και λειτουργία γνήσιων ΜΚΟ στο αμεσότερο δυνατό επίπεδο της κοινωνίας είναι ουσιώδης για την καθοδήγηση της ενέργειας και της στράτευσης ενός πληθυσμού που ξεπερνά το ένα δισεκατομμύριο.
Το ίδιο ισχύει για οποιαδήποτε χώρα ή πόλη αναλάβει να φιλοξενήσει τους Ολυμπιακούς Αγώνες.
Η επιτυχία του Σίδνεϋ προήλθε από την ολόψυχη αφοσίωση των πολιτών του στη φιλοξενία των αγώνων και την επιτυχή διεξαγωγή τους στα μάτια του κόσμου.
Οποιαδήποτε χώρα φιλοξενήσει τους Ολυμπιακούς Αγώνες θα αντιμετωπίσει πρόβλημα, αν δεν κερδίσει την υποστήριξη των πολιτών της.
Δεν πιστεύω ότι γίνομαι αφελής.
Γνωρίζω τα τρομακτικά προβλήματα που υπάρχουν, αλλά μου φαίνεται το λιγότερο αδιανόητο για οποιαδήποτε χώρα σαν την Κίνα, αν και δεν υπάρχει πραγματικά καμία χώρα σαν την Κίνα, αλλά για οποιαδήποτε χώρα με την αυταρχική κατασταλτική κυβέρνηση της Κίνας, να μπορέσει να φιλοξενήσει τους Ολυμπιακούς Αγώνες χωρίς σημαντικές συνέπειες για την ανάπτυξη της κοινωνίας των πολιτών στο εσωτερικό της.
(Χειροκροτήματα)
Ευχαριστώ πολύ, κύριε Επίτροπε!
Η συζήτηση έληξε.
Η ψηφοφορία θα διεξαχθεί σήμερα, στις 18.30.
Δικαιώματα του Ανθρώπου
Η ημερήσια διάταξη προβλέπει την κοινή συζήτηση επί των ακολούθων προτάσεων ψηφίσματος:
Ειδική συνεδρίαση της Γενικής Συνέλευσης των Ηνωμένων Εθνών για τα δικαιώματα των παιδιών - B5-0483/2001 του βουλευτή Van Hecke και άλλων εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών·
B5-0490/2001 του βουλευτή van den Berg εξ ονόματος της Ομάδας του Κόμματος των Ευρωπαίων Σοσιαλιστών·
B5-0495/2001 της βουλευτή Thors και άλλων εξ ονόματος της Ομάδας του Ευρωπαϊκού Κόμματος των Φιλελευθέρων, Δημοκρατών και Μεταρρυθμιστών·
B5-0496/2001 του βουλευτή Wuori και άλλων εξ ονόματος της Ομάδας των Πρασίνων / Ευρωπαϊκής Ελεύθερης Συμμαχίας·
B5-0506/2001 του βουλευτή Marset Campos και άλλων εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς / Αριστεράς των Πρασίνων των Βορείων Χωρών·
B5-0513/2001 του βουλευτή Ribeiro e Castro εξ ονόματος της Ομάδας Ένωση για την Ευρώπη των Εθνών
σχετικά με τις θέσεις της ΕΕ στην ειδική συνεδρίαση της Γενικής Συνέλευσης των Ηνωμένων Εθνών για το παιδί.
Θρησκευτικές ελευθερίες στο Βιετνάμ- Β5-0482/2001 του βουλευτή Nassauer και άλλων εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών·
Β5-0488/2001 του βουλευτή van den Berg εξ ονόματος της Ομάδας του Κόμματος των Ευρωπαίων Σοσιαλιστών·
Β5-0499/2001 του βουλευτή Maaten εξ ονόματος της Ομάδας του Ευρωπαϊκού Κόμματος των Φιλελευθέρων, Δημοκρατών και Μεταρρυθμιστών·
Β5-0507/2001 των βουλευτών McKenna και Wuori εξ ονόματος της Ομάδας των Πρασίνων / Ευρωπαϊκής Ελεύθερης Συμμαχίας·
Β5-0514/2001 της βουλευτή Frahm και άλλων εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς / Αριστεράς των Πρασίνων των Βορείων Χωρών·
B5-0521/2001 του βουλευτή Belder εξ ονόματος της Ομάδας για την Ευρώπη της Δημοκρατίας και της Διαφοράς·
B5-0521/2001 του βουλευτή Dupuis και άλλων
σχετικά με τις θρησκευτικές ελευθερίες στο Βιετνάμ.
Νότιος Αφρική- Β5-0489/2001 των βουλευτών Marques και Smet εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών\u903\'3f
Β5-0500/2001 του βουλευτή van den Berg εξ ονόματος της Ομάδας του Κόμματος των Ευρωπαίων Σοσιαλιστών·
Β5-0509/2001 των βουλευτών Andreasen και van den Bos εξ ονόματος της Ομάδας του Ευρωπαϊκού Κόμματος των Φιλελευθέρων, Δημοκρατών και Μεταρρυθμιστών·
Β5-0511/2001 του βουλευτή Rod εξ ονόματος της Ομάδας των Πρασίνων / Ευρωπαϊκής Ελεύθερης Συμμαχίας·
Β5-0522/2001 των βουλευτών Queiro και Ribeiro e Castro εξ ονόματος της Ομάδας Ένωση για την Ευρώπη των Εθνών
σχετικά με την κατάσταση στη Νότιο Αφρική.
Λευκορωσία- Β5-0481/2001 των βουλευτών Sacrιdeus και Posselt εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών·
Β5-0491/2001 του βουλευτή Wiersma εξ ονόματος της Ομάδας του Κόμματος των Ευρωπαίων Σοσιαλιστών·
Β5-0501/2001 των βουλευτών Ludford και Vδyrynen εξ ονόματος της Ομάδας του Ευρωπαϊκού Κόμματος των Φιλελευθέρων, Δημοκρατών και Μεταρρυθμιστών·
Β5-0508/2001 της βουλευτή Schroedter και άλλων εξ ονόματος της Ομάδας των Πρασίνων / Ευρωπαϊκής Ελεύθερης Συμμαχίας·
Β5-0516/2001 του βουλευτή Seppδnen εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς / Αριστεράς των Πρασίνων των Βορείων Χωρών·
Β5-0523/2001 του βουλευτή Belder εξ ονόματος της Ομάδας για την Ευρώπη της Δημοκρατίας και της Διαφοράς·
σχετικά με τη Λευκορωσία.
Τανζανία- Β5-0494/2001 της βουλευτή Ferrer εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών·
σχετικά με την κατάσταση των προσφύγων από το Μπουρούντι στην Τανζανία.
Κύριε Πρόεδρε, με μεγάλη μου ευχαρίστηση προτείνω το σύνολο αυτού του ψηφίσματος στο Σώμα.
Η αναγνώριση των δικαιωμάτων των παιδιών έχει ζωτική σημασία.
Με χαρά μου μπορώ να πω ότι πριν από 25 χρόνια, δημοσίευσα ένα άρθρο που, από ορισμένες απόψεις τουλάχιστον, βοήθησε στην προώθηση αυτού του θέματος.
Αλλά δεν θέλω να μιλήσω σήμερα για το σύνολο της πρότασης ψηφίσματος.
Θέλω να μιλήσω για ένα συγκεκριμένο πρόβλημα με το οποίο ασχολείται η τροπολογία της Ομάδας μου.
Είμαι αρκετά μεγάλος για να έχω παιδιά μεγαλύτερα των 25 ετών.
Βλέπω επισκέπτες στα θεωρεία μας που είναι περίπου στην ηλικία των 25.
Όπως πολλοί άνθρωποι, μπορώ να φανταστώ τι σημαίνει να σου αρπάζουν ένα παιδί μέσα από τα χέρια σου στην ηλικία των 20 ημερών και να μην το ξαναδείς ποτέ, να περάσεις ο ίδιος πέντε χρόνια στη φυλακή με βασανιστήρια και κακομεταχείριση και ύστερα να περάσεις την υπόλοιπη ελεύθερη ζωή σου προσπαθώντας να βρεις το χαμένο σου παιδί.
Η Sara Mιndez από την Ουρουγουάη ήρθε χθες σε αυτό το Κοινοβούλιο για να προωθήσει την υπόθεση της επιστροφής του παιδιού της ή να βρει πληροφορίες για το γιο της, τον Sνmon, που της τον άρπαξαν από τα χέρια σε ηλικία 20 ημερών μετά την παράνομη σύλληψή της στο Μπουένος Αιρες το 1976.
Αυτό που συνέβη είναι τρομερό και πρέπει να προσθέσουμε στην αξιοθαύμαστη αυτή πρόταση ψηφίσματος έναν όρο που να καλεί αυτούς που έχουν την εξουσία στην Ουρουγουάη να αναγνωρίσουν το κακό των εξαφανίσεων, να αναγνωρίσουν το ιερό χρέος τους να επιστρέψουν τα παιδιά στους γονείς τους και να θέσουν ένα τέλος σε αυτό το σκάνδαλο και σε αυτό το όνειδος.
Ελπίζω ότι θα εγκριθεί η πρόταση ψηφίσματος και θα περιληφθεί το σημείο αυτό.
Κύριε Πρόεδρε, ο ΟΗΕ αποφάσισε επιτέλους, δέκα χρόνια μετά την πρώτη Διάσκεψη Κορυφής για τα Παιδιά, να προβεί σε απολογισμό.
Το Σεπτέμβριο του 2001 ήταν φυσικό η Ομάδα μας να υποβάλει ένα ψήφισμα, δείγμα της κινητοποίησής της στις παραμονές της Διάσκεψης Κορυφής, κατά τη συνήθη πρακτική της Ομάδας μας.
Θυμάμαι ότι μια εποχή ήταν δύσκολο να αναφέρει κανείς στην αίθουσα αυτή τον όρο παιδιά.
Χρειάστηκε η υπόθεση Dutroux, για να αποδεσμευθούν κονδύλια του προϋπολογισμού και να εγκριθούν ορισμένα ψηφίσματα για τα παιδιά μας.
Επιτύχαμε τότε μια σειρά από πράγματα.
Το τελευταίο χρονολογικά επίτευγμά μας: η μνεία των παιδιών στον Χάρτη των Θεμελιωδών Δικαιωμάτων· και μαζί με ορισμένα μέλη του Σώματος, υπό την καθοδήγηση της Mary Banotti κυρίως, κερδίσαμε ορισμένες μάχες.
Είναι σημαντικό λοιπόν τις παραμονές της Διάσκεψης Κορυφής να θυμηθούμε την κινητοποίηση και την αποφασιστικότητά μας, να θυμηθούμε επίσης πόσο αναγκαίο είναι να συνεχίσουμε να δεσμευόμαστε με τον ίδιο ζήλο υπέρ των παιδιών, όχι μόνο στην Ευρώπη αλλά και στον υπόλοιπο κόσμο· διότι είναι προφανές ότι σήμερα στον κόσμο υπάρχουν 600 εκατομμύρια παιδιά των οποίων οι οικογένειες ζουν με λιγότερο από ένα δολάριο την ημέρα, ότι η εκπαίδευση, η υγεία και ο υποσιτισμός των παιδιών αποτελούν πραγματικά κακά, για τα οποία οφείλουμε να κινητοποιηθούμε.
Για το σκοπό αυτό, προτείνουμε στο ψήφισμά μας να δημιουργηθεί ένα θεσμικό πλαίσιο στην υπηρεσία του παιδιού, και συγκεκριμένα, πρώτον, οι διάφορες αποφάσεις που λαμβάνουμε να μπορούν να έχουν αντίκτυπο στην πολιτική για το παιδί και την οικογένεια· δεύτερον, να στους κόλπους της Επιτροπής μια μονάδα για τα παιδιά· και τρίτον, ένας ειδικός απεσταλμένος να συντονίζει τις διάφορες πολιτικές για το παιδί.
Πράγματι, θεωρούμε σημαντικό, κύριε Πρόεδρε, να μπορέσουμε να δημιουργήσουμε ένα ευρωπαϊκό ταμείο αλληλεγγύης υπέρ των παιδιών ανά τον κόσμο.
) Κύριε Πρόεδρε, αγαπητοί συνάδελφοι, η ομάδα μας εκφράζει την ικανοποίησή της για αυτή την πρωτοβουλία, εκφράζει την ικανοποίησή της για την ευρεία συναίνεση που κατέστη δυνατό να επιτευχθεί γύρω από το συμβιβαστικό ψήφισμα, στο οποία περιελήφθη η κύρια ανησυχία την οποία είχαμε εντάξει στο δικό μας σχέδιο ψηφίσματος: η έντονη ανησυχία για την τρομερή κατάσταση που παρατηρείται σε πολλές ένοπλες συγκρούσεις και την ωμή και ανήθικη εργαλειοποίηση τόσων παιδιών που επιστρατεύονται ως στρατιώτες από πολύ τρυφερή ηλικία.
Η αποδοκιμασία για το γεγονός αυτό εκφράζεται με σαφήνεια εδώ.
Αλλά θα υποβάλω επίσης ορισμένες τροπολογίες, για τις οποίες ζητώ την υποστήριξη του Σώματος, εφόσον όπως φαίνεται υπάρχει μία έλλειψη στο ψήφισμα: δεν αναφέρεται το ζήτημα της οικογένειας και, όταν μιλάμε για παιδιά, πρέπει να κοιτάξουμε την οικογένεια.
Είναι προφανές ότι στα ψηφίσματα αυτά έχουμε πάντα την τάση να εκφράζουμε ανησυχία για τις πιο τρομερές καταστάσεις ασθένειας, εγκατάλειψης, όπως είπα πριν λίγο, των παιδιών που εργαλειοποιούνται σε ένοπλες συγκρούσεις, κλπ.
Αλλά, κατά κανόνα, τα παιδιά ζουν σε ένα οικογενειακό περιβάλλον, και μία πολιτική για τα παιδιά δεν μπορεί παρά να είναι επίσης μία πολιτική για την οικογένεια, στο πλαίσιο της επικουρικότητας.
Όπως μου αρέσει να λέω, a World fit for children πρέπει να είναι ένας κόσμος φτιαγμένος επίσης στα μέτρα της οικογένειας, a World fit for family.
Θα ήθελα επίσης να πω ότι συγκινήθηκα με την παρέμβαση του συναδέλφου μας κ. MacCormick και ότι θα υποστηρίξουμε την τροπολογία του.
Εχθές, στη συνεδρίαση συμβιβασμού, υπήρχαν αμφιβολίες κατά πόσο θα έπρεπε ή όχι να εισάγουμε μία ειδική περίπτωση, αλλά η παρέμβασή του με έπεισε διότι, ακόμη και στην Πορτογαλία, το ζήτημα της εξαφάνισης παιδιών και της τρομερής οδύνης των οικογενειών (υπάρχουν περιπτώσεις που παρατείνονται για χρόνια, στην Πορτογαλία) είναι επίσης ένα θέμα που μας απασχολεί συχνά, δεδομένης της αδυναμίας των κρατών ή των αστυνομιών.
Σε αυτές τις περιπτώσεις υπάρχει ένας σπαρακτικός πόνος, ένας τρομερός πόνος που αξίζει επίσης μία αναφορά εκ μέρους του Σώματος.
Κύριε Πρόεδρε, η Sara Mendez, όπως ανέφεραν ορισμένοι συνάδελφοι, ήταν αυτή την εβδομάδα στο Κοινοβούλιο.
Είναι κάποτε χρήσιμο να επικεντρώνεται κανείς σε ένα ευρύ ψήφισμα και σε ένα ευρύ σχέδιο σε κάτι συγκεκριμένο.
Εικοσιτέσσερα χρόνια μετά τα γεγονότα εξακολουθεί να αναζητεί τον γιο της Simσn.
Οι στρατιωτικοί στη χώρα της της κατέστρεψαν τη ζωή χωρίς να τους επιβληθεί καμία ποινή και παραμένουν ακόμα και σήμερα ελεύθεροι.
Θεωρώ πρέπον - και εκτιμώ την υποστήριξη που εξέφρασε και η Πρόεδρος Fontaine - να την υποστηρίξουμε διότι η περίπτωσή της δείχνει με σαφήνεια το ποιόν αυτών των ανθρώπων.
Διότι εάν εμείς μέσα στο πανδαιμόνιο που επικρατεί διεθνώς σχετικά με ζητήματα δικαιοσύνης κατορθώσουμε τελικά να φροντίσουμε για την επιβολή της δικαιοσύνης, αυτό θα γίνει χάρη στον αγώνα τέτοιων τολμηρών ανθρώπων οι οποίοι δεν κατέθεσαν τα όπλα όλα αυτά τα χρόνια.
Για τον λόγο αυτό ελπίζω ότι θα υποστηρίξουμε υπερκομματικά και με πνεύμα ομοφωνίας τις τροπολογίες που έχουν υποβληθεί στο σημείο αυτό.
Και ένα δεύτερο σχόλιο σχετικά με το εθελοντικό πρωτόκολλο.
Θα ήθελα να απευθύνω ένα σχετικό ερώτημα προς τον Επίτροπο.
Το έχουν υπογράψει τη στιγμή αυτή 29 χώρες, περιλαμβανομένων και των 15 κρατών μελών της Ένωσης.
Σύμφωνα με το πρωτόκολλο, τα παιδιά θα προστατεύονται τρόπον τινά από την εκμετάλλευση και τη στρατολόγησή τους σε περιπτώσεις ενόπλων συγκρούσεων.
Τέσσερις χώρες μόνο έχουν κυρώσει το πρωτόκολλο αυτό.
Χρειάζονται ωστόσο 10 χώρες προκειμένου αυτό να τεθεί σε ισχύ.
Υπάρχει επομένως τεράστια ανάγκη να δηλώσει το Κοινοβούλιο: ασκείστε πίεση στο Συμβούλιο, στις διάφορες ευρωπαϊκές οργανώσεις και στα διάφορα κράτη προκειμένου να υπογράψουν το πρωτόκολλο, έτσι ώστε να στεφθούν με επιτυχία οι προσπάθειές μας.
Θα ήθελα, τέλος, να αναφέρω ότι σε ένα σημείο διαφωνώ με τους συναδέλφους μας του ΕΛΚ.
Όχι επί του περιεχομένου των τροπολογιών τους για την οικογένεια.
Αυτές τις εκτιμώ ιδιαίτερα.
Δεν διαφωνούμε σχετικά.
Όμως στο πλαίσιο των δικαιωμάτων του παιδιού έχουμε την εντύπωση ότι η αναφορά στο ζήτημα της οικογένειας χρίζει ιδιαίτερης προσοχής και δεν μπορεί να περιληφθεί εδώ.
Δεν θα καταψηφίσουμε τις τροπολογίες του ΕΛΚ.
Θα απόσχουμε της ψηφοφορίας διότι δεν έχουμε επί του περιεχομένου αντιρρήσεις κατά των κειμένων που υποβάλατε.
Κύριε Πρόεδρε, κύριε Επίτροπε, αγαπητοί συνάδελφοι, οι προσδοκίες από τη βελγική Προεδρία είναι δικαίως πολύ υψηλές.
Ιδιαίτερα σχετικά με τον σεβασμό των ανθρωπίνων δικαιωμάτων η βελγική Προεδρία μπορεί να διαδραματίσει έναν σημαντικό ρόλο, καθώς επίσης και για τον καθορισμό της κοινής θέσης της ΕΕ με την ευκαιρία της Έκτακτης Συνόδου των Ηνωμένων Εθνών για τα δικαιώματα του παιδιού.
Θα εκτιμηθεί γενικά εάν η βελγική Προεδρία κατορθώσει να κάνει την Ευρωπαϊκή Ένωση να μιλήσει με μία φωνή.
Μπορεί να στηριχθεί στις προσπάθειές της αυτές στο έργο που πραγματοποιήθηκε ήδη κατά τη διάρκεια της σουηδικής Προεδρίας προκειμένου να αποφασίσουμε μία κοινή στρατηγική.
Επί του περιεχομένου θα πρέπει να δοθεί ιδιαίτερη έμφαση στην ελεύθερη πρόσβαση όλων των παιδιών στην εκπαίδευση και στην εξασφάλιση της παροχής ιατροφαρμακευτικής περίθαλψης, δύο ζητήματα για τα οποία θα πρέπει να υπάρξουν δεσμευτικές συμφωνίες.
Το Ευρωπαϊκό Κοινοβούλιο οφείλει να δώσει ιδιαίτερη προσοχή στην κατάσταση των παιδιών στις υποψήφιες χώρες, ιδιαίτερα στη Βουλγαρία και τη Ρουμανία.
Το ζήτημα αυτό θα μπορούσε να αποκτήσει αποφασιστική σημασία εφόσον το Κοινοβούλιο λάβει την πρωτοβουλία να περιλάβει τα δικαιώματα του παιδιού στα γενικότερα ανθρώπινα δικαιώματα.
Εξάλλου θα ήθελα να ζητήσω να δίνεται πάντοτε προσοχή στις διμερείς σχέσεις μεταξύ κρατών μελών της ΕΕ και τρίτων χωρών στην κατάσταση των παιδιών στις τρίτες χώρες.
Αναμφίβολα η συνεπής στάση μας στο ζήτημα αυτό θα φέρει καρπούς.
Κύριε Πρόεδρε, κύριε Επίτροπε, είτε το θέλουμε είτε όχι, είμαστε έμμεσα υπεύθυνοι για τη μοίρα 250 εκατομμυρίων παιδιών ηλικίας 5 ως 14 ετών, σύμφωνα με το Διεθνές Γραφείο Εργασίας.
Κατασκευάζουν χαλιά στο Νεπάλ ή παπούτσια πολυτελείας στην Ταϊλάνδη· εργάζονται στις φυτείες του καφέ και του κακάο στην Αφρική: και όλα αυτά για τις εξαγωγές, για τα αγαθά μας.
Στην Ευρώπη, τα πράγματα είναι πιο συγκαλυμμένα: στο καθεστώς μαθητείας καταπατείται το ωράριο· χρησιμοποιούνται παιδιά ως μοντέλα· οι νεαροί αθλητές που μας γεμίζουν χαρά στη τηλεόραση υφίστανται αφόρητες πιέσεις.
Και σε όλα αυτά προστίθεται αυτό που κανείς μας δεν ανέχεται: η σεξουαλική κακομεταχείριση που καταστρέφει ζωές ολόκληρες, η πορνογραφία και η πορνεία.
Θεωρώ ότι η θέση μας θα πρέπει το εξής να είναι αμείλικτα αμετακίνητη.
Ο εξαναγκασμός παιδιών να δουλέψουν, εμποδίζει τη διανοητική, σωματική και ψυχολογική τους ανάπτυξη· και πιστεύω ότι στο εξής δεν θα πρέπει να υπάρχουν χώρες που υπογράφουν συμβάσεις, που απονέμουν οι ίδιες στον εαυτό τους εύσημα, με τον ίδιο τρόπο που θα αγόραζαν ένα ζευγάρι παπούτσια.
Το ελάχιστο που μπορούμε να απαιτήσουμε από τη Διάσκεψη που θα διεξαχθεί το Σεπτέμβριο είναι το δικαίωμα στην εκπαίδευση, το δικαίωμα στον ελεύθερο χρόνο για όλα τα παιδιά, το δικαίωμα όλα τα παιδιά να είναι ενήμερα για τα δικαιώματά τους.
Θα πρέπει να επιτύχουμε τουλάχιστον αυτά.
Αν δεν τα επιτύχουμε, αυτό θα σημαίνει ότι τα δικαιώματα των παιδιών είναι στην πραγματικότητα σαν ένα ζευγάρι κάλτσες: όταν είναι βρόμικες και τρύπιες, καταλήγουν στο σκουπιδοτενεκέ.
Κύριε Πρόεδρε, κύριε Επίτροπε, καταρχάς θα ήθελα να εκφράσω τον ενθουσιασμό που αισθάνθηκα ακούγοντας τη βελγική Προεδρία να συμπεριλαμβάνει το θέμα των δικαιωμάτων των παιδιών στο πρόγραμμά της.
Θα ήθελα να τους συγχαρώ θερμά.
Έχουμε μεγάλες προσδοκίες από αυτήν την Προεδρία και θα παρακολουθούμε στενά τα τεκταινόμενα και την επιτελούμενη πρόοδο.
Θα συμφωνήσω επίσης με την κ. Hermange, η οποία ορθώς τόνισε ότι, μέχρι πολύ πρόσφατα, τα παιδιά δεν μπορούσαν καν να αναφερθούν σε αυτό το Σώμα.
Μας έλεγαν συνεχώς ότι δεν αποτελούν μέρος των αρμοδιοτήτων των Συνθηκών και ότι οι ανησυχίες μας για τις συνθήκες διαβίωσής τους είναι εκτός της εμβέλειας δράσης αυτού του Κοινοβουλίου.
Ευτυχώς, τώρα μπορούμε να συζητούμε γι' αυτά.
Όσο καιρό βρίσκομαι εδώ στο Κοινοβούλιο, παρακολουθούμε τους φρικτούς κινδύνους τους οποίους αντιμετωπίζουν πολλά παιδιά στον κόσμο: μία σειρά από αθλιότητες οι οποίες καταγράφονται σε αυτό ψήφισμα εδώ, σήμερα.
Όχι και τόσο μακριά από εδώ, τα παιδιά αντιμετωπίζονται ακόμη ως αντικείμενα μίας χρήσης για τη διεθνή υιοθεσία, για παράδειγμα.
Θα έπρεπε να σκύβουμε το κεφάλι από ντροπή επειδή έχουμε περισσότερους νόμους στα βιβλία της Ευρωπαϊκής Ένωσης για τις συνθήκες διαβίωσης των ζώων από ό,τι για τις συνθήκες διαβίωσης των παιδιών.
Και για να μην δεχθώ επιθέσεις γι' αυτό, θα ήθελα να πω ότι στηρίζω και τη νομοθεσία για τις συνθήκες διαβίωσης των ζώων.
Αλλά η κατάσταση είναι επαίσχυντη.
Υπήρξε μία πολιτική ώθηση προς τα εμπρός.
Θα δείτε ότι στο ψήφισμα αυτό ζητάμε, για παράδειγμα, μία ειδικά αφιερωμένη μονάδα στην Επιτροπή που θα εξετάσει τα δικαιώματα των παιδιών, θα εξετάσει τη νομοθεσία για να μπορέσουμε να αξιολογήσουμε τον αντίκτυπο στα παιδιά και στη ζωή των οικογενειών τους.
Με μεγάλη χαρά μου προτείνω αυτό το ψήφισμα στο Σώμα.
Χαίρομαι που ήμουνα μεταξύ όσων υποστήριξαν τη Sara Mιndez και το χαμένο παιδί της.
Μέσα από τη δουλειά μου στο Κοινοβούλιο βίωσα και εγώ το γεγονός ότι πολλά παιδιά στερούνται τη συντροφιά και την αγάπη και των δύο γονιών τους, πολύ συχνά λόγω εγωισμού και έλλειψης κατανόησης για τις ιδιαίτερες ανάγκες των παιδιών.
Κύριε Πρόεδρε, η Σύμβαση των Ηνωμένων Εθνών για τα Δικαιώματα των Παιδιών ψηφίστηκε έως τώρα από 191 χώρες.
Σκοπός της έκτακτης συνεδρίασης των Ηνωμένων Εθνών τον Σεπτέμβριο στην Νέα Υόρκη πρέπει να είναι όχι μόνο να επικυρωθεί αυτή η σύμβαση από όλες τις χώρες, αλλά και να ενσωματωθεί κατόπιν στο εθνικό δίκαιο.
Ένα ουσιώδες στοιχείο είναι ο αγώνας κατά της παιδικής εργασίας.
Πάρα πολύ συχνά αντιμετωπίζονται τα παιδιά ως επένδυση για την επιβίωση της οικογένειας.
Γονείς, οι οποίοι όπως τα παιδιά τους δεν είχαν ποτέ κάποια εκπαίδευση, παγιδεύονται αναπόφευκτα στην φτώχεια και τα χρέη.
Τα παιδιά που είναι από νωρίς εκτεθειμένα στις πιο σκληρές σωματικές επιβαρύνσεις, δεν χάνουν μόνο ξεγνοιασιά και ταυτότητα, αλλά συχνά και όλη τους την παιδικότητα.
Είδα παιδιά να μην μπορούν να γίνουν μεγαλύτερα από 14 χρόνων.
Σύμφωνα με εκτιμήσεις της UNICEF πουλιούνται κάθε χρόνο 200 000 παιδιά στην Δυτική και Κεντρική Αφρική για να δουλέψουν σε φυτείες.
Πάνω από 2 εκατομμύρια παιδιά σε όλο τον κόσμο - προπαντός κορίτσια - μεταξύ 5 και 15 ετών βρίσκονται υπό την εκμετάλλευση μαστροπών.
Ωστόσο υπάρχει αφορμή για ελπίδα.
Έζησα θετικά παραδείγματα στις Ινδίες και στο Νεπάλ.
Έτσι δίνει η Rugmark Foundation την δυνατότητα μιας εξειδικευμένης εκπαίδευσης σε παιδιά, των οποίων οι γονείς δουλεύουν σε εργοστάσια κατασκευής χαλιών.
Αυτή η μη κυβερνητική οργάνωση (ΜΚΟ) ιδρύθηκε από κοινού από γερμανικές οργανώσεις παροχής βοήθειας προς τις αναπτυσσόμενες χώρες και κατασκευαστές χαλιών.
Δικαίως φέρουν αυτά τα χαλιά την ποιοτική επισήμανση "δεν φτιάχτηκε από παιδιά" .
Στο μεταξύ 10% των ινδών εξαγωγέων προσπάθησαν με επιτυχία για την απόκτηση μίας άδειας Rugmark.
Αυτό είναι ένα πρώτο βήμα προς την σωστή κατεύθυνση.
Μία μόνιμη επιτυχία όμως θα υπάρξει μόνο όταν αλλάξει η συνείδηση των καταναλωτών και αναζητούν ακριβώς αυτά τα προϊόντα.
Ένα ακόμα παράδειγμα που δίνει ελπίδα έρχεται από την Βραζιλία.
Για 11 εκατομμύρια παιδιά των πιο φτωχών οικογενειών δημιουργήθηκε ένας μαθητικός μισθός.
Αυτό το ιδιαίτερο πρόγραμμα σχεδιάστηκε να ισχύσει για δέκα χρόνια, με 850 εκατομμύρια ευρώ ετησίως απολαμβάνουν επιτέλους τα παιδιά ένα πληρωμένο μάθημα.
Τέτοια παραδείγματα, όπως αυτά τα λίγα που μπόρεσα να σας φέρω, θα πρέπει να αποτελέσουν δίδαγμα παγκοσμίως για χάρη των παιδιών.
(Χειροκροτήματα)
Θρησκευτικές ελευθερίες στο Βιετνάμ
Κύριε Πρόεδρε, δεν υπάρχει θρησκευτική ελευθερία στο Βιετνάμ.
Το παρόν ψήφισμα υπογραμμίζει αυτό το σοβαρό θέμα, καθώς πρόκειται για τη θρησκευτική ελευθερία θρησκευτικών βουδιστικών κοινοτήτων οι οποίες δεν έχουν αναγνωριστεί από τις αρχές του Βιετνάμ.
(Ο ομιλητής διακόπτεται από τον Πρόεδρο)
Με συγχωρείτε, κύριε Belder, νομίζω ότι ο κ. Επίτροπος ήθελε να παρέμβει σχετικά με το προηγούμενο θέμα της ημερησίας διατάξεως.
Όμως, κύριε Επίτροπε, καταρχήν είστε εγγεγραμμένος να μιλήσετε στο τέλος της συζήτησης.
Θέλετε πράγματι να μιλήσετε τώρα;
.
(ΕΝ) Θα ήθελα απλώς να πω ότι ήταν χαρά μου που παρακολούθησα τη συζήτηση και συμμετείχα σε αυτήν, ιδίως επειδή την διηύθυνε ο φίλος μου, κ. MacCormick, με τόση επιδεξιότητα.
Είναι μία σημαντική συζήτηση στο πλαίσιο της διαδικασίας προετοιμασίας για την Ειδική Διάσκεψη του ΟΗΕ για τα Παιδιά.
Η Επιτροπή, σε συντονισμό με τα κράτη μέλη, στηρίζει σθεναρά μία προσέγγιση βασισμένη στα δικαιώματα, η οποία στηρίζεται στη Σύμβαση για τα Δικαιώματα του Παιδιού.
Από το 1992, επί μία δεκαετία σχεδόν, όλες οι συμφωνίες συνεργασίας μεταξύ της Ευρωπαϊκής Ένωσης και τρίτων χωρών έχουν ενσωματώσει μία ρήτρα σύμφωνα με την οποία τα ανθρώπινα δικαιώματα αποτελούν ουσιώδη όρο της συμφωνίας.
Η ρήτρα αυτή περιλαμβάνει τα δικαιώματα του παιδιού και το σεβασμό των βασικών εργασιακών προτύπων που περιέχονται στις οκτώ θεμελιώδες συνθήκες της ΔΟΕ.
Η Επιτροπή στηρίζει αποφασιστικά τις προσπάθειες της διεθνούς κοινότητας να καταργήσει την παιδική εργασία σε όλον τον κόσμο.
Από αυτήν την άποψη, η Επιτροπή στηρίζει ιδιαίτερα το έργο της ΔΟΕ η οποία υιοθέτησε το 1999 μία σύμβαση που απαγορεύει τις χειρότερες μορφές παιδικής εργασίας, μερικές από τις οποίες αναφέρθηκαν στη διάρκεια της συζήτησης.
Στις 15 Σεπτεμβρίου 2000, η Επιτροπή υπογράμμισε την υποστήριξή της προς όλες τις προσπάθειες της ΔΟΕ για την καταπολέμηση της παιδικής εργασίας υιοθετώντας μια σύσταση προς τα κράτη μέλη να κυρώσουν τη νέα αυτή σύμβαση.
Μολονότι δεν υπάρχει ειδική αρμοδιότητα της Κοινότητας για τα θέματα των παιδιών, η Ευρωπαϊκή Επιτροπή αναγνωρίζει τα παιδιά ως ιδιαίτερα ευάλωτη ομάδα στο πλαίσιο της γενικότερης πολιτικής επικέντρωσης στη φτώχεια και τις ευπαθείς ομάδες, και θεωρεί τις ανησυχίες για τα παιδιά καθώς και για τα ανθρώπινα δικαιώματα και τα θέματα των δύο φύλων ως αναπόσπαστο μέρος του στόχου της αναπτυξιακής πολιτικής μας για την εκρίζωση της φτώχειας, ιδίως σε κοινωνικούς τομείς όπως η παιδεία και η υγεία.
Παρόλο που η αναπτυξιακή συνεργασία δεν εστιάζεται ειδικά στα παιδιά, η ECHO κατέστησε τα παιδιά προτεραιότητα για την ανθρωπιστική μας βοήθεια φέτος.
Η προαγωγή των δικαιωμάτων του παιδιού αποτελεί επίσης υψηλή προτεραιότητα για χρηματοδότηση στο πλαίσιο της ευρωπαϊκής πρωτοβουλίας για τη δημοκρατία και τα ανθρώπινα δικαιώματα όπου η προαγωγή των δικαιωμάτων του παιδιού έχει επιλεγεί ως θέμα προτεραιότητας για χρηματοδότηση σύμφωνα με τον προϋπολογισμό του τρέχοντος έτους.
Συμπληρωματικά με την παρέμβαση της Ευρωπαϊκής Ένωσης σε διεθνή βήματα όπως ο ΟΗΕ, η Επιτροπή παρέχει σημαντική στήριξη σε σχέδια με σκοπό την αντιμετώπιση των δεινών των παιδιών που πλήττονται από συγκρούσεις.
Έγιναν πολλές αναφορές σε αυτό το πρόβλημα.
Από την αρχή του 2000, δαπανήθηκαν περισσότερα από 40 εκατομμύρια ευρώ για σχέδια παροχής βοήθειας και προστασίας σε παιδιά που επλήγησαν από ένοπλες συγκρούσεις.
Η Επιτροπή, λοιπόν, δραστηριοποιείται για την υποστήριξη των παιδιών τόσο στο πολιτικό επίπεδο όσο και σε πρακτικές πρωτοβουλίες.
Σας είμαι ευγνώμων για την επιείκειά σας, κύριε Πρόεδρε, αλλά θεώρησα αρκετά σημαντικό το θέμα για να κάνω αυτές τις παρατηρήσεις.
(Χειροκροτήματα)
Πολύ καλώς πράξατε, κύριε Επίτροπε.
Επανερχόμαστε λοιπόν στη θρησκευτική ελευθερία στο Βιετνάμ και η προεδρία της συνεδρίασης ζητεί ταπεινά συγνώμη για το ότι αναγκάστηκε να διακόψει τον κ. Belder.
Θα ακούσουμε τώρα τον κ. Belder, υπό την ιδιότητα του συντάκτη πρότασης ψηφίσματος, επί δυόμισι λεπτά, με ακόμα μεγαλύτερο ενδιαφέρον.
Κύριε Πρόεδρε, άξιζε τον κόπο να περιμένω για να ακούσω την παρέμβαση του αξιότιμου Επιτρόπου Patten.
Δεν υπάρχει θρησκευτική ελευθερία στο Βιετνάμ.
Το παρόν ψήφισμα υπογραμμίζει αυτό το σοβαρό πρόβλημα, καθώς πρόκειται για την ελευθερία βουδιστικών, καθολικών και προτεσταντικών θρησκευτικών κοινοτήτων οι οποίες δεν έχουν αναγνωριστεί από τις κρατικές αρχές του Βιετνάμ.
Οι θρησκευτικές κοινότητες αυτών των τριών δογμάτων, οι οποίες έχουν αναγνωριστεί από το κράτος μας θυμίζουν αυτό που ανέκαθεν συνέβαινε στα κομμουνιστικά καθεστώτα: βρίσκονται υπό τον έλεγχο των βιετναμέζικων αρχών.
Αλλη μία απόδειξη ότι οι βιετναμέζοι πολίτες δεν απολαύουν θρησκευτικής ελευθερίας.
Αυτή η αντισυνταγματική κατάσταση οφείλεται άμεσα στη φύση του πολιτικού καθεστώτος της χώρας.
Προφανώς το κομμουνιστικό καθεστώς του Βιετνάμ πανικοβάλλεται από την ελεύθερη έκφραση ατόμων και ομάδων, ιδιαίτερα μάλιστα όταν αυτό συμβαίνει σε σαφώς θρησκευτική βάση.
Μέχρι σήμερα οι βιετναμέζικες αρχές κατηχούν τους πολίτες τους με ιδέες κατά της θρησκείας.
Σε αυτό το γενικό, ανελεύθερο κοινωνικό πλαίσιο, οι προτεστάντες των Κεντρικών Υψίπεδων του Νοτίου Βιετνάμ διαδραματίζουν έναν ιδιαίτερο ρόλο.
Αποτελούν αντικείμενα διπλής κοινωνικής διακριτικής μεταχείρισης ή, ακόμα χειρότερα, διώξεων.
Ως μέλη διαφόρων εθνικών μειονοτήτων θεωρούνται πραγματικά υποδεέστεροι από τους "kinh" , τους λεγόμενους γνήσιους Βιετναμέζους, οι οποίοι αισθάνονται ανώτεροι από τους άλλους.
Επιπλέον σημειώνεται μαζική μετανάστευση των "Kinh" , με την ενθάρρυνση του καθεστώτος του Βιετνάμ, προς τα εύφορα εδάφη των Κεντρικών Υψιπέδων κατά τα τελευταία 15 χρόνια, γεγονός που σήμαινε και σημαίνει για τις εθνικές μειονότητες πραγματική ληστεία της γης τους.
Αυτοί οι θεωρούμενοι υποδεέστεροι "μη Kinh" και "καθυστερημένοι" χριστιανοί οφείλουν απλώς να σκύβουν το κεφάλι απέναντι σε αυτή την αδικία!
Το Βιετνάμ επιδιώκει να ενταχθεί στη διεθνή κοινότητα.
Συμμετέχει για παράδειγμα στην ASEM.
Είναι επομένως προφανές ότι το Συμβούλιο και η Επιτροπή οφείλουν να ασκήσουν έντονες πιέσεις στο Ανόι προκειμένου να αντιμετωπιστούν οι κατάφορες παραβιάσεις της θρησκευτικής ελευθερίας στη χώρα αυτή.
Απευθύνω έκκληση προς το Συμβούλιο και την Επιτροπή να αναλάβουν δράση.
Δεν είναι δυνατό να επιτρέπει το σύνταγμα τη θρησκευτική ελευθερία και στην πράξη να συμβαίνει το αντίθετο.
Θα πρέπει επιτέλους να περάσει η περίοδος του Στάλιν και των ομοϊδεατών του!
Κύριε Πρόεδρε, σε πολλούς ανθρώπους το Βιετνάμ φαίνεται σαν να ήταν πολύ μακριά.
Όμως εδώ κάθεται για παράδειγμα ο συνάδελφος Mayer, αντιπρόσωπος της Κάτω Βαυαρίας, μίας από τις μεγάλες ανερχόμενες περιφέρειες στην καρδιά της Ευρώπης.
Θα μπορούσε να πει κανείς ότι η Κάτω Βαυαρία συνορεύει με το Βιετνάμ, διότι, όταν κάποιος πηγαίνει από την Κάτω Βαυαρία στην Βοημία μέσω των τσέχικων συνόρων, βλέπει τις μεγάλες αγορές των Βιετναμέζων με όλες τις συνέπειες που έχουν αυτές στην παραμεθόριο.
Αυτό δείχνει πόσο πολλά κύματα προσφύγων υπήρξαν τα τελευταία τριάντα χρόνια από το Βιετνάμ προς την Κεντρική Ευρώπη και την Ευρώπη και δείχνει πόσο μικρός έγινε ο κόσμος μας και πόσο στενά συνδέονται όλα μεταξύ τους.
Κατά την διάρκεια της τελευταίας συνεδρίασης της Ολομέλειας μίλησε ο κ. Modrow από το Κόμμα του Δημοκρατικού Σοσιαλισμού (PDS) για τα μεγάλα εγκλήματα του 20ου αιώνα στην Ασία.
Στο πλαίσιο αυτό έκανε λόγο για την Γερμανία, τις ΗΠΑ και την Ιαπωνία.
Όμως ξέχασε, όπως φαίνεται, εντελώς, ότι τα μεγαλύτερα εγκλήματα του 20ου αιώνα στην Ασία διεπράχθησαν από κομμουνιστές, δηλαδή από τους Κόκκινους Χμέρ, δηλαδή από τον Στάλιν, τον Λένιν στα ανατολικά της Σοβιετικής Ένωσης, στην Κίνα και επίσης, πράγμα καθόλου αμελητέο, στο Βιετνάμ, όπου ακόμα και μετά τον φριχτό πόλεμο διώχθηκαν επί δεκαετίες και εξακολουθούν να διώκονται πολλοί άνθρωποι.
Το Βιετνάμ είναι μια κομμουνιστική χώρα, όπου η θρησκευτική ελευθερία όπως πάντα ποδοπατείται.
Είμαστε υπέρ των επαφών με το Βιετνάμ και υπέρ των οικονομικών επαφών με την Νοτιοανατολική Ασία.
Όμως, είμαστε της άποψης ότι η απαραίτητη βάση της οικονομικής συνεργασίας είναι η ύπαρξη κράτους δικαίου και η δημοκρατία.
Ούτε κράτος δικαίου υπάρχει στο Βιετνάμ ούτε είναι αυτό δημοκρατικό.
Οφείλουμε να υποστηρίξουμε σθεναρά την διαδικασία των μεταρρυθμίσεων εκεί, η οποία δεν ξεκίνησε για τα καλά ακόμα, με το να πούμε ξεκάθαρα ότι η θρησκευτική ελευθερία και η ελευθερία της συνείδησης, η ελευθερία των Βουδιστών, των Καθολικών, των Προτεσταντών εκεί, οι οποίοι διώκονται βίαια και φυλακίζονται, είναι για εμάς τα κριτήρια για την πρόοδο της συνεργασίας μας με αυτή τη χώρα.
Μόνο όταν η θρησκευτική ελευθερία εξασφαλιστεί και μόνο όταν αυτά τα στάνταρ τηρηθούν, θα μπορέσει το Βιετνάμ να γίνει εταίρος μας.
(Χειροκροτήματα)
Πρώτα απ' όλα, θα ήθελα να πω ότι δεν πρόκειται για αντικομμουνισμό.
Θα ήταν καλό εάν ο κομμουνισμός μπορούσε να συνυπάρξει με τις θρησκευτικές πεποιθήσεις και εάν οι άνθρωποι που ζουν σε μία κομμουνιστική χώρα είχαν το δικαίωμα να εκφράζουν τις θρησκευτικές τους πεποιθήσεις.
Είναι σαφέστατο ότι αυτό δεν ισχύει στο Βιετνάμ.
Στο ψήφισμα, γίνεται αναφορά σε δύο πολύ ηλικιωμένους βουδιστές μοναχούς που πέρασαν δύο δεκαετίες υπό κράτηση σε περιορισμό κατ' οίκον λόγω της ειρηνικής υποστήριξής τους προς τα ανθρώπινα δικαιώματα, τη δημοκρατία και τη θρησκευτική ελευθερία.
Αυτό είναι εντελώς απαράδεκτο.
Το πρόβλημα στο Βιετνάμ είναι επίσης ότι δεν επιτρέπεται η εσωτερική παρακολούθηση των ανθρωπίνων δικαιωμάτων και ότι δεν επιτρέπεται σε ανεξάρτητους φορείς παρακολούθησης των ανθρωπίνων δικαιωμάτων να επισκεφτούν τη χώρα.
Πρέπει να πιέσουμε το Βιετνάμ να αφήσει ελεύθερους όλους τους κρατούμενους που φυλακίστηκαν ή τέθηκαν υπό κράτηση επειδή εξέφρασαν ειρηνικά τις θρησκευτικές και πολιτικές τους πεποιθήσεις.
Πρέπει επίσης να ζητήσουμε από το Βιετνάμ να πάψει να παρενοχλεί τους φυλακισμένους και να παρακολουθεί τους αποφυλακισθέντες.
Επιπλέον, πρέπει να εξετάσει τα τμήματα του ποινικού κώδικα που αφορούν τα εγκλήματα κατά της εθνικής ασφάλειας για να διασφαλίσει ότι οι νόμοι αυτοί δεν μπορούν να εφαρμοστούν εναντίον εκείνων που απλώς ασκούν το δικαίωμά τους στην ελευθερία της έκφρασης, καθώς και την διοικητική οδηγία περί κράτησης που επιτρέπει την κράτηση ατόμων έως δύο χρόνια.
Αυτό είναι εντελώς απαράδεκτο.
Ένα από τα πράγματα που με απογοήτευσαν είναι το γεγονός ότι δεν γίνεται αναφορά στην πρόσφατη απόφαση της Εθνικής Συνέλευσης του Βιετνάμ να στηρίξει το σχεδιασμό ενός φράγματος στη βόρεια επαρχία, το οποίο μπορεί να εξελιχθεί στο πιο σημαντικό υδροηλεκτρικό έργο της Νοτιοανατολικής Ασίας, προκαλώντας ενδεχομένως την εκτόπιση περισσότερων από 100 000 ανθρώπων.
Θα ήθελα να λάβουν υπόψη τους τις διεθνείς πτυχές αυτού του έργου σε σχέση με τα τεράστια κοινωνικά και περιβαλλοντικά προβλήματα που θα προκληθούν.
Κυρία Patricia McKenna, νομίζω ο φίλος μας Bernd Posselt εννοεί τα κομμουνιστικά καθεστώτα και όχι τους κομμουνιστές, και υπάρχει διαφορά.
Όπως γνωρίζουν ορισμένοι από σας, πραγματοποίησα προσφάτως ένα σύντομο ταξίδι στο Βιετνάμ.
Συνόδευσα το Σεβασμιότατο Κουάνγκ-Ντο, τον δεύτερο τη τάξει της ενωμένης βουδιστικής Εκκλησίας για να εισέλθουμε στο εσωτερικό του Βιετνάμ και να φέρουμε τον πατριάρχη στη Σαϊγκόν, όπου θα μπορούσε επιτέλους να δεχτεί τις κατάλληλες ιατρικές φροντίδες που απαιτεί η κατάσταση της υγείας του.
Ο πατριάρχης είχε φυλακιστεί επί είκοσι έτη.
Απελευθερώθηκε το 1997 και παρά την απελευθέρωσή του, εξακολουθεί να βρίσκεται υπό "διοικητική" κράτηση, ακόμα δεν μπορεί να κυκλοφορεί ελεύθερα και να εκτελεί ελεύθερα τα θρησκευτικά του καθήκοντα.
Η δράση μας διεκόπη, επειδή στις βιετναμέζικες εκκλησίες, τις βιετναμέζικες παγόδες κυκλοφορούν σήμερα περισσότεροι αστυνομικοί παρά μοναχοί.
Προσωπικά, την ημέρα που πέρασα στην παγόδα αυτή, είδα δύο μοναχούς, κατάφερα να δω δύο μοναχούς και είδα τουλάχιστον δέκα αστυνομικούς· και στη συνέχεια, όταν τα πράγματα εκτραχύνθηκαν, είδα και άλλους να εμφανίζονται από το δρόμο, με πολιτικά εννοείται.
Σας τα λέω όλα αυτά για να σας περιγράψω την κατάσταση στο Βιετνάμ, μια κατάσταση που δεν συναντάται στην Σαϊγκόν μόνο.
Σε δεκάδες άλλες παγόδες της χώρας, μοναχοί ξεκίνησαν για να συνοδεύσουν τον Σεβασμιότατο Κουάνγκ Ντο, και τους σταμάτησαν, πολλές φορές κάποιοι αλήτες που τους ξυλοκόπησαν· σε άλλες περιπτώσεις, οι αστυνομικοί τους γύρισαν δια της βίας πίσω στην παγόδα τους.
Αυτή είναι η κατάσταση στο Βιετνάμ σήμερα· για άλλη μια φορά, είναι η πραγματικότητα ενός καθεστώτος που προβάλλεται ως μεταρρυθμιστικό, αλλά δεν βλέπουμε να προβαίνει σε καμία μεταρρύθμιση και από τη σκοπιά αυτή το ψήφισμα είναι, νομίζω, σημαντικό.
Είναι επίσης σημαντικό επειδή καλεί την αντιπροσωπεία μας για τις σχέσεις με τις χώρες-μέλη του ASEAN, τις χώρες της Νοτιοανατολικής Ασίας και τη Δημοκρατία της Κορέας, να μεταβούν επιτόπου και να προβούν σε συγκεκριμένη εκτίμηση της κατάστασης όσον αφορά τις θρησκευτικές ελευθερίες.
Καλώ όλους τους συναδέλφους να πιέσουν τον πρόεδρο της αντιπροσωπείας, κ. Nassauer, ώστε το ταξίδι αυτό να πραγματοποιηθεί μέσα στις επόμενες ημέρες, τις επόμενες εβδομάδες, και όχι στους επόμενους μήνες.
Είναι επείγουσα ανάγκη, αφορά τη ζωή, την ελευθερία, την ελάχιστη τουλάχιστον ελευθερία των ατόμων αυτών.
Θα ζητήσω επίσης από την Επιτροπή, το Συμβούλιο, να προβούν σε διάβημα στις βιετναμέζικες αρχές, για να τους υπενθυμίσουν ότι έχουμε παραδείγματα πρώην κομμουνιστικών χωρών, όπως η Πολωνία και η Ουγγαρία, όπου οι τάξεις των κομμουνιστών κατανόησαν την αναπόδραστη ανάγκη αλλαγής.
Σε άλλες χώρες, οι τάξεις αυτές των κομμουνιστών δεν το κατανόησαν, και εκδιώχθηκαν.
Νομίζω ότι είναι ένα σημαντικό μήνυμα, που πρέπει να στείλουμε το ταχύτερο δυνατόν στις αρχές του Βιετνάμ.
Νότιος Αφρική
Κύριε Πρόεδρε, στο πλαίσιο της μαρτυρικής αφρικανικής ηπείρου και, ιδιαίτερα, για όλη την ευρύτερη περιοχή της μεσημβρινής Αφρικής, η Δημοκρατία της Νότιας Αφρικής εμφανίζεται ως κρίσιμος παράγοντας πολιτικής σταθερότητας και ανάπτυξης.
Σήμερα, εξάλλου, με ακόμη πιο αυξημένη σημασία λόγω της σοβαρότατης κρίσης στην οποία βυθίστηκε η γειτονική Ζιμπάμπουε.
Στην πραγματικότητα, η Δημοκρατία της Νότιας Αφρικής μας δείχνει ότι είναι δυνατός ένας δρόμος για την Αφρική, υπάρχει εναλλακτική λύση στην αθλιότητα, στην υπανάπτυξη, τον πόλεμο, το δεσποτισμό, τη διαφθορά και την κακή διακυβέρνηση.
Γνωρίζουμε, ωστόσο, τα σοβαρότατα προβλήματα που πλήττουν τη Δημοκρατία της Νότιας Αφρικής: πολύ υψηλός αριθμός κρουσμάτων AIDS, πολύ υψηλή ανεργία, φτώχεια και σοβαρές κοινωνικές ανισότητες, οικονομική στασιμότητα και ανησυχητικό επίπεδο βίαιης εγκληματικότητας.
Τονίζω τα τρομερά τραγικά αποτελέσματα της βίαιης εγκληματικότητας της οποίας είναι θύμα ο νοτιοαφρικανικός λαός, και ιδιαίτερα οι γυναίκες, αλλά επίσης οι κοινότητες των ευρωπαίων μεταναστών.
Η Δημοκρατία της Νότιας Αφρικής δεν θα είναι ικανή να κατανικήσει τις τεράστιες δυσκολίες τις οποίες αντιμετωπίζει χωρίς την υποστήριξη και την αλληλεγγύη της διεθνούς κοινότητας.
Αναγνωρίζουμε με ικανοποίηση ότι η Ευρωπαϊκή Ένωση διαδραματίζει στο σημείο αυτό σημαντικό ρόλο, στο μέτρο που είναι υπεύθυνη, μαζί με τα κράτη μέλη της, για το 70% της διεθνούς βοήθειας.
Στην πραγματικότητα, η συνεργασία της Ευρωπαϊκής Ένωσης με τη Δημοκρατία της Νότιας Αφρικής διαθέτει ένα ενδεικτικό κονδύλιο για την περίοδο μέχρι το 2006 περίπου 180 δισεκατομμυρίων εσκούδος, δηλαδή περίπου 9.020 εκατομμυρίων ευρώ, στο οποίο προστίθεται ένα αντίστοιχο ποσό χρηματοδοτήσεων της ΕΤΕπ, με βασικούς στόχους την καταπολέμηση της φτώχειας, την προώθηση της οικονομικής και κοινωνικής ανάπτυξης, τη δημιουργία θέσεων απασχόλησης, την ενίσχυση του ιδιωτικού τομέα και την εδραίωση της δημοκρατίας και του κράτους δικαίου.
Ωστόσο, στο πλαίσιο αυτής της συνεργασίας, είναι επείγον να σχεδιαστούν νέες δράσεις και να ενισχυθούν τα ήδη υπάρχοντα μέτρα που έχουν άμεση επίπτωση όσον αφορά την καταπολέμηση της εγκληματικότητας, όπως είναι τα μέτρα θεσμικής οργάνωσης και στήριξης των αστυνομικών υπηρεσιών και στήριξης στον εκσυγχρονισμό και την ενίσχυση του δικαστικού συστήματος.
Ελπίζουμε ότι αυτό το φιλόδοξο πρόγραμμα συνεργασίας, που πρέπει να εκτελεσθεί μέχρι το τελευταίο ευρώ, θα έχει αποφασιστική συμβολή στην προσπάθεια της Δημοκρατίας της Νότιας Αφρικής να επιλύσει τα σοβαρά προβλήματα που αντιμετωπίζει.
Κύριε Πρόεδρε, αγαπητοί συνάδελφοι, στις αρχές της δεκαετίας του 80 σχεδόν όλοι μας, αν όχι όντως όλοι μας, παρακολουθούσαμε με πάθος και συγκίνηση τον τρόπο με τον οποίο πραγματοποιούνταν η μετάβαση στη Νότια Αφρική.
Όλοι είδαμε και διατηρούμε στη μνήμη μας τον υποδειγματικό τρόπο με τον οποίο ο Πρόεδρος Νέλσον Μαντέλα τη διεκπεραίωσε, και όχι κατά τύχη.
Η μετάβαση στη Νότια Αφρική σφραγίσθηκε με την απονομή του Βραβείου Νόμπελ στους δύο Προέδρους: τον τελευταίο Πρόεδρο του απάρτχαιντ και τον Πρόεδρο Νέλσον Μαντέλα, αυτή τη μεγάλη μορφή της αφρικανικής ηπείρου.
Πιο πρόσφατα υπάρχει μία κρίσιμη κατάσταση που επιτείνεται και έχει ιδιαίτερα σοβαρές επιπτώσεις στην εγκληματικότητα.
Είναι ένα σημαντικό θέμα που απασχολεί πολύ τους Πορτογάλους οι οποίοι κατοικούν εκεί.
Τα τελευταία τέσσερα χρόνια δολοφονήθηκαν 400 Πορτογάλοι, μόνο φέτος δολοφονήθηκαν 14 Πορτογάλοι, που είναι ευρωπαίοι πολίτες, και αυτό προκαλεί μεγάλη συγκίνηση στην πορτογαλική κοινότητα που κατοικεί στη Νότια Αφρική, προκαλεί μεγάλη συγκίνηση επίσης στην Πορτογαλία, και συχνά η συγκίνηση που προκαλούν αυτά τα γεγονότα δεν επιτρέπει τη νηφάλια ανάπτυξη αυτής της συζήτησης.
Για το λόγο αυτό, η παρέμβαση της Ευρωπαϊκής Ένωσης μπορεί να είναι πολύ χρήσιμη όσον αφορά τη βοήθεια στη Νότια Αφρική για να αντιμετωπίσει το πρόβλημα αυτό, επειδή η κοινωνική και οικονομική κρίση που αποτελεί το υπόβαθρο της εγκληματικότητας, καθώς και της ανάπτυξης της εγκληματικότητας, είναι κρίσιμα ζητήματα για την εδραίωση της Νότιας Αφρικής στην πορεία με την οποία μας εντυπωσιάζει ή, δυστυχώς, για την καταστροφή μίας εμπειρίας που όλοι μας ευχόμαστε ότι τελικά θα στεφθεί από απόλυτη επιτυχία.
Κύριε Πρόεδρε, κύριε Επίτροπε, ακούμε συχνά να λέγεται ότι η ιστορία τραυλίζει και νομίζω ότι, όσον αφορά τη Νότιο Αφρική, αυτό επαληθεύεται.
Όλοι γνωρίζουμε την πορεία της συγκεκριμένης χώρας.
Μια πορεία πολυετών φυλετικών διακρίσεων, απαρτχάιντ που άφησε ανεξίτηλα τα ίχνη της.
Σήμερα, η εγκληματικότητα, τα προβλήματα που γνωρίζει η χώρα αυτή συνδέονται πρώτα και κύρια με τα χρόνια αυτά της κοινωνικής εξαθλίωσης, των φυλετικών διακρίσεων που γνώρισε.
Σήμερα, ωστόσο, η χώρα αυτή ετοιμάζεται να υποδεχτεί τη Διεθνή Διάσκεψη κατά του ρατσισμού.
Σήμερα, ο Νέλσον Μαντέλα παλεύει ενάντια στο ρατσισμό κατά των λευκών.
Σήμερα, η χώρα αυτή κατήγαγε εντούτοις μια σημαντική νίκη κατά της φαρμακοβιομηχανίας, που αποφάσισε να μην της χορηγεί φάρμακα, να μην έχει, εν πάση περιπτώσει, ο νοτιοαφρικανικός πληθυσμός πρόσβαση στην τριπλή θεραπεία ή στο AZT, φάρμακα που μπορούν σήμερα να σώσουν τον πληθυσμό της χώρας.
Είναι η σειρά μου τώρα να τραυλίσω και να σας πω αυτά που λέω και ξαναλέω συνεχώς εδώ μέσα: να καταργηθεί το χρέος των χωρών του Τρίτου Κόσμου, να δώσουμε την ευκαιρία στους άντρες και τις γυναίκες να ζήσουν επιτέλους αξιοπρεπώς και τα κονδύλια αυτά να χορηγηθούν στην εκπαίδευση, την υγεία, που αποτελούν τα θεμέλια για την οικονομική ανόρθωση των χωρών αυτών.
Εκεί βρίσκεται η ουσία.
Θα πρέπει να σταματήσουμε να γυρίζουμε γύρω από το στόχο και να αναδείξουμε επιτέλους τα πραγματικά ζητήματα, μετά από τα χρόνια του απαρτχάιντ.
Σήμερα, θα πρέπει να καταπολεμήσουμε τις κοινωνικές διακρίσεις, κάτι που μπορεί να γίνει με την κατάργηση του χρέους των χωρών του τρίτου κόσμου και, μεταξύ των άλλων, και της Νοτίου Αφρικής.
Κύριε Πρόεδρε, όπως είπαν ήδη οι συνάδελφοι, η ελπίδα μας ότι η Νότια Αφρική θα αποτελέσει παράγοντα σταθερότητας γίνεται όλο και πιο μακρινή.
Η τεράστια αύξηση της φτώχειας μεγάλων τμημάτων του πληθυσμού, η οποία εμφανίζεται μαζί με μια τεράστια εξάπλωση του AIDS, των ναρκωτικών και της μαύρης αγοράς, πρέπει πραγματικά να μας ανησυχήσει.
Δεν γνωρίζουμε, ότι η φτώχεια και η ανάγκη επιβίωσης αποτελούν αιτία κρίσης ειδικά στην Αφρική;
Εδώ απαιτείται πρόληψη της κρίσης, για την οποία μιλήσαμε τόσο συχνά τις τελευταίες εβδομάδες, αυτό σημαίνει προγράμματα ανάπτυξης για να βοηθηθεί μόνος του ο μαύρος πληθυσμός, προστασία της υγείας, υποστήριξη της πρόληψης στο σύστημα υγείας και επίσης προπάντων υποστήριξη στο εκπαιδευτικό σύστημα και μάλιστα πριν να είναι πολύ αργά.
Αυτό το συζητήσαμε επί αρκετό χρόνο.
Κάτι άλλο επίσης συζητήσαμε, δηλαδή να μην γίνεται καμία εξαγωγή εξοπλισμού σε χώρες όπου η φτώχεια μπορεί να διαταράξει την κοινωνική ειρήνη!
Δυστυχώς το Συμβούλιο δεν κράτησε την υπόσχεση που δόθηκε στο Ευρωπαϊκό Κοινοβούλιο.
Μαζί με την Γερμανία, τη Μεγάλη Βρετανία και την Ιταλία, η Σουηδία προμηθεύει στην Νότιο Αφρική όπλα για 43 δις εγχώριου νομίσματος.
Όλοι οι στόχοι, τους οποίους θέσαμε εδώ, δηλαδή το να υποβάλλουμε προγράμματα πρόληψης των συγκρούσεων χωρίς εξαγωγές εξοπλισμού, ξεχάστηκαν τελείως από την σουηδική κυβέρνηση.
Και όχι μόνο αυτό!
Όλο αυτό πέρασε και μέσα από ένα σκάνδαλο δωροδοκίας της νοτιοαφρικανικής κυβέρνησης.
Τούτο δείχνει ότι ο κώδικας συμπεριφοράς που έχουμε για τις εξαγωγές όπλων έχει κενά και ότι ακόμα δεν μπορούμε να τον χρησιμοποιούμε ως εργαλείο για μία πραγματική πρόληψη κρίσης.
Πάνω σε αυτό πρέπει να δουλέψουμε!
Πρέπει να υπάρξουν σαφή κριτήρια και διαφανείς μηχανισμοί ώστε να μην ξανασυμβεί κάτι τέτοιο!
Κύριε Πρόεδρε, το κείμενο που πρόκειται να υιοθετήσουμε περιέχει, κατά τη γνώμη μου, στοιχεία που ίσως φαίνονται αντιφατικά.
Επαναλαμβάνουμε την υποστήριξή μας στην κυβέρνηση της Νότιας Αφρικής, αλλά ταυτόχρονα της ζητάμε να καταβάλει μεγαλύτερη προσπάθεια σε μια σειρά θεμάτων όπως η βελτίωση του επιπέδου διαβίωσης του μαύρου πληθυσμού, η μείωση των ανισοτήτων, η δημιουργία απασχόλησης, ο σεβασμός των μειονοτήτων, η καταπολέμηση της εγκληματικότητας και η πρόληψη και θεραπεία του AIDS.
Πιέζοντας μ' αυτόν τον τρόπο τις νοτιοαφρικανικές αρχές, από τη μια πλευρά συγκαλύπτουμε τις ευθύνες που αναλογούν σε πολλές από τις χώρες μας και στον λεγόμενο "δυτικό κόσμο" για την κατάφωρη αδικία, την οποία έπρεπε να εξαλείψουν οι Νοτιοαφρικανοί στη δημοκρατική ανοικοδόμηση της κοινωνίας τους.
Από την άλλη πλευρά, φαίνεται ότι στέλνουμε το μήνυμα σ' εκείνους που κυβερνούν εκεί ότι δεν κάνουν όλα όσα περνούν από το χέρι τους για να αντιμετωπίσουν τα προβλήματα που επισημαίνουμε, και αυτή η κρίση θα ήταν άλλη αδικία από πλευράς μας.
Αυτές είναι οι προτεραιότητες της κυβέρνησης της Πραιτόρια και η βαθμιαία υπερνίκηση αυτών των προβλημάτων καθιστά τη χώρα αυτή θετικό πρότυπο για όλη τη νότια άκρη της αφρικανικής ηπείρου.
Προσωπικά θεωρώ επιτακτικό να υπογραμμίσουμε την κατανόησή μας για την προσπάθεια που καταβάλλει η Νότιος Αφρική, συχνά με γενναίο και καινοτόμο τρόπο, με σημαντικές νίκες όπως αυτή που είχε πρόσφατα σε σχέση με το AIDS, για παράδειγμα, έναντι των μεγάλων φαρμακοβιομηχανιών.
Όμως, θέλω να σας υπενθυμίσω, επίσης, ότι ήμουν εισηγητής πέρυσι όταν συζητήσαμε τη συμφωνία εμπορίου, ανάπτυξης και συνεργασίας με τη Νότιο Αφρική και δεν θυμάμαι από εκείνη τη συζήτηση να αντιμετώπιζε η Ευρωπαϊκή Ένωση πολύ γενναιόδωρα τη συμβολή μας στην ενίσχυση των δυνατοτήτων της κυβέρνησης της Νοτίου Αφρικής να αντεπεξέλθει σε όλες αυτές τις μεγάλες προκλήσεις.
Σήμερα, εμείς οι ίδιοι απαιτούμε από αυτή μεγαλύτερη αποτελεσματικότητα.
Φυσικά, πρέπει να συνεχίσουμε να επαγρυπνούμε, αλλά χωρίς να ξεχνάμε τις σοβαρές δυσκολίες που αντιμετωπίζει η Νότιος Αφρική και, προπαντός, μεταφράζοντας τις ανησυχίες μας σε μία συνεργασία αλληλεγγύης που θα αυξήσει τις δυνατότητες των Νοτιοαφρικανών να εκπληρώσουν τους στόχους τους, οι οποίοι συμπίπτουν, άλλωστε, με τις δικές μας απαιτήσεις.
Κύριε Πρόεδρε, κύριοι βουλευτές, κύριε Επίτροπε, είναι σήμερα στη μόδα ο αφρο-πεσιμισμός, που συχνά βασίζεται σε εσπευσμένες γενικεύσεις.
Αλλά στον ωκεανό της αστάθειας, των ατελείωτων πολέμων και συρράξεων, όπως στη μαρτυρική Αγκόλα, μία περιφερειακή δύναμη θα μπορούσε να διασφαλίσει ένα ελάχιστο επίπεδο τάξης και ειρήνης στη Μεσημβρινή Αφρική, η Νότια Αφρική.
Στη χώρα αυτή επιτελέσθηκε ένα πραγματικό πολιτικό θαύμα που παραμένει ζωντανό στη μνήμη μας: η μετάβαση από το απάρτχαιντ στη δημοκρατία.
Η Νότια Αφρική επέλεξε τη δημοκρατία ειρηνικά, θέτοντας τέρμα σε πολλές δεκαετίες φυλετικής καταπίεσης.
Ωστόσο, σήμερα η Νότια Αφρική βρίσκεται αντιμέτωπη με σοβαρά προβλήματα τα οποία έχουν ήδη υπογραμμισθεί εδώ, από τη βίαιη εγκληματικότητα στην οποία απειλείται ή μπορεί να βυθισθεί, μέχρι την τρομερή ασθένεια που είναι το AIDS.
Αλλά οι αλλαγές γέννησαν μεγάλες ελπίδες στη Νότια Αφρική.
Η σοφία και το γόητρο του Μαντέλα προσέδωσαν στη Νότια Αφρική απαράμιλλο κύρος στον κόσμο.
Οι πολιτικοί κληρονόμοι του έχουν τώρα μεγάλες ευθύνες απέναντι στην ιστορία και απέναντι στην κληρονομιά των αξιών που τους κληροδότησε ο Μαντέλα.
Η Νότια Αφρική θα μπορέσει να γίνει δύναμη που θα βαρύνει θετικά στα πεπρωμένο της περιοχής της και του κόσμου μόνο εάν δεν διολισθήσει στις φυλετικές ή εθνοτικές συγκρούσεις.
Οι κοινότητες μεταναστών ζουν μέσα στην αγωνία και το φόβο.
Η πορτογαλική κοινότητα, μία από τις πιο πολυάριθμες και που έχει πληγεί περισσότερο από τη βία, είχε ήδη το θάρρος να διαδηλώσει στους δρόμους, απαιτώντας μέτρα προστασίας.
Πρέπει να υποστηρίξουμε τη Νότια Αφρική, κύριε Πρόεδρε και κύριοι βουλευτές, να τη βοηθήσουμε χωρίς πατερναλισμό να αναπτυχθεί και να καταπολεμήσει την ανασφάλεια, τις συγκρούσεις, τους βίαιους θανάτους και τις δολοφονίες.
Η παρέκκλιση προς τη βία θα ήταν μία τραγωδία όχι μόνο για τη Νότια Αφρική αλλά και για την Ευρώπη και για τον κόσμο.
Ανάμεσα στα πολλά ψηφίσματα που εγκρίθηκαν στο Κοινοβούλιό μας, αυτό είναι ένα από τα πιο σημαντικά και επίκαιρα.
Οι Πορτογάλοι και άλλοι Ευρωπαίοι που ζουν στη Νότια Αφρική θα μπορέσουν έτσι να αισθανθούν ότι η Ευρώπη δεν τους εγκαταλείπει στη μοίρα τους και να διατηρήσουν τη φλόγα της ελπίδας, αλλά είναι κυρίως η διπλωματία της Επιτροπής και των κρατών που μπορούν να κάνουν πιο αποτελεσματικά τα υπόλοιπα.
Υπενθυμίζω εδώ τη σκέψη ενός μεγάλου γάλλου φιλόσοφου, του Μονταίν, που έλεγε: 'Κάθε άνθρωπος φέρει μέσα του ολόκληρη την ανθρώπινη υπόσταση' .
Κατά κάποιο τρόπο, ακριβώς η υπόσταση του ανθρώπου διακυβεύεται σε αυτή τη μεγάλη χώρα.
Λευκορωσία
Κύριε Πρόεδρε, είναι γεμάτη ένταση αυτή η εποχή για τον Πρόεδρο Lukashenko.
Σε δύο μήνες περίπου θα πραγματοποιηθούν προεδρικές εκλογές στη χώρα του, τη Λευκορωσία.
Και όχι άδικα ο άπληστος για εξουσία ηγέτης της Λευκορωσίας ανησυχεί κάπως για την έκβασή τους.
Θα κατορθώσει για παράδειγμα η αντιπολίτευση να συμφωνήσει να υποστηρίξει έναν υποψήφιο;
Θα μπορέσει να αναπτύξει μια στρατηγική συνεργασίας για να αγκαλιάσει τους αυξανόμενους επικριτές από το στρατόπεδο του Loekasjenko;
Εξάλλου, δεν θα πρέπει να ικανοποιεί ιδιαίτερα τον Lukashenko η ουδέτερη στάση του Ρώσου ομολόγου του, του Προέδρου Πούτιν.
Και σα να μην έφταναν όλα αυτά, οι πρόσφατες δημοσκοπήσεις δεν είναι ιδιαίτερα καθησυχαστικές για αυτόν.
Τέλος, οι έντονες κατηγορίες δύο υψηλόβαθμων δικαστικών της Γενικής Εισαγγελίας της Λευκορωσίας δίνουν άσχημη εικόνα για τον ίδιο τον Πρόεδρο καθώς και για τον σημερινό Γενικό Εισαγγελέα της χώρας: λέγεται ότι με δική τους διαταγή ειδικές μονάδες δολοφόνων δολοφόνησαν τουλάχιστον 30 πολίτες την περίοδο 1998-2000.
Μεταξύ αυτών των επιφανών αγνοουμένων περιλαμβάνεται ο πρώην Υπουργός Εσωτερικών της Λευκορωσίας Zacharenko, ο πολιτικός της αντιπολίτευσης Gontsjar και ο ρεπόρτερ της τηλεόρασης Sawadski.
Προκειμένου να εξασφαλίσει την επανεκλογή του, ο τύραννος του Μινσκ δεν διστάζει να εξουδετερώνει κάθε μέσο που διαθέτουν οι πολιτικοί του αντίπαλοι - οι οποίοι παρουσιάζονται ως εχθροί του λαού και εγκληματίες από τα μέσα μαζικής ενημέρωσης.
Δεν είναι να απορούμε λοιπόν που περισσότερο από το μισό του πληθυσμού δηλώνει στις δημοσκοπήσεις ότι δεν περιμένει στις 9 Σεπτεμβρίου να διεξαχθούν ελεύθερες και αδιάβλητες προεδρικές εκλογές.
Επαναλαμβάνω ότι κατανοώ τη στάση των πολιτών.
Διότι ο Πρόεδρος Lukashenko προσπαθεί να εκμηδενίσει κάθε προσπάθεια προς την κατεύθυνση διεξαγωγής αδιάβλητων εκλογών - συγκεκριμένα ένα δίκτυο επίσημα καταχωρημένων λευκορώσων παρατηρητών, τους οποίους υποστηρίζει ενεργά η αποστολή του ΟΑΣΕ στο Μινσκ.
Στο πλαίσιο αυτό πβλ. το προεδρικό διάταγμα της 12ης Μαρτίου το οποίο εγκρίθηκε την 7η Ιουνίου από το Κοινοβούλιο.
Δεδομένης της επιρροής που μπορεί να ασκήσει η Ρωσία στις εξελίξεις στο Μινσκ, η συμμετοχή ρώσων παρατηρητών στην αποστολή του ΟΑΣΕ για τον έλεγχο των προεδρικών εκλογών της 9ης Σεπτεμβρίου θα ήταν χρήσιμη.
Θα ήθελα να με πληροφορήσει ο Επίτροπος Patten εάν μπορεί και προτίθεται να αναλάβει πρωτοβουλίες προς την κατεύθυνση αυτή.
Απευθύνομαι στον Επίτροπο Patten και τον καλώ, αυτόν και όλους τους άλλους, να δώσουν ιδιαίτερη προσοχή στο σημείο 7 του ψηφίσματος για τη Λευκορωσία.
Στο σημείο αυτό το Ευρωπαϊκό Κοινοβούλιο καλεί "τη ρωσική κυβέρνηση και τον Πρόεδρο Πούτιν στο πλαίσιο της πολιτικής ένωσης μεταξύ Ρωσίας και Λευκορωσίας να υποστηρίξει ένα δημοκρατικό πολυκομματικό σύστημα και την πλουραλιστική εξέλιξη στη Λευκορωσία" .
Υπάρχει τρόπος να επηρεαστεί η Λευκορωσία μέσω της Ρωσίας.
Η Ευρωπαϊκή Ένωση οφείλει να αξιοποιήσει με κάθε τρόπο την πολιτική ένωση μεταξύ των δύο αυτών χωρών.
Έχουμε απόλυτη εμπιστοσύνη στον Επίτροπο Patten και επιθυμούμε να εφιστά αυτός την προσοχή της Ένωσης σε αυτό το σημείο σε κάθε περίπτωση.
Θα ήθελα, τέλος, να αναφέρω ότι κατά τις κοινοβουλευτικές εκλογές στη Λευκορωσία τον Οκτώβριο του 2000 απαγορεύτηκε στο ένα τέταρτο των υποψηφίων να υποβάλουν υποψηφιότητα.
Αυτό και μόνο καταδεικνύει το ποιόν του καθεστώτος.
Κύριε Πρόεδρε, καταρχάς θα ήθελα να επισημάνω ότι πριν από δύο χρόνια η Επιτροπή Εξωτερικών Υποθέσεων μου ανέθεσε την κατάρτιση της έκθεσης για τις σχέσεις της Ευρωπαϊκής Ένωσης με την Λευκορωσία και ομολογώ ότι έχω μεγάλη επιθυμία να μπορέσω να την ολοκληρώσω το συντομότερο δυνατό με θετικό τρόπο.
Η επίσκεψή μου στη Λευκορωσία σε διάφορες περιστάσεις μου έδειξε μια απαισιόδοξη εικόνα που δεν προσφέρει καμιά ελπίδα.
Πρόκειται για ένα αυταρχικό, προσωποκεντρικό καθεστώς, στο οποίο η αντιπολίτευση δεν έχει καμία δυνατότητα έκφρασης.
Και η αντιπολίτευση περιλαμβάνει από τους δημοκρατικούς κομμουνιστές ως τους χριστιανοδημοκράτες, περνώντας από τη σοσιαλδημοκρατία, σ' ένα πλαίσιο απουσίας ελευθεριών, όπως έχω πει επανειλημμένα.
Επίσης πολύ ανησυχητική είναι η συνεχής παραβίαση των ανθρωπίνων δικαιωμάτων.
Γι' αυτό πιστεύω ότι η Ευρωπαϊκή Επιτροπή, η Ευρωπαϊκή Ένωση, το Συμβούλιο, το Κοινοβούλιο, πρέπει να στείλουν ένα σαφές μήνυμα, μαζί με τον ΟΑΣΕ και το Συμβούλιο της Ευρώπης, ώστε η κυβέρνηση της Λευκορωσίας να υιοθετήσει τους δημοκρατικούς κανόνες και να μπορέσει να δώσει ελπίδα στον λαό της.
Κύριε Πρόεδρε!
Πάλι μπορώ να συνταχθώ με τις προλαλήσασες και τους προλαλήσαντες και να πω ότι η μελλοντικά γειτονική μας χώρα Λευκορωσία όπως πάντα απομακρύνεται ολοένα και περισσότερο από την δημοκρατία, και η δημοκρατία είναι βεβαίως η βάση της κοινής συμβίωσης στην Ευρώπη.
Με ανησυχία πρέπει να διαπιστώσουμε ότι ακόμα και οι τέσσερεις βασικές προϋποθέσεις που θέσαμε για την προετοιμασία των προεδρικών εκλογών δεν τηρούνται.
Ακόμα διώκεται και ποινικοποιείται η αντιπολίτευση.
Ακόμα δεν έχει ελεύθερη και απρόσκοπτη πρόσβαση στα μέσα μαζικής ενημέρωσης, ιδιαίτερα στην κρατική τηλεόραση.
Όπως πάντα δεν έχει διαλευκανθεί η εξαφάνιση προσώπων, προπαντός η τύχη του κ. Kontscha και του ρώσου κάμεραμαν Zawadski, για τους οποίους οι δημοσιογράφοι πραγματοποιούν μνημόσυνο.
Όλως ιδιαιτέρως επιθυμώ όμως να σταθώ σήμερα στην περίπτωση του καθηγητή Bandaschewski, o οποίος επί χρόνια προσπάθησε με κόπο να διαφωτίσει τον πληθυσμό στις μολυσμένες από το Τσερνομπίλ περιοχές.
Επειδή έλεγε την αλήθεια και επειδή στρεφόταν κατά της επανοίκησης αυτών των περιοχών, κατέληξε στην φυλακή και καταδικάσθηκε σε οκτώ χρόνια.
Αυτό πρέπει μια φορά να το φανταστείτε!
Αυτό δεν μπορούμε να το δεχθούμε!
Η Λευκορωσία αποτελεί συνεχώς μια πρόκληση για την ευρωπαϊκή διπλωματία.
Πρέπει να είμαστε επικριτικοί εκεί όπου είναι αναγκαίο, αλλά και πρέπει να δείχνουμε υποστήριξη εκεί όπου είναι δυνατό.
Η Λευκορωσία έχει στρατηγική σημασία για την ΕΕ και γι' αυτό πρέπει να κάνουμε τα πάντα για να επανέλθει η δημοκρατία σ' αυτή την χώρα.
Κύριε Πρόεδρε, το πρόβλημα στην Λευκορωσία αφορά περισσότερα πράγματα απ' ό,τι μόνο η κατάσταση σε μια έστω και σημαντική χώρα.
Πρόκειται για την ανάπτυξη συνολικά στην Ανατολική Ευρώπη.
Ο Πάπας ήταν τώρα στην Ουκρανία και εκεί υπήρξαν έντονες αντιδράσεις υπέρ και κατά.
Ωστόσο όχι μεταξύ των θρησκευμάτων, όπως ισχυρίζονταν πάντα, διότι οι φιλοευρωπαϊκές δυνάμεις όλων των θρησκευμάτων χαιρέτησαν την επίσκεψή του, ενώ οι αντιευρωπαϊστές την επέκριναν.
Ο ρώσος Πατριάρχης Αλέξιος πήγε στην Λευκορωσία, όμως όχι για να επικρίνει εκεί την κατάπνιξη των ανθρωπίνων δικαιωμάτων και της θρησκευτικής ελευθερίας, αλλά για να διαφημίσει με την υποστήριξη του κράτους την επαναδημιουργία της ένωσης κρατών μεταξύ της Ρωσίας, της Ουκρανίας και της Λευκορωσίας.
Αυτό το παράδειγμα δείχνει ότι πρόκειται για μία σημαντική πολιτική κίνηση προκαθορισμού των εξελίξεων.
Γι' αυτό είναι σημαντικό να υποστηρίξουμε τον λαό της Λευκορωσίας ως προς την ελευθερία του και να φροντίσουμε να φτάσουν και εκεί η δημοκρατία και το κράτος δικαίου.
Από τότε που έπεσε τελικώς ο Μιλόσεβιτς, η τελευταία πραγματική κομμουνιστική δικτατορία στην Ευρώπη είναι το καθεστώς της Λευκορωσίας.
Είναι πολύ σημαντικό - εδώ θα ήθελα προπάντων να υποστηρίξω την συνάδελφο Schroedter, η οποία κινητοποιήθηκε με σθένος γι' αυτήν την υπόθεση - να φροντίσουμε να απελευθερωθούν οι φυλακισμένοι για λόγους συνείδησης, να απελευθερωθούν οι πολιτικοί κρατούμενοι, να αποκτήσει η αντιπολίτευση επιτέλους δίκαιες ευκαιρίες και να μπορέσουν επιτέλους να γίνουν πραγματικά ελεύθερες εκλογές στην Λευκορωσία, ώστε και αυτή η χώρα να μπορέσει να επιστρέψει εκεί όπου ανήκει από την αρχή της ιστορίας της, δηλαδή στην κοινότητα των Ευρωπαίων!
(Χειροκροτήματα) Κατάσταση των προσφύγων από το Μπουρούντι στην Τανζανία
Κύριε Πρόεδρε, οι Χούτου που προέρχονται από το Bantu αποτελούν τη μεγαλύτερη φυλή στο Μπουρούντι με έναν πληθυσμό 6 εκατομμυρίων.
Οι Τούτσι που προέρχονται από την περιοχή του Νείλου αποτελούν τη μειοψηφούσα φυλή αλλά επικρατούν στην κυβέρνηση και το στρατό.
Αυτή η φυλετική πόλωση που βλέπουμε συχνά στην Αφρική είναι ένας από τους σημαντικότερους παράγοντες της εσωτερικής σύγκρουσης όχι μόνο στο Μπουρούντι αλλά και σε γειτονικά κράτη.
Το 1993 δολοφονήθηκε ο Πρόεδρος του Μπουρούντι, ο οποίος ανήκε στη φυλή Χούτου, και μέσα σε έναν μήνα σκοτώθηκαν πάνω από 100 000 άμαχοι.
Αλλοι 150 000 άμαχοι σκοτώθηκαν έκτοτε.
Πάνω από μισό εκατομμύριο παραμένει έως σήμερα σε προσφυγικά στρατόπεδα της Τανζανίας.
Η Δημοκρατία του Κονγκό βίωσε παρόμοιες συγκρούσεις και σχεδόν 2 εκατομμύρια άμαχοι σκοτώθηκαν εκεί ή αγνοούνται τα τελευταία δύο με τρία χρόνια.
Στο Κέρας της Αφρικής, καθώς και στην Ανατολική και Κεντρική Αφρική, περιοχή που καλύπτει 12 χώρες, υπάρχουν 20 εκατομμύρια εκτοπισθέντες που εκδιώχθηκαν από τις πατρίδες και τα χωριά τους.
Οι άνθρωποι αυτοί ήταν φτωχοί από πριν.
Σήμερα, είναι ακόμη φτωχότεροι.
Δεν έχουν μόρφωση, δεν έχουν πρόσβαση σε περίθαλψη, ούτε απασχόληση ή καταφύγιο.
Εξαρτώνται ολοκληρωτικά από το Παγκόσμιο Πρόγραμμα Τροφίμων για την τροφή τους και φοβούνται εκείνους που διοικούν τα προσφυγικά στρατόπεδα στα οποία ζουν.
Δεν είναι άξιον απορίας, επομένως, που τα προσφυγικά αυτά στρατόπεδα αποτελούν γόνιμο έδαφος ασθενειών, δυσαρέσκειας και αταξίας.
Νεαροί άνδρες και γυναίκες εξαπατώνται από τους πολέμαρχους για να στρατολογηθούν στις απείθαρχες συμμορίες τους.
Αυτοί οι αθώοι και απεγνωσμένοι άνθρωποι, που πριν ήταν συνηθισμένοι πολίτες, πιθανότατα αγρότες, πείθονται εύκολα να εκπαιδευτούν και να οπλιστούν για να στηρίξουν την απληστία και τις μάχες εξουσίας μεταξύ των πολέμαρχων.
Οι συμφωνίες της Λουσάκα και της Αρούσα απέτυχαν να δώσουν ένα τέλος στη βία και την εσωτερική σύγκρουση.
Ο επαναπατρισμός των προσφύγων δεν είναι ικανοποιητικός, καθώς ο κόσμος απλά φοβάται να επιστρέψει στα χωριά που καταστράφηκαν, κυριεύτηκαν και κατατρομοκρατήθηκαν από τους τρομοκράτες ή τους πολέμαρχους.
Πώς μπορούμε να αφήνουμε αυτά τα εκατομμύρια εκτοπισθέντων, αυτούς τους απελπισμένους πρόσφυγες, να ζουν στα στρατόπεδά τους σαν ζητιάνοι για μια ζωή;
Πώς μπορούμε να σβήσουμε τις φωτιές της σύγκρουσης και του εμφυλίου πολέμου σε αυτές τις αναπτυσσόμενες χώρες;
Τα εμπορευματοκιβώτια με φάρμακα, σκηνές, τρόφιμα, κουβέρτες και λοιπά προσφέρουν προσωρινή ανακούφιση, αλλά αυτό δεν αρκεί.
Πρέπει να είμαστε πιο δραστήριοι και να ξανασκεφτούμε τη στρατηγική μας.
Πρέπει, πρώτα απ' όλα, να δώσουμε στους φτωχούς ένα μερίδιο στις αγροτικές τους οικονομίες έτσι ώστε να αποκτήσουν τη δική τους γη και να έχουν την ευκαιρία να χτίσουν τη ζωή τους.
Δεύτερον, πρέπει να τους δώσουμε την κατάλληλη τεχνολογία - τεχνολογία του Τρίτου Κόσμου - την οποία θα μπορέσουν να χρησιμοποιήσουν για να στήσουν τοπικές επιχειρήσεις και να σπάσουν τον κύκλο της εξάρτησης από εμάς.
Πρέπει να επανεξετάσουμε τη στρατηγική μας και να επαναξιολογήσουμε την ποιότητα των ανθρώπων που έχουμε τοποθετήσει ως πρεσβευτές και εκπροσώπους μας, την εμπειρία τους, πρέπει να δούμε εάν μπορούμε ίσως να χρησιμοποιήσουμε τοπικούς εμπειρογνώμονες διεθνούς φήμης και ικανότητας για να μας συμβουλεύσουν, να ενεργήσουν για λογαριασμό μας, πρέπει να χρησιμοποιήσουμε πιο αποδοτικά τους περιορισμένους πόρους που διαθέτουμε.
Αυτό πρέπει να το κάνουμε πολύ επειγόντως.
Έχω μεγάλη εμπιστοσύνη στον Επίτροπο Patten για να ηγηθεί αυτής της προσπάθειας, καθώς και στον Επίτροπο Nielson, και ελπίζω ότι θα ενώσουν τις προσπάθειές τους και θα διασφαλίσουν ότι την επόμενη δεκαετία, η ΕΕ θα τα πάει πολύ καλύτερα από ό,τι τα τελευταία 40 χρόνια, μια περίοδο κατά την οποία σπαταλήθηκε, νομίζω, πολύς χρόνος και πόροι.
.
(ΕΝ) Πρώτον, όσον αφορά το Βιετνάμ, επιτρέψτε μου να πω ότι συμμερίζομαι τις ανησυχίες των αξιότιμων βουλευτών για την κατάσταση των ανθρωπίνων δικαιωμάτων και ιδίως για τις πρόσφατες εξελίξεις σε αυτήν τη χώρα.
Από ό,τι δείχνουν, η πρόοδος που συντελέσθηκε από τη βιετναμέζικη κυβέρνηση, τόσο πολιτικά όσο και οικονομικά, από τότε που υιοθετήθηκε το Σύνταγμα του 1992, ενδέχεται να επιβραδύνεται ή ακόμη και να αντιστρέφεται, ιδίως όσον αφορά τις πολιτικές ελευθερίες.
Η πολιτική που ακολουθεί η Ευρωπαϊκή Ένωση απέναντι στο Βιετνάμ, όπως και απέναντι σε όλες τις χώρες, είναι να ενθαρρύνει και να στηρίζει τη συνεχή πρόοδο για τα ανθρώπινα δικαιώματα και τον εκδημοκρατισμό και να εκφράζει ανησυχίες τόσο δημόσια όσο και ιδιωτικά εκεί που παρατηρούνται καταχρήσεις ή επιδείνωση της κατάστασης.
Το να επιτραπεί η ελευθερία γνώμης και η θρησκευτική ελευθερία στο Βιετνάμ έχει ύψιστη σημασία για την Ευρωπαϊκή Ένωση.
Το Σύνταγμα του Βιετνάμ εγγυάται την ελευθερία των πεποιθήσεων και τη θρησκευτική ελευθερία και τα τελευταία χρόνια, το κράτος ανέπτυξε πιο συνεργατικές διευθετήσεις με την Καθολική Εκκλησία.
Ωστόσο, το Σύνταγμα ορίζει επίσης ότι απαγορεύεται η παραβίαση της ελευθερίας των πεποιθήσεων ή της θρησκευτικής ελευθερίας ή η εκμετάλλευσή τους με σκοπό τη δράση κατά των νόμων ή των πολιτικών του κράτους.
Η διάταξη αυτή αντανακλά ολοφάνερα την επιθυμία των βιετναμέζικων αρχών να προσπαθήσουν να ελέγξουν το ρυθμό της αλλαγής και να συνεχίσουν να χειραγωγούν την κοινωνία στη διάρκεια της διαδικασίας μετάβασης.
Αλλά είναι επίσης απλώς ένας περιορισμός της ελευθερίας της γνώμης ενώ και ο νόμος περί Τύπου περιέχει παρόμοιους περιορισμούς.
Οι περιπτώσεις που αναφέρθηκαν στη σημερινή συζήτηση μου φαίνεται ότι συνδέονται περισσότερο με την ελευθερία γνώμης παρά με τη θρησκευτική ελευθερία, μία ελευθερία που φυσικά θεωρείται εξίσου σημαντική στην Ευρωπαϊκή Ένωση.
Ο Πατήρ Ly κάλεσε πρόσφατα τις Ηνωμένες Πολιτείες να μην επικυρώσουν τη διμερή εμπορική συμφωνία με το Βιετνάμ συνδέοντας την ενέργεια αυτή με θέματα ανθρωπίνων δικαιωμάτων.
Παρόμοιες εκκλήσεις αναφέρονται από μέλη της Ενοποιημένης Βουδιστικής Εκκλησίας του Βιετνάμ.
Οι εκκλήσεις αυτές αντιβαίνουν σαφώς στην πολιτική της κυβέρνησης και είναι δύσκολο να γίνουν ανεκτές σε μία κοινωνία που δεν είναι συνηθισμένη στη δημόσια διαφωνία.
Αυτό που απαιτείται στο Βιετνάμ είναι συνεχής πρόοδος στο πρόγραμμα των μεταρρυθμίσεων της χώρας, έτσι ώστε η διοίκηση να μάθει να αντιμετωπίζει ένα ευρύτερο φάσμα απόψεων και να εκτιμήσει την αξία της ανοχής της διαφωνίας από το σύστημα διακυβέρνησης.
Θα συνεχίσουμε να στηρίζουμε την πρόοδο και να εκμεταλλευόμαστε κάθε ευκαιρία για να εφιστούμε την προσοχή στη θεμελιώδη σημασία της ελευθερίας της γνώμης.
Το πρώτο άρθρο της Συμφωνίας Συνεργασίας μεταξύ ΕΕ-Βιετνάμ την οποία υπογράψαμε με την κυβέρνηση του Βιετνάμ το 1995, τάσσει ότι ο σεβασμός των ανθρωπίνων δικαιωμάτων και των δημοκρατικών αρχών αποτελεί τη βάση της συνεργασίας μας.
Προσεχώς, θα οργανωθεί μια συνάντηση της Μεικτής Επιτροπής Ευρωπαϊκής Κοινότητας-Βιετνάμ στο Ανόι, όπου θα επισκοπήσουμε όλες τις εκφάνσεις των σχέσεών μας συμπεριλαμβανόμενης της κοινής μας δέσμευσης για το σεβασμό των ανθρωπίνων δικαιωμάτων.
Εν τω μεταξύ, η αντιπροσωπεία της Επιτροπής συμμετέχει μαζί με τα κράτη μέλη που εκπροσωπούνται στο Ανόι σε όλα τα διαβήματα της ΕΕ προς την κυβέρνηση του Βιετνάμ για θέματα ανθρωπίνων δικαιωμάτων καθώς και στις τακτικές συζητήσεις για τα ανθρώπινα δικαιώματα που διεξάγουν οι αποστολές της ΕΕ με τις βιετναμέζικες αρχές.
Μπορώ να διαβεβαιώσω το Κοινοβούλιο ότι σε αυτή τη διαδικασία, θα συνεχίσουμε να θέτουμε συγκεκριμένα θέματα που εγείρουν ανησυχίες και συγκεκριμένες περιπτώσεις και θα συνεχίσουμε να ενθαρρύνουμε δράσεις για την αντιμετώπιση των παραβιάσεων των ανθρωπίνων δικαιωμάτων στο Βιετνάμ.
Θα θίξω αυτά τα σημεία ο ίδιος όταν θα μεταβώ στο Βιετνάμ αργότερα αυτόν τον μήνα.
Θα αναφερόμουν συγκεκριμένα σε αυτό που είπε ο κ. Dupuis, αλλά αφού δεν είναι εδώ, το αντιπαρέρχομαι.
Το δεύτερο θέμα με το οποίο θα ήθελα να ασχοληθώ είναι η Νότιος Αφρική.
Η Επιτροπή συμμερίζεται την άποψη του Ευρωπαϊκού Κοινοβουλίου ότι η συνεργασία Νοτίου Αφρικής/ΕΕ πρέπει να προσπαθήσει να διορθώσει τις υπάρχουσες ανισότητες που κληροδότησε η εποχή του απαρτχάιντ και να βελτιώσει τις συνθήκες διαβίωσης του πληθυσμού με προγράμματα που στοχεύουν στην απασχόληση, την υγεία, την παιδεία και τη στέγαση.
Αυτό είναι το περιεχόμενο του ευρωπαϊκού προγράμματός μας για την αναδιάρθρωση και την ανάπτυξη.
Συμμεριζόμαστε απολύτως το μέλημα του Ευρωπαϊκού Κοινοβουλίου για την επείγουσα ανάγκη καταπολέμησης του προβλήματος του ιού HIV/AIDS στη Νότιο Αφρική και είμαι σίγουρος - όπως είπα σήμερα το πρωί κατά τη συζήτηση για την επικείμενη Διάσκεψη Κορυφής της G8 - ότι θα είναι ένα από τα θέματα που θα συζητηθούν στη Γένοβα.
Η Επιτροπή συμφωνεί επίσης ότι υπάρχει ανάγκη για ένα κλίμα μεγαλύτερης ασφάλειας στη Νότιο Αφρική ως προϋπόθεση για μία ειρηνική κοινωνία και για την οικονομική ανάπτυξη.
Φοβόμαστε ότι η κατάσταση της εγκληματικότητας δεν απειλεί μόνο τους κατοίκους της χώρας και τον κοινωνικό της ιστό, αλλά απειλεί επίσης τη φήμη της Νοτίου Αφρικής στο εξωτερικό, αποθαρρύνει τις ξένες επενδύσεις και έχει επιζήμιες συνέπειες για την οικονομία συνολικά.
Όπως γνωρίζει το Σώμα, οι τομείς προτεραιότητας σύμφωνα με το τρέχον πολυετές ενδεικτικό μας πρόγραμμα για τα έτη 2000-2002 είναι η ανακούφιση της φτώχειας μέσω της παροχής βασικών κοινωνικών υπηρεσιών, της στήριξης του ιδιωτικού τομέα και της εδραίωσης του κράτους δικαίου και της προώθησης των ανθρωπίνων δικαιωμάτων.
Η Επιτροπή χρηματοδότησε δύο προγράμματα για να στηρίξει την αστυνομική δύναμη της Νοτίου Αφρικής.
Το πιο πρόσφατο βρίσκεται στο στάδιο της υλοποίησης.
Παρότι αληθεύει ότι το τελευταίο έτος δεν υπήρξαν νέα σχέδια ή προγράμματα στον τομέα της υγείας, το πρόγραμμα υποστήριξης του δημόσιου τομέα υγείας του 2000, το οποίο συμφωνήθηκε το 1999, άρχισε να λειτουργεί στη διάρκεια του περασμένου έτους.
Τα προγράμματα που εξετάζονται για χρηματοδότηση για το 2001 περιλαμβάνουν ένα μείζον πρόγραμμα υγείας για την πρωτοβάθμια περίθαλψη που θα καλύψει και τον ιό HIV/AIDS σε επιλεγμένες επαρχίες.
Οι προετοιμασίες για τον προγραμματισμό του επόμενου πολυετούς ενδεικτικού προγράμματος πρόκειται να ξεκινήσουν σύντομα και θα διεξαχθούν στη διάρκεια του επόμενου έτους.
Σε αυτή τη φάση προγραμματισμού, η Επιτροπή θα δώσει πολύ μεγάλη σημασία στις ανησυχίες και το ενδιαφέρον που εξέφρασε το Ευρωπαϊκό Κοινοβούλιο.
Έρχομαι τώρα στη Λευκορωσία.
Θέλω να πω πόσο σημαντικό είναι για το Κοινοβούλιο να συζητήσει αυτό το θέμα και συμφωνώ απόλυτα με αυτό που είπαν πολλοί αξιότιμοι βουλευτές για τη σημασία που έχει το να εκφράσουμε την ανησυχία μας για τη Λευκορωσία στην Ρωσική Ομοσπονδία.
Αυτό είναι κάτι που κάναμε, κάνουμε και θα συνεχίσουμε να κάνουμε.
Χαιρετίζω αυτήν την επίκαιρη συζήτηση.
Συγχαίρω τους αξιότιμους βουλευτές που τόνισαν την εξαιρετικά ανησυχητική κατάσταση στη Λευκορωσία.
Η Επιτροπή συμμερίζεται τις βαθιές ανησυχίες οι οποίες περιέχονται στα ψηφίσματα που έχουμε μπροστά μας σήμερα.
Ενώνω τη φωνή μου με το Κοινοβούλιο καλώντας τον Πρόεδρο Lukashenka να αντιστρέψει τη σημερινή ανησυχητική τάση προς την εντεινόμενη αυταρχικότητα με αποφασιστική δράση για τη βελτίωση των ανθρωπίνων δικαιωμάτων, της ελευθερίας του Τύπου και της δημοκρατίας.
Βραχυπρόθεσμα, αυτό σημαίνει, ιδίως, διασφάλιση ελεύθερων και δίκαιων εκλογών και αντιμετώπιση του ζητήματος των αγνοούμενων μελών της αντιπολίτευσης και πολιτικών κρατουμένων.
Η βελτίωση της συνεργασίας με τον ΟΑΣΕ αποτελεί ζωτική συνιστώσα εδώ.
Οι προεδρικές εκλογές στις 9 Σεπτεμβρίου είναι η επόμενη δοκιμασία για τα δημοκρατικά διαπιστευτήρια της χώρας και βρισκόμαστε σε στενή επαφή με τις συνομιλίες ΟΑΣΕ-ODIHR (Γραφείο των Δημοκρατικών Θεσμών και των Ανθρωπίνων Δικαιωμάτων) για το επιθυμητό μιας διεθνούς αποστολής παρακολούθησης των εκλογών.
Υπάρχουν ορισμένα - τονίζω το "ορισμένα" - ενθαρρυντικά μηνύματα για μεγαλύτερη ενότητα μεταξύ των κομμάτων της αντιπολίτευσης.
Εντούτοις, όλες οι ενδείξεις δείχνουν ότι οι αρχές θα αποτύχουν και πάλι στη δοκιμασία της δημοκρατίας, όπως στις βουλευτικές εκλογές πέρυσι τον Οκτώβριο, όπου αποδείχτηκαν απογοητευτικά ανίκανες να εκπληρώσουν τους όρους που έθεσε ο ΟΑΣΕ.
Η θέση της Ευρωπαϊκής Ένωσης είναι σαφής: εφόσον συνεχίζεται η σημερινή απαράδεκτη κατάσταση, δεν μπορούμε να εξετάσουμε το ενδεχόμενο στενότερων οικονομικών ή πολιτικών σχέσεων με τη Λευκορωσία.
Εκτός εάν, και μέχρις ότου, υπάρξουν σημαντικές βελτιώσεις, η οικονομική μας βοήθεια θα συνεχίσει να περιορίζεται σε άμεση βοήθεια προς όσους συμμετέχουν στην προαγωγή της κοινωνίας των πολιτών και της δημοκρατίας, και σε ανθρωπιστική βοήθεια, εκεί που χρειάζεται.
Η Ευρωπαϊκή Ένωση καταδίκασε το πρόσφατο κυβερνητικό διάταγμα για την εξωτερική χρηματοδότηση των μη κυβερνητικών οργανώσεων και αναζητούμε επειγόντως διευκρινήσεις για το πώς θα επηρεάσει τα δικά μας προγράμματα βοήθειας.
Προσωπικά, θα προτιμούσα να αναστείλουμε τη σημερινή περιορισμένη μας βοήθεια, παρά να την υποβάλουμε στην προηγούμενη έγκριση των αρχών.
Η περιοριστική πολιτική μας για τον πολιτικό διάλογο δεν εμπόδισε την Ευρωπαϊκή Ένωση να διατυμπανίσει επανειλημμένως τις βαθιές ανησυχίες μας για εξέχουσες δημόσιες φυσιογνωμίες που εξαφανίζονται μυστηριωδώς ή φυλακίζονται για πολιτικούς λόγους.
Πρόσφατα, η Ευρωπαϊκή Ένωση έθιξε τις περιπτώσεις του πρώην Υπουργού Εσωτερικών Yury Zakharenko, του πρώην επικεφαλής της επιτροπής εκλογών, Viktor Gonchav, του επιχειρηματία Anatoly Krasovsky και του φωτογράφου Dmitry Zavadsky που αναφέρθηκε κατά τη συζήτηση.
Μας ανησυχεί το γεγονός ότι, παρά την πίεση, δεν σημειώθηκε πρόοδος σε αυτές τις περιπτώσεις.
Η συζήτηση σήμερα ανέδειξε ακόμη μία περίπτωση: τη φυλάκιση του καθηγητή Bandashevsky, μετά την εργασία του για τις ανησυχητικές κοινωνικές και περιβαλλοντικές συνέπειες της καταστροφής του Τσέρνομπιλ.
Οι επικεφαλής της αποστολής της Ευρωπαϊκής Ένωσης στη Λευκορωσία έκαναν πρόσφατα μία μελέτη για τον αντίκτυπο του Τσέρνομπιλ στη δημόσια υγεία.
Η Επιτροπή επιθυμεί να συζητήσει με τα κράτη μέλη τον τρόπο με τον οποίο πρέπει να απαντήσει η Ευρωπαϊκή Ένωση σε αυτά τα ανησυχητικά ευρήματα και το πώς πρέπει να αντιδράσουμε στην φυλάκιση του καθηγητή Bandashevsky, λαμβάνοντας υπόψη τις ένθερμες απόψεις των αξιότιμων βουλευτών.
Δεν διστάζω καθόλου να υποστηρίξω μια δίκαιη αλλά σκληρή γραμμή για τη Λευκορωσία, αλλά είναι κρίμα που χρειάζεται κάτι τέτοιο.
Η Λευκορωσία είναι μια χώρα στην καρδιά της Ευρώπης που έχει τη δυνατότητα να γίνει σημαντικός πολιτικός και οικονομικός εταίρος για την Ένωση, ιδίως μετά την διεύρυνση.
Αυτό είναι το θετικό μήνυμα που πρέπει να συνεχίσουμε να στέλνουμε στο λαό της Λευκορωσίας.
Με αυτόν τον τρόπο, μπορούμε να δώσουμε την υποστήριξή μας σε εκείνες τις δυνάμεις της κοινωνίας οι οποίες πιέζουν για τις μεταρρυθμίσεις που είναι τόσο απαραίτητες, τις μεταρρυθμίσεις που σίγουρα θα γίνουν κάποια μέρα.
Τέλος, αναφέρομαι στη σημαντική ομιλία του κ. Khanbhai, ο οποίος έθιξε ορισμένα πολύ σημαντικά θέματα, με αφορμή τη θέση των προσφύγων από το Μπουρούντι στην Τανζανία.
Η Επιτροπή ανησυχεί για την έλλειψη προόδου προς την ειρήνη στο Μπουρούντι.
Και πώς θα μπορούσαμε να μην ανησυχούμε;
Μας ανησυχεί η συνέχιση της βίας κατά του αστικού πληθυσμού από τις εμμένουσες συγκρούσεις μεταξύ του στρατού του Μπουρούντι και των στασιαστών.
Υπό τις σημερινές συνθήκες, ειλικρινά, δεν είναι πιθανή η εκούσια επιστροφή των προσφύγων του Μπουρούντι από τα στρατόπεδα της Τανζανίας, ενώ ο αναγκαστικός επαναπατρισμός δεν είναι καθόλου σκόπιμος.
Η συνεχιζόμενη και αυξανόμενη παρουσία ενός τεράστιου πληθυσμού προσφύγων από το Μπουρούντι στην Τανζανία προκαλεί ένταση μεταξύ των δύο κυβερνήσεων.
Μέχρι το τέλος Μαΐου, υπήρχαν περίπου 523 000 πρόσφυγες σε στρατόπεδα της Δυτικής Τανζανίας, εκ των οποίων 383 000 από το Μπουρούντι.
Συγκεκριμένα, η κυβέρνηση της Τανζανίας κατηγορείται ότι δεν εμποδίζει τους στασιαστές από το Μπουρούντι να χρησιμοποιούν τα στρατόπεδα των προσφύγων ως βάσεις για τις επιθέσεις τους.
Απαντώντας στις πρόσφατες κατηγορίες εκ μέρους της κυβέρνησης του Μπουρούντι, ο Πρόεδρος της Τανζανίας Mkapa πρότεινε τον άμεσο και αναγκαστικό επαναπατρισμό όλων των προσφύγων, χωρίς να λαμβάνει υπόψη του την κατάσταση που επικρατεί στο Μπουρούντι από άποψη ασφάλειας.
Η κυβέρνηση της Τανζανίας διαβεβαίωσε έκτοτε την Ύπατη Αρμοστεία του ΟΗΕ για τους Πρόσφυγες ότι δεν αμφισβητείται η πολιτική της απέναντι στους πρόσφυγες από το Μπουρούντι και υποσχέθηκε να τηρήσει την προηγούμενη δέσμευσή της να διευκολύνει τον σταδιακό εκούσιο επαναπατρισμό τους, μόλις το επιτρέψουν οι συνθήκες ασφαλείας στο Μπουρούντι.
Από την πλευρά μας, η Ευρωπαϊκή Επιτροπή θα συμβάλει με 25 εκατομμύρια ευρώ στην υλοποίηση του σχεδίου της Ύπατης Αρμοστείας του ΟΗΕ για τους Πρόσφυγες για τον εκούσιο επαναπατρισμό των προσφύγων από το Μπουρούντι, το οποίο θα τεθεί σε εφαρμογή μόλις το επιτρέψουν οι περιστάσεις.
Προς το παρόν, η Επιτροπή λαμβάνει τα απαραίτητα μέτρα για να βοηθήσει την κυβέρνηση της Τανζανίας να αντιμετωπίσει τον πληθυσμό των προσφύγων.
Μέσω της υπηρεσίας ανθρωπιστικής βοήθειας, της ECHO, η Επιτροπή χρηματοδοτεί πάνω από το ένα τρίτο της συνολικής ανθρωπιστικής βοήθειας προς τους πρόσφυγες στην Τανζανία.
Ο περσινός προϋπολογισμός της ECHO για τη βοήθεια προς τους πρόσφυγες στην Τανζανία ήταν σχεδόν 27 εκατομμύρια ευρώ και αυξήθηκε σε περισσότερα από 32 εκατομμύρια ευρώ φέτος.
Ο κ. Khanbhai έθιξε επίσης μια σειρά σημαντικών θεμάτων για τη διαχείριση της βοήθειας και των αναπτυξιακών προγραμμάτων μας και την εκπροσώπησή μας στην Αφρική και σε άλλα μέρη του κόσμου.
Προσβλέπω σε μελλοντικές ευκαιρίες για να συζητήσω αυτά τα θέματα μαζί του και με όλο το Σώμα, τουλάχιστον στο πλαίσιο της ανακοίνωσης που μόλις ετοιμάσαμε για τις εξωτερικές μας υπηρεσίες.
Ευχαριστώ πολύ, κύριε Επίτροπε.
Η κοινή συζήτηση έληξε.
Η ψηφοφορία θα διεξαχθεί στις 18.30.
Παράνομη εκμετάλλευση των φυσικών πόρων στη Λαϊκή Δημοκρατία του Κονγκό
.
Η ημερήσια διάταξη προβλέπει την κοινή συζήτηση επί των ακολούθων πέντε προτάσεων ψηφίσματος:
B5-0485/2001, των κκ.
Maes, Isler Bιguin και Lucas, εξ ονόματος της Ομάδας των ΠΡΣ/ΕΕΣ, για την παράνομη εκμετάλλευση των φυσικών πόρων στη Λαϊκή Δημοκρατία του Κονγκό (ΛΔΚ)·
B5-0492/2001, του κ. Van Hecke, εξ ονόματος της Ομάδας ΕΛΚ-ΕΔ, για την καταλήστευση των φυσικών πόρων στη Λαϊκή Δημοκρατία του Κονγκό·
B5-0502/2001, των κκ.
Van den Berg, Sauquillo Pιrez del Arco και Carlotti, εξ ονόματος της Ομάδας ΕΣΚ, για την παράνομη εκμετάλλευση των φυσικών πόρων στη Λαϊκή Δημοκρατία του Κονγκό (ΛΔΚ )·
B5-0510/2001, των κκ.
Van den Bos και Dybkjζr, εξ ονόματος της Ομάδας ΦΙΛ, για την παράνομη εκμετάλλευση των φυσικών πόρων στη Λαϊκή Δημοκρατία του Κονγκό (ΛΔΚ)·
B5-0517/2001, των κκ.
Miranda, Vinci και Sylla, εξ ονόματος της Ομάδας ΕΕΑ/ΑρΠρΒΧ, για την παράνομη εκμετάλλευση των φυσικών πόρων στη Λαϊκή Δημοκρατία του Κονγκό (ΛΔΚ).
Κύριε Πρόεδρε, συνάδελφοι, θα ήθελα να επιστήσω την προσοχή σας σε ένα πρόβλημα το οποίο αποτελεί μέρος ενός καταιγισμού καταστροφών που έπληξαν μία ολόκληρη περιοχή με πληθυσμό ενός εκατομμυρίου ανθρώπων.
Η Λαϊκή Δημοκρατία του Κονγκό υφίσταται τη στιγμή αυτή τις συνέπειες του πολέμου.
Και ο πόλεμος αυτός γίνεται κατά πρώτο λόγο για τους σημαντικούς φυσικούς πόρους της χώρας.
Εδώ και χρόνια η χώρα αυτή γίνεται αντικείμενο εκμετάλλευσης, ο πληθυσμός της αγνοείται και δεν συμμετέχει στην επικερδή αξιοποίηση των φυσικών πόρων της χώρας.
Ο πόλεμος είναι η κατεξοχήν κατάσταση η οποία ευνοεί τις επικερδείς επιχειρήσεις καθώς εξαιτίας του σπάνια γίνονται έλεγχοι και δεν αναλαμβάνονται ευθύνες.
Το πιο εντυπωσιακό ίσως παράδειγμα στις ημέρες μας αποτελεί η εξόρυξη και η εμπορία κολτανίου, ενός υλικού χωρίς το οποίο δεν θα μπορούσε κανείς από εμάς να χρησιμοποιεί έτσι απλά το κινητό του τηλέφωνο.
Πληρώνουμε πενταροδεκάρες για αυτό το υλικό ενώ ο πληθυσμός της περιοχής αντιμετωπίζει σήμερα για πρώτη φορά στην ιστορία του το φάσμα της πείνας.
Ο πόλεμος ο οποίος μαίνεται τώρα στην περιοχή δεν καθιστά δυνατή μόνο τη λεγόμενη "νόμιμη" εκμετάλλευση αυτού του υλικού, αλλά επιτρέπει επίσης απροκάλυπτες λεηλασίες.
Είναι επίσης σαφές ότι το επικερδές εμπόριο ουρανίου και πυρηνικών αποβλήτων αποβαίνει σχεδόν αποκλειστικά προς όφελος των δυτικών συμφερόντων.
Δημιουργούνται ερωτηματικά για τον ρόλο που διαδραματίζουν οι δυτικές πρεσβείες και το περιβάλλον τους.
Ιδιαίτερα θα ήθελα να επιστήσω την προσοχή σας σε μία πτυχή αυτής της απαράδεκτης κατάσταση που διαρκεί τόσο πολύ.
Εδώ και χρόνια οι ευρωπαϊκές χώρες και οι Ηνωμένες Πολιτείες αγοράζουν ουράνιο το οποίο χρησιμοποιήθηκε μεταξύ άλλων στις φρικαλεότητες της Χιροσίμα και του Ναγκασάκι.
Και σα να μην έφτανε αυτό, εγκαταλείπονται πυρηνικά απόβλητα των Δυτικών χωρών σε αυτή την περιοχή.
Τα ραδιενεργά απόβλητα από τη δεκαετία του ' 60 και του ' 70 εξακολουθούν να αποτελούν σημαντική και άμεση απειλή για τον πληθυσμό της περιοχής.
Θεωρώ ενθαρρυντικό το γεγονός ότι ο πρωθυπουργός Verhofstadt έκανε εχθές φιλόδοξες δηλώσεις σχετικά με την αντιμετώπιση της κατάστασης στην περιοχή.
Ελπίζω να μην μείνει στα ωραία λόγια.
Το τέλος του ψυχρού πολέμου και του ανταγωνισμού των εξοπλισμών καθιστούν λογική και καθόλου υπερβολική την απαίτηση να τεθεί τέλος στο εμπόριο ουρανίου και στα πυρηνικά απόβλητα, απαίτηση η οποία θα έλεγα ότι απορρέει με φυσικό τρόπο από τις αξίες που υποστηρίζει η Ευρώπη.
Κύριε Πρόεδρε, η σύγκρουση στη Λαϊκή Δημοκρατία του Κονγκό αφορά την πρόσβαση, τον έλεγχο και το εμπόριο κρίσιμων ορυκτών πόρων.
Ο πλούτος της χώρας προσελκύει τους άπληστους γείτονές της.
Και τα έξι έθνη που εμπλέκονται σε αυτήν την σύγκρουση μοιράζονται την ευθύνη για τις παράνομες πράξεις τους, το ίδιο και εκείνοι από άλλες χώρες που βοήθησαν σε αυτήν την κερδοσκοπία.
Αξίζει το τίμημα της μακροπρόθεσμης περιφερειακής αστάθειας για τη βραχυπρόθεσμη αυτή κλοπή;
Πέρα από το πλιάτσικο, τη λαφυραγωγία και τη δολιοφθορά από ξένους στρατούς, τα εγκληματικά καρτέλ βλέπουν τη Λαϊκή Δημοκρατία του Κονγκό ως τον αδύναμο κρίκο της αλυσίδας.
Η επιτροπή εμπειρογνωμόνων του ΟΗΕ προειδοποιεί: "Αυτά τα εγκληματικά καρτέλ έχουν διακλαδώσεις και διασυνδέσεις σε όλο τον κόσμο και αντιπροσωπεύουν το επόμενο σοβαρό πρόβλημα ασφάλειας στην περιοχή" .
Θα ήθελα να ρωτήσω τον Επίτροπο, ποια είναι η διαφορά ανάμεσα στον Μιλόσεβιτς που εφάρμοσε την εθνοκάθαρση στους γείτονές του και στους αφρικανούς ηγέτες που λεηλάτησαν και σκότωσαν 2,5 εκατομμύρια Κονγκολέζων γειτόνων τους;
Πότε θα δούμε κάποιους από αυτούς τους ηγέτες στο εδώλιο του κατηγορουμένου στη Χάγη;
Δεν βλέπω καμία διαφορά ανάμεσα στον ένα τύπο δολοφονιών και στον άλλο, εκτός του ότι ο ένας αφορά λευκούς και ο άλλος μαύρους.
Όταν δημοσιευτούν τα τελικά πορίσματα των Ηνωμένων Εθνών, η ΕΕ και ο ΟΗΕ πρέπει να εξετάσουν το ενδεχόμενο να παγώσουν τα περιουσιακά στοιχεία των κινημάτων των στασιαστών, των ηγετών των εγκληματικών καρτέλ και των ξένων δυνάμεων που δεν αποσύρονται.
Εμείς, στην κεντροδεξιά του Κοινοβουλίου, επιθυμούμε την ανάληψη σθεναρής δράσης για να εμποδίσουμε την καταστροφή της Λαϊκής Δημοκρατίας του Κονγκό.
Η ειρωνεία είναι ότι ο πλούτος που κλάπηκε από τους Κονγκολέζους θα μπορούσε να θέσει τα θεμέλια για μία πραγματική μακροπρόθεσμη ανάπτυξη και σταθερότητα.
Αλλά αυτό απαιτεί από τους αφρικανούς ηγέτες να καταθέσουν τα όπλα τους.
Με τις ιστορικές μας σχέσεις με την Αφρική - ιδίως κατά τη βελγική Προεδρία - έχουμε μία πραγματική ευκαιρία να κάνουμε κάτι σύντομα.
Κύριε Πρόεδρε, η έκθεση της επιτροπής των εμπειρογνωμόνων σχετικά με την παράνομη εκμετάλλευση των φυσικών πόρων είναι ιδιαίτερα θαρραλέα.
Τέτοιες εκθέσεις δεν είναι συνήθως τόσο σαφείς και δεν λένε τα πράγματα με το όνομά τους, όμως η έκθεση αυτή αναφέρει συγκεκριμένα ονόματα και κατονομάζει τους διάφορους υπευθύνους.
Πρόκειται επίσης και για μία εξαιρετικά εύχρηστη έκθεση.
Καθιστά επίσης σαφές ότι τόσο οι ηγέτες της περιοχής όσο και φυσικά ορισμένοι από τους οπλαρχηγούς (warlords) από τις εμπλεκόμενες χώρες, καθώς και διάφορες ευρωπαϊκές βιομηχανίες ενέχονται σε παράνομες εισαγωγές και εξαγωγές προϊόντων των οποίων απαγορεύεται η χρήση και φέρουν μεγάλες ευθύνες.
Η έκθεση περιλαμβάνει πολύ σαφείς συστάσεις.
Είναι η δεύτερη τέτοια έκθεση μετά την έκθεση για τα διαμάντια του κ. Fowler.
Μας παρέχει τη δυνατότητα να δρούμε αποτελεσματικά ως διεθνής κοινότητα.
Ο κ. Verhofstadt δήλωσε εδώ την εβδομάδα αυτή ότι αν ανεχτούμε εμείς στην Ευρώπη αυτή την κατάσταση θα μπορούσε να ξεσπάσει παγκόσμιος πόλεμος.
Ο αριθμός των ανθρώπων που πλήττονται από αυτή την καταστροφή είναι ιδιαίτερα υψηλός.
Θεωρώ αναγκαίο να εφαρμόσουμε και στο Κονγκό τα κριτήρια που εφαρμόζουμε και αλλού όσον αφορά το δίκαιο εμπόριο.
Μπορούμε να πράξουμε κάτι τέτοιο διότι γνωρίζουμε ορισμένες από τις εμπλεκόμενες επιχειρήσεις.
Μπορούμε να συζητήσουμε με αυτές.
Γνωρίζουμε ορισμένες από τις εμπλεκόμενες κυβερνήσεις με τις οποίες έχουμε και σχέσεις.
Οφείλουμε να ασκήσουμε έντονες πιέσεις σε αυτές.
Πρόκειται για ένα περίπλοκο παιχνίδι.
Αυτό είναι σαφές.
Η Ουγκάντα, η Ρουάντα, το Κονγκό, η νέα συζήτηση, οι συμφωνίες της Λουζάκας, η διευκόλυνση του διαλόγου.
Εάν όμως δεν κάνουμε να στερέψει η πηγή, η χρηματοδότηση των ενόπλων συγκρούσεων από το εμπόριο όπλων, η κατάσταση θα συνεχιστεί.
Μπορούμε πραγματικά να κάνουμε να στερέψει η πηγή όλων αυτών των προβλημάτων.
Θεωρώ εξαιρετικά αναγκαίο να αναζητήσει η Ευρωπαϊκή Επιτροπή, συγκεκριμένα ο κ. Patten από κοινού με τον κ. Σολάνα, τρόπο με τον οποίο θα μπορέσουμε να αναλάβουμε συγκεκριμένες δράσεις στο πλαίσιο του Συμβουλίου Ασφαλείας του ΟΗΕ προκειμένου να ασκήσουμε αποτελεσματικά πιέσεις για την αντιμετώπιση του προβλήματος.
Στο σημείο αυτό θα ήθελα να κάνω και μία παρατήρηση για τη βελγική Προεδρία.
Ο κ. Verhofstadt όταν επισκέφθηκε από κοινού με τον υπουργό κ. Reynders και άλλους το προηγούμενο σαββατοκύριακο την περιοχή μπόρεσε να απελευθερώσει πιστώσεις οι οποίες είχαν δεσμευθεί.
Καταλαβαίνω βέβαια ότι υπάρχει ανάγκη να φέρουμε τα εμπλεκόμενα μέρη στο τραπέζι των διαπραγματεύσεων και να θέσουμε σε κίνηση τον διάλογο.
Συγχρόνως θα πρέπει ωστόσο να είμαστε εξαιρετικά προσεκτικοί.
Η διάθεση πιστώσεων χωρίς αυτές να συνοδεύονται από αυστηρούς όρους τη στιγμή που επιτρέπουμε να συνεχίζεται η παράνομη εκμετάλλευση των φυσικών πόρων δεν αποτελεί την πλέον αξιόπιστη μέθοδο.
Ζητώ να επιδείξουμε σαφή και αυστηρή στάση, κάτι που αποτελεί δίδαγμα του παρελθόντος και στο σημείο αυτό δεν θα πρέπει να υποχωρούμε υπέρ των Αμερικανών.
Αυτό ακριβώς που αναφέραμε σε προηγούμενες συζητήσεις: χρειάζεται να συμβάλουμε με κάθε τρόπο στην αντιμετώπιση των προβλημάτων, θέτοντας όμως συγχρόνως αυστηρούς και σαφείς όρους προς τη δική μας βιομηχανία, προς τα κράτη μέλη και προς τις έξι εμπλεκόμενες χώρες.
Ελπίζω και περιμένω να υποστηρίξει η βελγική Προεδρία τη θέση αυτή, έτσι ώστε οι προσπάθειές μας να φέρουν κάποιο αποτέλεσμα.
Κύριε Πρόεδρε, είναι λυπηρό το γεγονός ότι η Ευρώπη φαίνεται να δίνει πραγματικά πολιτική προτεραιότητα στο Κονγκό μόνο τώρα που το Βέλγιο αναλαμβάνει την Προεδρία.
Τα Βαλκάνια και η Μέση Ανατολή μονοπωλούσαν μέχρι τώρα την προσοχή της Ευρώπης.
Δεν δείχνει αυτό ότι η Ευρώπη θεωρεί σημαντικότερα τα στρατηγικά και γεωγραφικά συμφέροντα από ό,τι τις ανθρωπιστικές υποθέσεις;
Τα ανθρωπιστικά προβλήματα δεν λείπουν από το Κονγκό και ως προς το σημείο αυτό υπάρχει κάθε λόγος να εμπλακεί έντονα η Ένωση στη χώρα αυτή.
Πάνω από ενάμισι εκατομμύριο άτομα έχουν χάσει τη ζωή τους εκεί.
Εκατοντάδες χιλιάδες έχουν εγκαταλείψει τις εστίες τους, ενώ 28 εκατομμύρια άνθρωποι περίπου καταπιέζονται, λεηλατούνται και βιάζονται σε συνθήκες στρατιωτικής κατοχής.
Η ασθενής κεντρική εξουσία δεν είναι σε θέση να κυβερνήσει αυτή την τεράστια χώρα με τον σημαντικό φυσικό πλούτο της.
Το Κονγκό είναι ιδιαίτερα ευάλωτο στις επιθέσεις των ανενδοίαστων γειτονικών του χωρών οι οποίες λεηλατούν με στρατιωτικά μέσα τη χώρα συστηματικά αρπάζοντάς της τις σημαντικότερες πηγές πλούτου.
Από τα έσοδα αυτά ούτε δεκάρα δεν φτάνει στον τοπικό πληθυσμό.
Δύσκολα μπορώ να καταλάβω πώς η Ευρωπαϊκή Ένωση επέτρεψε στη Ρουάντα, την Ουγκάντα και το Μπουρούντι να συνεχίσουν να πραγματοποιούν κτηνωδίες στο Κονγκό και παρέχει στις χώρες αυτές αναπτυξιακή βοήθεια επιτρέποντάς τους έτσι να συνεχίσουν τη στρατιωτική κατοχή.
Αλλά και η Αγκόλα, η Ζιμπάμπουε και η Ζάμπια διαπράττουν ανενδοίαστα βιαιότητες στο Κονγκό.
Είναι πλέον καιρός να τεθούν σαφείς όροι σε αυτούς τους ξένους εκμεταλλευτές.
Η συνέχιση της αναπτυξιακής βοήθειας είναι δυνατή μόνον εφόσον εγκαταλείψουν όλα τα ξένα στρατεύματα τη χώρα.
Αλλά και δυτικές επιχειρήσεις οι οποίες εμπλέκονται στην παράνομη εκμετάλλευση του φυσικού πλούτου του Κονγκό θα πρέπει να καταγγελθούν.
Φέρουν και αυτές ευθύνες για τη συνέχιση του πολέμου.
Περιμένουμε από τον Kabila να πραγματοποιήσει επιτέλους διάλογο με τους πολίτες του Κονγκό και να εφαρμόσει διαδικασία εκδημοκρατισμού.
Καθήκον της βελγικής Προεδρίας και της Επιτροπής είναι να φροντίσουν ώστε η Ευρωπαϊκή Ένωση να ενδιαφερθεί επιτέλους για την απαράδεκτη κατάσταση που αντιμετωπίζει ο πληθυσμός του Κονγκό.
.
(ΕΝ) Η Επιτροπή γνωρίζει καλά τις πληροφορίες που αναφέρονται στις προτάσεις ψηφίσματος οι οποίες έχουν υποβληθεί στο Κοινοβούλιο και στον Τύπο σχετικά με την παράνομη εκμετάλλευση των φυσικών πόρων της Λαϊκής Δημοκρατίας του Κονγκό.
Οι πληροφορίες αυτές έχουν επιβεβαιωθεί σε μεγάλο βαθμό από τους επιτόπιους συνομιλητές της Επιτροπής, συμπεριλαμβανόμενων των μη κυβερνητικών οργανώσεων, καθώς και από μία προσωρινή έκθεση των Ηνωμένων Εθνών, στην οποία αναφέρθηκαν κάποιοι αξιότιμοι βουλευτές.
Ο αξιότιμος βουλευτής αναφέρθηκε σε αυτήν την έκθεση στη διάρκεια μιας ομιλίας, όπου εξέθεσε με πειστικότητα τα επιχειρήματά του για τη σύσταση ενός διεθνούς ποινικού δικαστηρίου του οποίου η δικαιοδοσία θα εκτείνεται σε όλο τον κόσμο, όπως έγινε με το Δικαστήριο της Χάγης που επικεντρώθηκε στα Βαλκάνια.
Η έκθεση αυτή καλύπτει την παράνομη εκμετάλλευση των φυσικών και άλλων πλουτοπαραγωγικών πόρων της Λαϊκής Δημοκρατίας του Κονγκό.
Παρουσιάστηκε στο Συμβούλιο Ασφαλείας από το Γενικό Γραμματέα, Κόφι Ανάν, στις 14 Απριλίου του 2001 και αποτέλεσε αντικείμενο ζωηρής συζήτησης.
Ο Γενικός Γραμματέας αποφάσισε να παρατείνει τη θητεία των εμπειρογνωμόνων που συνέταξαν την έκθεση κατά τρεις μήνες, για να μπορέσουν να προσθέσουν και άλλα στοιχεία στην έκθεση και στις ήδη συγκεντρωθείσες πληροφορίες.
Η έκθεση θα αποτελέσει μία σημαντική αφετηρία για τη διεθνή κοινότητα, η οποία θα πρέπει να λάβει θέση σχετικά.
Τα κέρδη των εμπόλεμων πλευρών από την εξόρυξη κολτανίου και άλλες εξορυκτικές δραστηριότητες στο Κονγκό θα έχουν οπωσδήποτε αντίκτυπο στην καταστροφή στο Kivu.
Η παρακμή της περιοχής άρχισε με τον Πρόεδρο Μομπούτου και έχει πολλές αιτίες, εκ των οποίων μία από τις πιο σημαντικές είναι οι εθνοτικές εντάσεις.
Η κατάσταση έγινε πολύ χειρότερη μετά τη γενοκτονία στη Ρουάντα και την επέμβαση της Ρουάντα και στους δύο πολέμους της χώρας οι οποίοι είχαν αρχικά ως αντικείμενο τη διασφάλιση των εξωτερικών συνόρων.
Η διεθνής κοινότητα γνωρίζει το σύνδεσμο ανάμεσα στα οικονομικά συμφέροντα και τη συνέχιση του πολέμου στο Kivu.
Η μόνη μόνιμη λύση είναι παρ' όλα αυτά η πρόοδος της ειρηνευτικής διαδικασίας και η οικοδόμηση νόμιμων θεσμών ικανών να ρυθμίσουν την εκμετάλλευση των πόρων.
Αυτόν τον στόχο στηρίζει η Επιτροπή μέσω της δραστηριότητάς της στη Λαϊκή Δημοκρατία του Κονγκό.
Αυτό είναι το πλαίσιο μέσα στο οποίο εξετάσαμε την προοδευτική αναβίωση της βοήθειας από κοινού με την υλοποίηση της συμφωνίας της Λουσάκα και την πρόοδο του διαλόγου στο Κονγκό.
Οι αξιότιμοι βουλευτές, ιδίως ο κ. van den Berg, εστίασαν τα επιχειρήματά τους στη σχέση ανάμεσα στο παράνομο εμπόριο ορισμένων προϊόντων και τη σύγκρουση.
Γνωρίζουμε τα προβλήματα που έχουν προκληθεί από τα διαμάντια σε άλλα μέρη και το εμπόριο των όπλων.
Είναι εξαιρετικά σημαντικό να αναλάβουμε πρωτοβουλίες, όπου μπορούμε, και να τις προωθήσουμε και στους δύο τομείς.
Γι' αυτό, συνεργαζόμαστε δραστήρια με τα Ηνωμένα Έθνη για τα μικρά όπλα και πρέπει να χρησιμοποιήσουμε τις αρμοδιότητες της Κοινότητας, όποτε μπορούμε, και μαζί με τα κράτη μέλη, για να αντιμετωπίσουμε αποτελεσματικά την παράνομη εμπορία διαμαντιών και άλλες παράνομες συναλλαγές, οι οποίες έχουν προκαλέσει τόσα δεινά και τόση εξαθλίωση ιδίως στην Αφρική, αλλά και σε άλλες χώρες.
Ευχαριστώ πολύ, κύριε Επίτροπε.
Η κοινή συζήτηση έληξε.
Η ψηφοφορία θα διεξαχθεί στις 18.30.
Σεισμός στο Περού
Η ημερήσια διάταξη προβλέπει την κοινή συζήτηση επί των ακολούθων πέντε προτάσεων ψηφίσματος:
B5-0493/2001, της κ. Salafranca Sαnchez-Neyra, εξ ονόματος της Ομάδας ΕΛΚ-ΕΔ, σχετικά με το σεισμό της 23ης Ιουνίου, που έπληξε το Περού, τη Χιλή και τη Βολιβία·
B5-0503/2001, των κκ.
Medina Ortega και Linkhor, εξ ονόματος της Ομάδας ΕΣΚ, για το σεισμό της 23ης Ιουνίου στο Περού·
B5-0518/2001, του κ. Puerta και άλλων, εξ ονόματος της Ομάδας ΕΕΑ/ΑρΠρΒΧ, για το σεισμό στο Περού·
B5-0519/2001, της κ. Muscardini, εξ ονόματος της Ομάδας ΕΕΕ, για το σεισμό στο Περού·
B5-0520/2001, των κκ.
Lipietz και Nogueira Romαn, εξ ονόματος της Ομάδας ΠΡΣ/ΕΕΣ, για το σεισμό στο Περού.
Κύριε Πρόεδρε, η Αρεκίπα δεν θα είναι ποτέ ξανά η ίδια πόλη.
Οι απώλειες σε ανθρώπινες ζωές που υπήρξαν εκεί, οι οικονομικές ζημιές και επίσης οι ανεπανόρθωτες καταστροφές της ιστορικής και πολιτιστικής κληρονομιάς αυτής της πανέμορφης πόλης μάς εξέπληξαν όλους.
Ο νότος του Περού ζει μία δραματική κατάσταση εξαιτίας του σεισμού της 23ης Ιουνίου, τα καταστροφικά αποτελέσματα του οποίου προκάλεσαν πάνω από εκατό νεκρούς, πάνω από χίλιους τραυματίες και κατέστρεψαν πάνω από δέκα χιλιάδες σπίτια, αφήνοντας άστεγους πάνω από 40 000 ανθρώπους στις επαρχίες Αρεκίπα, Μοκέγκουα και Τάκνα.
Ο σεισμός προκάλεσε επίσης σοβαρές καταστροφές στα βόρεια της Χιλής και στη Βολιβία.
Οι οικονομικές ζημιές πήγαν αυτές τις περιοχές τουλάχιστον 20 χρόνια πίσω.
Η έκταση της καταστροφής έχει επιπτώσεις στις υποδομές και την οικονομική ανάπτυξη.
Ορισμένα χωριά, κοινότητες, συνοικίες και δρόμοι καταστράφηκαν εντελώς από τον σεισμό.
Ενώπιον μιας τέτοιας καταστροφής, η διεθνής και, προπαντός, η ευρωπαϊκή αλληλεγγύη δεν έμειναν με σταυρωμένα τα χέρια.
Η ανθρωπιστική υπηρεσία της Ευρωπαϊκής Ένωσης κινητοποιήθηκε σε χρόνο μηδέν και θα ήθελα να συγχαρώ τους υπευθύνους της Ευρωπαϊκής Επιτροπής για την άμεση παρέμβασή τους με μια δέσμη μέτρων που κάλυψε, από τις πρώτες κιόλας ώρες, δράσεις για την επισιτιστική βοήθεια, τα προσωρινά καταλύματα, τον εφοδιασμό προϊόντων για τον καθαρισμό του νερού και την διανομή φαρμάκων.
Επίσης, από την άποψη αυτή, δεν μπορώ παρά να αισθανθώ περήφανος για την αλληλεγγύη της ισπανικής κυβέρνησης και του ισπανικού λαού, και την γενναιόδωρη συμβολή τους.
Αυτές τις στιγμές πρέπει να κοιτάμε στο μέλλον, και τα σχέδια ανοικοδόμησης και αποκατάστασης θα πρέπει να συντονιστούν γρήγορα και αποτελεσματικά.
Γι' αυτό τον σκοπό, θα πρέπει να καταρτισθεί μία στρατηγική ανακοίνωση, η οποία θα καλύπτει όλες τις πτυχές που αφορούν τον συντονισμό της βοήθειας και τα προαναφερθέντα σχέδια ανοικοδόμησης και αποκατάστασης των πληγεισών περιοχών.
Αυτή η θλιβερή ανθρώπινη τραγωδία μπορεί να αποτελέσει την ευκαιρία να φανούν οι Λατινοαμερικανοί πιο ενωμένοι και αποφασιστικοί κατά την αντιμετώπιση των πολυάριθμων δυσκολιών και επίσης για να εμβαθύνουν στους δεσμούς τους και στη διαδικασία της περιφερειακής τους ολοκλήρωσης, με μεγαλύτερη ίσως δόση αλληλεγγύης.
Κύριε Πρόεδρε, τόσο ο Επίτροπος Patten όσο και τα μέλη αυτού του Σώματος γνωρίζουν την κατάσταση στο Περού και ο προηγούμενος ομιλητής, ο κ. Ojeda, συνόψισε πολύ καλά την κατάσταση.
Το ψήφισμα του Κοινοβουλίου ξεκινά πράγματι από την άμεση δράση της Επιτροπής και θα ήθελα να την συγχαρώ κι εγώ με τη σειρά μου και, ιδιαίτερα τον Επίτροπο Patten γι' αυτή την άμεση κινητοποίησή της.
Ωστόσο, σκοπός αυτού του ψηφίσματος είναι να υπενθυμίσουμε ότι πιθανόν αυτές οι πρώτες βοήθειες να είναι ανεπαρκείς, λαμβάνοντας υπόψη το μέγεθος της καταστροφής.
Ακριβώς αυτές τις μέρες δεχτήκαμε την επίσκεψη του νεοεκλεγμένου Προέδρου του Περού, Δρ.
Alejandro Toledo, ο οποίος συναντήθηκε με βουλευτές, καθώς και με την Επιτροπή και τους εξέθεσε τις ανάγκες τους.
Δεν πιστεύουμε ότι είναι τώρα η κατάλληλη στιγμή να υιοθετήσουμε ψήφισμα σχετικά με την οικονομική πολιτική του Περού και, από την άποψη αυτή, δεν θεωρούμε συνετό να στηρίξουμε την τροπολογία που παρουσίασε η Ομάδα των Πρασίνων/Ευρωπαϊκής Ελεύθερης Συμμαχίας, διότι πιστεύουμε ότι είναι ένα θέμα που απαιτεί λίγο περισσότερη αυτοσυγκράτηση.
Προπαντός, δεν πιστεύουμε ότι είναι η κατάλληλη στιγμή να πούμε στην κυβέρνηση του Περού πώς πρέπει να οργανώσει τον προϋπολογισμό της για το 2002.
Όμως ελπίζουμε ότι, ανεξάρτητα από το γενικό πλαίσιο του ψηφίσματος, η Επιτροπή, στις επόμενες εβδομάδες και μήνες, θα εξετάσει την ιδιαίτερη κατάσταση αυτής της χώρας, που έχει περάσει μία αρκετά κρίσιμη περίοδο από συνταγματική και οικονομική άποψη και τώρα, μετά από μία άψογη εκλογική διαδικασία, φαίνεται να έχει μπει στον δρόμο της αποκατάστασης της δημοκρατίας, με την εμπιστοσύνη ολόκληρου του πληθυσμού.
Ελπίζουμε ότι η Επιτροπή, με βάση αυτές τις προοπτικές - επαναλαμβάνω, ανεξάρτητα από ό,τι γίνεται εδώ - θα συνεχίσει τις εργασίες της.
Υπάρχει ένα θέμα για το οποίο ο Επίτροπος Patten είναι αρκετά ευαίσθητος.
Η αποτελεσματικότητα της κοινοτικής βοήθειας.
Κατά τα φαινόμενα, στο παρελθόν, οι οικονομικοί πόροι που προβλέπονταν για τη ζώνη της Λατινικής Αμερικής δεν χρησιμοποιήθηκαν με πλήρη αποτελεσματικότητα.
Ο Επίτροπος Patten ασχολήθηκε από την αρχή της θητείας του με την αποτελεσματικότητα της διαχείρισης και θα θέλαμε να μάθουμε αν αυτή τη στιγμή - μολονότι είναι ακόμη πρόωρο - η βοήθεια που έστελνε η Κοινότητα φέρνει τα αναμενόμενα αποτελέσματα, καθώς επίσης τι μέτρα προβλέπονται για την ανάπτυξη της μεταγενέστερης βοήθειας.
Παράλληλα με τη χορήγηση της βοήθειας, είναι σημαντική και η παρακολούθησή της και η Επιτροπή οφείλει να μας ενημερώσει αν, πράγματι, αυτή η βοήθεια που εγκρίνουμε, που πληρώνεται με τα χρήματα των φορολογουμένων, έχει θετικά αποτελέσματα.
Κατά τα άλλα, επαναλαμβάνω, θέλω να συγχαρώ και εγώ την Επιτροπή και τον Επίτροπο Patten.
Ελπίζω ότι αυτή η νέα κατάσταση στο Περού θα βρει στην Επιτροπή και την Ευρωπαϊκή Ένωση έναν σημαντικό σύμμαχο και ότι σύντομα η Επιτροπή θα μπορέσει να μας παρουσιάσει προτάσεις σχετικά με τη βοήθεια ανόρθωσης του Περού και την βοήθεια για την συνεργασία με την κοινότητα των Ανδεων, η οποία, όπως γνωρίζουμε, αντιμετωπίζει δυσκολίες, όχι μόνο στο Περού, αλλά και σε άλλες χώρες.
Κύριε Πρόεδρε, θα ήθελα να προσθέσω ορισμένες συμπληρωματικές σκέψεις στο ανθρωπιστικό ψήφισμα που υπογράψαμε.
Πράγματι, έχει σημασία να προσπαθήσουμε να ανακουφίσουμε επειγόντως καθ' οιονδήποτε τρόπο τα δεινά που προκλήθηκαν από το φοβερό σεισμό της 23ης Ιουνίου.
Τις συνέπειες του σεισμού αυτού τις περιέγραψαν οι προηγούμενοι ομιλητές.
Δεν θα επανέλθω, τις γνωρίζουμε όλοι.
Θα πρέπει απλώς να θυμίσω ότι ο σεισμός ήταν της τάξης των 8,3 βαθμών της κλίμακας Ρίχτερ.
Αυτό τα λέει όλα.
Δυστυχώς, δεν υπάρχει κλίμακα Ρίχτερ που να μετράει το εύρος της θεσμικής, οικονομικής, κοινωνικής και πολιτιστικής ερήμωσης που έχει προκαλέσει η δεκαετής σχεδόν δικτατορία του Αλμπέρτο Φουτζιμόρι, και του πρωτοπαλίκαρου του, του Βλαδίμηρο Μοντεσίνος.
Σε μια γειτονική αίθουσα του Κοινοβουλίου, προχθές μόλις, ο Αλφρέδο Τολέδο, ο μέλλων πρόεδρος του Περού, μας παρουσίασε χωρίς εξωραϊσμούς μια εικόνα της κατάστασης στη χώρα του.
Μας περιέγραψε τους διαλυμένους θεσμούς, την καταρρακωμένη οικονομία.
Μας είπε ότι προτίθεται, αμέσως μόλις αναλάβει καθήκοντα, την ημέρα της εθνικής εορτής του Περού στις 28 Ιουλίου, να αφιερωθεί στην ανασυγκρότηση.
Μας είπε κυρίως ότι αντιτίθεται στην ατιμωρησία των αυτουργών της κατάστασης αυτής.
Θεωρούμε λοιπόν καλό να ζητήσουμε από την Ιαπωνία την έκδοση του πρώην δικτάτορα Αλμπέρτο Φουτζιμόρι, ώστε ο ίδιος και ο συνένοχός του Μοντεσίνος να δικαστούν στο Περού.
Ζητάμε επίσης να συσταθεί η επιτροπή "Αληθείας" που υποσχέθηκαν οι υποψήφιοι, να αποδώσει η επιτροπή αυτή ευθύνες· ζητάμε να πραγματοποιηθεί η κάθαρση στις ένοπλες δυνάμεις, συνένοχες της δικτατορίας, να αποδοθούν στον περουβιανό λαό τα χρήματα που έκλεψε η δικτατορία, τα 43 δισεκατομμύρια δολάρια δηλαδή που κοιμούνται πιθανότατα σε κάποια ευρωπαϊκή τράπεζα.
Τέλος, καλό θα ήταν τα θεσμικά μας όργανα να ερευνήσουν αν όντως τα χρήματα αυτά που εκλάπησαν από τον περουβιανό λαό είναι κατατεθειμένα σε κάποια δική μας τράπεζα.
(Χειροκροτήματα)
.
(EN) Όπως γνωρίζει το Σώμα, ένας μεγάλος σεισμός έπληξε το νότιο Περού στις 23 Ιουνίου 2001.
Από τα ενημερωμένα στοιχεία του Γραφείου του ΟΗΕ για το Συντονισμό των Ανθρωπιστικών Υποθέσεων προκύπτει ότι επλήγησαν σχεδόν 190 000 άνθρωποι ενώ περίπου 35 000 σπίτια υπέστησαν ζημίες ή καταστράφηκαν.
Η Επιτροπή αντέδρασε μέσω της υπηρεσίας ανθρωπιστικής βοήθειας ECHO και είμαι ευγνώμων για τα γενναιόδωρα σχόλια του αξιότιμου βουλευτή, κ. Medina.
Η Επιτροπή αντέδρασε πολύ άμεσα.
Δύο ημέρες μετά το σεισμό, ελήφθη απόφαση για τη χορήγηση ανθρωπιστικής βοήθειας ύψους 1,15 εκατομμυρίων ευρώ για να βοηθήσει στην αντιμετώπιση των πρώτων επειγουσών αναγκών των θυμάτων.
Είναι η πρώτη φορά, στην πραγματικότητα, που η Επιτροπή χρησιμοποίησε το νέο σύστημα άμεσης ανταπόκρισης στην αιφνίδια εμφάνιση ανθρωπιστικών κρίσεων, το οποίο τέθηκε σε λειτουργία πριν λιγότερο από δύο εβδομάδες.
Επιπλέον, έχουν ήδη δρομολογηθεί πέντε επείγουσες ανθρωπιστικές επιχειρήσεις.
Ο ισπανικός Ερυθρός Σταυρός διανέμει βοήθεια σε τρόφιμα και είδη πρώτης ανάγκης για 1 000 οικογένειες μέχρι ποσού 250 000 ευρώ.
Η οργάνωση Oxfam δίνει 200 000 ευρώ για έκτακτη αποθήκευση νερού και εγκαταστάσεις διανομής και υγιεινής.
Η οργάνωση Save the Children Fund - 300 000 ευρώ σε κουβέρτες και σκηνές.
Ο Γιατροί του Κόσμου - 100 000 ευρώ σε κουβέρτες, φάρμακα, δεξαμενές νερού και φύλλα πλαστικού για καταφύγια.
Η Διεθνής Ομοσπονδία του Ερυθρού σταυρού - 300 000 ευρώ για στέγαση, τρόφιμα, υποστήριξη των σωστικών προσπαθειών υγείας, νερό, υγιεινή και άλλες προμήθειες βοήθειας.
Έτσι ξοδεύουμε την έκτακτη βοήθεια και νομίζω ότι την ξοδεύουμε λογικά.
Σύμφωνα με πληροφορίες που συλλέχθηκαν επί τόπου, η διεθνής ανταπόκριση υπήρξε γενναιόδωρη και οι άμεσες ανάγκες φαίνεται ότι καλύφθηκαν.
Εντούτοις, οι υπηρεσίες της Επιτροπής συνεχίζουν να παρακολουθούν την κατάσταση για την περίπτωση που απαιτηθεί πρόσθετη βοήθεια.
Η συζήτηση για το ψήφισμα σχετικά με τον σεισμό στο Περού δεν είναι ίσως το πιο κατάλληλο πλαίσιο για να συζητήσουμε την πολιτική κατάσταση στο Περού, αλλά παρ' όλα αυτά θα ήθελα να τονίσω ότι είμαστε εξαιρετικά ικανοποιημένοι από την ικανότητα που επέδειξε το Περού και η μεταβατική κυβέρνησή να διεξαγάγει διαφανείς και καθαρές εκλογές μετά τις πολιτικές καταστροφές που πολύ εύγλωττα περιέγραψε ο αξιότιμος βουλευτής στην παρθενική του αγόρευση.
Αναμένουμε να τον ακούσουμε πολλές φορές ακόμη στο μέλλον.
Η αγόρευση ήταν πολύ ρωμαλέα για παρθενική αγόρευση!
Η αποστολή του Παρατηρητηρίου της Ευρωπαϊκής Ένωσης για τις εκλογές ήταν εξαιρετικά θετική.
Όπως οι αξιότιμοι βουλευτές, συζήτησα για την καταστροφή και την ευρωπαϊκή ανταπόκριση την Πέμπτη με τον Πρόεδρο Toledo κατά την επίσκεψή του στο Κοινοβούλιο.
Θέλουμε να συγχαρούμε την προσωρινή κυβέρνηση και το λαό του Περού για την ωριμότητα που επέδειξαν σε αυτή την κατάσταση και για την υποστήριξη και συνεργασία που παρείχαν στην ομάδα μας επί τόπου.
Όταν ήταν εδώ μαζί μας ο Πρόεδρος Toledo, είχα την ευκαιρία να του πω ότι τα 60 περίπου εκατομμύρια ευρώ των προγραμμάτων καταπολέμησης της φτώχειας που είχαν μπλοκαριστεί λόγω του τρόπου διεξαγωγής των εκλογών το 2000 τώρα θα απελευθερωθούν.
Θέλουμε να προχωρήσουμε με τα προγράμματα αυτά όσο το δυνατόν γρηγορότερα.
Συμμερίζομαι ιδιαίτερα αυτό που είπε ο κ. Medina, ότι πρέπει να ξεκινήσουμε αυτά τα προγράμματα όσο το δυνατόν συντομότερα και γνωρίζω ότι η ανακούφιση της φτώχειας είναι μία από τις προτεραιότητες του νέου Προέδρου.
Επιθυμούμε επίσης να συζητήσουμε με τη νέα κυβέρνηση τον προγραμματισμό της μελλοντικής βοήθειας.
Ο ίδιος ο Πρόεδρος υπογράμμισε την δέσμευσή του για τη μεταρρύθμιση της δικαστικής εξουσίας και την εξασφάλιση της θέσης του κράτους δικαίου στους θεσμούς που υλοποιούν αυτό το κράτος δικαίου.
Πιστεύω ότι είναι ένας πολύ σημαντικός τρόπος για να ενθαρρύνουμε περισσότερο τις ιδιωτικές επενδύσεις στο Περού και να εμπνεύσουμε μεγαλύτερη εμπιστοσύνη εκ μέρους της διεθνούς κοινότητας.
Εκφράζουμε όλοι τα συλλυπητήριά μας σε όσους επλήγησαν από αυτόν τον τρομερό σεισμό αλλά τουλάχιστον μας έδωσε την ευκαιρία να εκφράσουμε για άλλη μια φορά σε αυτό το Σώμα την αλληλεγγύη μας προς τη δημοκρατία στο Περού και την ενθάρρυνσή μας προς τη νέα περουβιανή κυβέρνηση.
Σας ευχαριστούμε εκ βάθους καρδίας, κύριε Επίτροπε.
Η κοινή συζήτηση έληξε.
Η ψηφοφορία θα διεξαχθεί αύριο στις 18.30.
Αποτελέσματα των πολυετών προγραμμάτων προσανατολισμού για τους αλιευτικούς στόλους
Η ημερήσια διάταξη προβλέπει τη συζήτηση της έκθεσης του κ. Busk (A5-0188/2001), εξ ονόματος της Επιτροπής Αλιείας, για την ετήσια έκθεση της Επιτροπής στο Συμβούλιο και Ευρωπαϊκό Κοινοβούλιο σχετικά με τα αποτελέσματα, στο τέλος του 1999, των πολυετών προγραμμάτων προσανατολισμού για τους αλιευτικούς στόλους (COM(2000) 738 - C5-0107/2001 - 2001/2056(COS)).
.
(DA) Κύριε Πρόεδρε, κύριε Επίτροπε, θα ήθελα να ευχαριστήσω τους συναδέλφους μου στην Επιτροπή Αλιείας για το μεγάλο ενδιαφέρον και τη στήριξή τους για τα πολυετή προγράμματα προσανατολισμού για τους αλιευτικούς στόλους.
Αυτό δείχνει ότι είναι μια πολύ σημαντική έκθεση.
Υπάρχει πολύ σύνεση στα πολυετή προγράμματα προσανατολισμού που πρότεινε η Επιτροπή.
Το πρόβλημα που επισκιάζει όλα τα άλλα είναι ότι τα προγράμματα προσανατολισμού δεν εφαρμόζονται από τα κράτη μέλη.
Κατά συνέπεια ποτέ δεν καταφέρνουμε να μάθουμε εάν τα προγράμματα προσανατολισμού είναι επιτυχημένα ή όχι.
Πάρα πολύ απλά είναι απαράδεκτο να μην υλοποιούνται εξολοκλήρου.
Σύμφωνα με την Επιτροπή υπάρχουν 7-8 κράτη μέλη, τα οποία δεν τηρούν τα προγράμματα προσανατολισμού.
Αν προσθέσουμε σε αυτά και τα κράτη που δεν έχουν καθόλου αλιεία τότε δεν μένουν πολλά κράτη που σέβονται τις κοινές αποφάσεις.
Με λίγα λόγια έχουμε έναν πάρα πολύ μεγάλο αλιευτικό στόλο στην ΕΕ για πάρα πολύ λίγα ψάρια.
Έγινε φερ' ειπείν προσωρινή διακοπή αλιείας του βακαλάου στη Βόρεια Θάλασσα που δείχνει ξεκάθαρα ότι υπάρχουν κάποιοι πολύ ασθενείς κρίκοι στην αλυσίδα όσον αφορά τη δυνατότητα της κοινής αλιευτικής πολιτικής να εξασφαλίσει αειφόρο αλιεία.
Οι ευρωπαίοι αλιείς απαιτούν μια πιο σταθερή πολιτική αλιείας και ποσοστώσεων, ώστε να μπορούν να προγραμματίζουν το επάγγελμά τους βάσει αυτής.
Ένα από τα σημαντικότερα όργανα για να διασφαλιστεί η αειφόρος αλιεία είναι ακριβώς να μεριμνήσουμε ώστε το μέγεθος του αλιευτικού στόλου να αντιστοιχεί στην ποσότητα αλιευμάτων που μπορούν να αλιευθούν.
Η τεχνολογική πρόοδος συνεπάγεται ακόμη μεγαλύτερη ανάγκη για μείωση του αλιευτικού στόλου.
Βρισκόμαστε τώρα στη θλιβερή και άσχημη κατάσταση να μην μπορούμε να επαναδιαπραγματευτούμε μια συμφωνία αλιείας με το Μαρόκο.
Η υπερβολική δυναμικότητα της ΕΕ όσον αφορά τον αλιευτικό στόλο είναι κατά συνέπεια πολύ ευάλωτη.
Προσδοκώ με χαρά τη χρήση νέων εργαλείων από την Επιτροπή με τη μορφή του άρθρου 6 και του άρθρου 10 του κανονισμού του Συμβουλίου, το οποίο παρέχει στην Επιτροπή τη δυνατότητα να αναστείλει την οικονομική ενίσχυση για την ανανέωση και τον εκσυγχρονισμό στόλων.
Είναι φυσικά θλιβερό ότι δεν υπάρχουν μεγαλύτερα κίνητρα για να εφαρμόσουν τα κράτη μέλη τις αποφάσεις που τα ίδια έχουν συμβάλει στην από κοινού λήψη τους και ορισμένα κράτη αισθάνονται υπεράνω της εφαρμογής των προγραμμάτων προσανατολισμού με το να μην υπερβαίνουν τις ποσοστώσεις.
Το βρίσκω αυτό εντελώς αξιοθρήνητο.
Σχεδόν μπαίνει κανείς στον πειρασμό να προτείνει να θεσπιστεί ένα σύστημα ανταμοιβής για τα κράτη που σέβονται τις κοινές αποφάσεις και μειώνουν τον αλιευτικό στόλο.
Είμαι αναγκασμένος να κατακρίνω τη διατύπωση της ετήσιας έκθεσης της Επιτροπής, την οποία είναι αδύνατο να διαβάσει κανείς εκτός εάν είναι ειδικός στον τομέα.
Τα διαφορετικά δεδομένα παρουσιάζονται χωρίς σχόλια για το πόσο αξιόπιστα είναι.
Μάλιστα γράφονται στην έκθεση κατά τρόπο που σχεδόν επαφίεται στον ίδιο τον αναγνώστη να ερμηνεύσει τους αριθμούς και να εξαγάγει τις ερμηνείες που πιστεύει ότι είναι οι σωστές.
Η ετήσια έκθεση με άλλα λόγια δεν είναι φιλική προς τον αναγνώστη και δεν προσφέρει καμία απολύτως επισκόπηση της κατάστασης.
Λείπει για παράδειγμα ένας πίνακας με μια συνοπτική σύγκριση της κατάστασης του κάθε κράτους μέλους.
Δυστυχώς είναι μια τόσο κακή αφετηρία πριν από τη μεταρρύθμιση της κοινής αλιευτικής πολιτικής το έτος 2002.
Η Επιτροπή έχει λοιπόν μπροστά της, κύριε Επίτροπε, τεράστιο έργο όταν θα δρομολογηθεί ένα νέο, βελτιωμένο πρόγραμμα προσανατολισμού για τους αλιευτικούς στόλους και η εφαρμογή του πρέπει να υλοποιηθεί σε όλα τα κράτη μέλη.
Κύριε Πρόεδρε, καταρχάς θα ήθελα να συγχαρώ τον κ. Busk, διότι επιτέλεσε θαυμάσιο έργο.
Η Ομάδα μας θα υποστηρίξει αυτή την έκθεση από την πρώτη ως την τελευταία γραμμή.
Τον ευχαριστώ, επίσης, για την συνεργασία που είχαμε μαζί του κατά τη διάρκεια των εργασιών.
Η έκθεση απηχεί, για άλλη μια φορά, το αίτημα του Ευρωπαϊκού Κοινοβουλίου να επιβάλλει η Ευρωπαϊκή Επιτροπή παραδειγματικές και πραγματικά αποτρεπτικές κυρώσεις στα κράτη μέλη που επανειλημμένα δεν εκπληρώνουν τους στόχους σχετικά με τους στόλους που τους ανατέθηκαν, για να σταματήσουν, μια και καλή, οι γενικοί στόχοι του κοινοτικού στόλου να είναι πάντα υπό αμφισβήτηση, παρά τις πολύ υψηλές οικονομικές και κοινωνικές θυσίες σε ορισμένες περιοχές των κρατών μελών που είναι παραδοσιακά συνεπείς στις υποχρεώσεις τους.
Αυτή η ελλιπής εκπλήρωση των ΠΠΠ οδήγησε την Επιτροπή στην παρουσίαση της πρότασής της για την παράταση του ΠΠΠ IV μέχρι τα τέλη του 2002, καθιερώνοντας, δυστυχώς, μία σειρά από προϋποθέσεις που είναι εντελώς απαράδεκτες.
Η Επιτροπή, σε μία νέα προσπάθεια να προσαρμόσει τον στόλο στους πόρους, ξεχνά για άλλη μια φορά ότι υπάρχουν χώρες που έχουν εκπληρώσει πλήρως τους στόχους τους και παρουσιάζει μία συνολική πρόταση που τιμωρεί όλους ανεξαιρέτως με την απειλή νέων κυρώσεων και με φιλοδοξία να αναστείλει τις ενισχύσεις για τον εκσυγχρονισμό του στόλου.
Όπως έχω πει επανειλημμένα (την τελευταία φορά, ακριβώς εδώ, στην προηγούμενη Ολομέλεια), οι διαρθρωτικές ενισχύσεις για τον εκσυγχρονισμό του είναι η μοναδική εγγύηση για την διατήρηση ενός ανταγωνιστικού στόλου και τη διασφάλιση καλύτερων συνθηκών ποιότητας για τα κοινοτικά αλιευτικά προϊόντα και καλύτερης ποιότητας διαβίωσης και ασφάλειας για τα πληρώματά μας.
Ανίκανη να το καταλάβει αυτό, η Ευρωπαϊκή Επιτροπή επιμένει, εντελώς αποκομμένη από την πραγματικότητα, να καταργήσει αυτές τις ενισχύσεις και, συγκεκριμένα, η νέα πρόταση των ΠΠΠ λέει, αυτολεξεί, ότι θα καταργηθεί το άρθρο που επιτρέπει την δυνατότητα εκσυγχρονισμού, για λόγους ασφαλείας.
Ενώπιον της μεταρρύθμισης της ΚΑΠ, η Επιτροπή μιλάει συχνά για ακρόαση των ενδιαφερομένων και συζήτηση με τον τομέα και με τις αρχές.
Επανειλημμένα, όλοι αυτοί δεν θα μπορούσαν να καταστήσουν πιο σαφές, και μάλιστα ομόφωνα, ότι θεωρούν απαραίτητα τα κονδύλια για τον εκσυγχρονισμό των στόλων.
Γι' αυτό το λόγο, ζητώ από τον κ. Επίτροπο να μου εξηγήσει τη λογική αυτής της πρότασης.
Κύριε Πρόεδρε, κύριοι βουλευτές, κύριε Επίτροπε, η κοινή αλιευτική πολιτική έχει μία δύσκολη και συχνά άχαρη αποστολή: να συμφιλιώνει τα συμφέροντα μίας τόσο παραδοσιακής δραστηριότητας όσο η ίδια η ανθρωπότητα με τη διατήρηση των αλιευτικών πόρων και των θαλάσσιων οικοσυστημάτων.
Η συνεχής διάβρωση των αλιευτικών πόρων διακυβεύει, μακροπρόθεσμα, την επιβίωση των ευρωπαίων αλιέων και τη διατήρηση των ειδών.
Και μπορεί να είναι αυτονόητη κοινοτοπία, αλλά χωρίς ψάρια δεν υπάρχει αλιεία.
Για το λόγο αυτό, είναι απαραίτητο να αποδεχθούμε με διαύγεια, όπως είπε ο Επίτροπος κ. Fischler, άμεσες απώλειες για να επιτύχουμε οικονομικά και περιβαλλοντικά οφέλη μακροπρόθεσμα.
Όμως η υπερβολική ικανότητα των κοινοτικού αλιευτικού στόλου, που εκτιμάται σε 40% από τους ειδικούς των επιστημών της θάλασσας, αριθμός που περιλαμβάνεται στο Πράσινο Βιβλίο για το μέλλον της κοινής αλιευτικής πολιτικής, του Μαρτίου 2001, αποτελεί μία από τις κύριες αιτίες της υπερβολικής πίεσης που ασκείται από την αλιεία στα αποθέματα ιχθύων.
Δεν μπορούμε να παραγνωρίζουμε, ωστόσο, ότι και άλλες δραστηριότητες εκτός της αλιείας, ιδίως ο τουρισμός και διάφορα είδη ρύπανσης, συμβάλλουν στην υποβάθμιση του θαλάσσιου περιβάλλοντος.
Για το λόγο αυτό, τα πολυετή προγράμματα μείωσης των αλιευτικών στόλων είναι ένα σημαντικό τμήμα του μηχανισμού που τίθεται σε εφαρμογή για την προστασία των ειδών που αποτελούν αντικείμενο επικίνδυνης εκμετάλλευσης.
Τα προγράμματα αυτά, πραγματικά περίπλοκα, με δύσκολη εφαρμογή, έχουν ως βασικό στόχο την εξισορρόπηση των πόρων και των αλιευμάτων, και όχι την απαγόρευση.
Η αλιείς και οι βιομήχανοι αντιμετωπίζουν φυσικά με ανησυχία τη διαρκή μείωση των αλιευτικών στόλων.
Γι' αυτό, πρέπει να υπάρχει αυστηρότητα και διαφάνεια στην υλοποίησή της και εντιμότητα μεταξύ όλων των ενδιαφερομένων πλευρών.
Όμως τα αποτελέσματα για το έτος 1999 είναι μέτρια και απογοητευτικά.
Έτσι, πρέπει να υπογραμμισθούν οι συστάσεις της έκθεσης του κ. Busk με στόχο να απαιτηθεί από την Επιτροπή και τα κράτη μέλη να υιοθετήσουν σαφή και συγκεκριμένα κριτήρια για τη μέτρηση της ικανότητας των σκαφών και των κατηγοριών του αλιευτικού στόλου με στόχο να διασφαλισθεί ο έλεγχος της εξέλιξης των αλιευτικών στόλων και οι στόχοι των πολυετών σχεδίων.
Τα κράτη μέλη πρέπει να έχουν το θάρρος να τηρήσουν τους περιορισμούς που θεσπίσθηκαν.
Η αλιεία πρέπει να είναι, όλο και περισσότερο, όχι μία δραστηριότητα που καταστρέφει τους φυσικούς πόρους αλλά μία δραστηριότητα φιλική προς τη θάλασσα και τη θαλάσσια ζωή.
Κύριε Πρόεδρε, για άλλη μια φορά βλέπουμε την ίδια κατάσταση.
Πολλά κράτη μέλη καθυστερούν να εκπληρώσουν την υποχρέωσή τους να μειώσουν το στόλο τους και για άλλη μια φορά δεν γίνεται τίποτε για να βελτιωθούν τα πράγματα.
Η επόμενη έκθεση του κ. Nicholson για τον μπακαλιάρο στη Θάλασσα της Ιρλανδίας δείχνει σαφώς την αποτυχία της σημερινής προσέγγισης στη διαχείριση των στόλων.
Η Επιτροπή προτείνει την παράταση του ΠΠΠ γι' άλλον ένα χρόνο για να συζητηθεί η πολιτική για τους αλιευτικούς στόλους στο πλαίσιο της Πράσινης Βίβλου.
Συμφωνούμε.
Νομίζουμε ότι είναι καλή ιδέα.
Ωστόσο, απαιτείται μια μείζων αναθεώρηση της πολιτικής για τους αλιευτικούς στόλους.
Συμφωνούμε με την Επιτροπή ότι οι στόλοι είναι πολύ μεγάλοι και πρέπει να μειωθούν.
Πιστεύουμε επίσης ότι το Συμβούλιο πρέπει να ξυπνήσει και να αντικρίσει τον πραγματικό κόσμο, γιατί φαίνεται ότι θεωρεί περιττό να το κάνει.
Ως ένα βήμα προς τη σωστή κατεύθυνση, οι Πράσινοι στηρίζουν την ιδέα των κυρώσεων για τις χώρες που δεν τηρούν τις νομικές δεσμεύσεις τους για τη μείωση των αλιευτικών στόλων.
Πρέπει να πάρουμε στα σοβαρά αυτό το πρόβλημα και επίσης να εξετάσουμε τις χώρες που ισχυρίζονται ότι εκπλήρωσαν τις υποχρεώσεις τους σύμφωνα με το ΠΠΠ για να βεβαιωθούμε ότι δεν ύψωσαν άλλες σημαίες στα σκάφη τους.
Πρέπει να διασφαλίσουμε ότι κάνουν αυτό που επιτάσσει το ΠΠΠ μακροπρόθεσμα.
Κύριε Πρόεδρε, η διάρθρωση του αλιευτικού στόλου καθορίζεται από τις κοινωνικοοικονομικές συνθήκες μίας περιοχής, από τα σύνολα επιτρεπόμενων αλιευμάτων (Total Allowable Catch) και τις ποσοστώσεις με τεχνικά μέτρα.
Τα πολυετή προγράμματα προσανατολισμού (ΠΠΠ) λειτούργησαν στο πλαίσιο αυτό συχνά ως αυτοσκοπός και όχι ως μέσον.
Στόχος είναι η διατήρηση των αλιευτικών αποθεμάτων με βιώσιμο τρόπο.
Εφόσον ο στόλος ενός κράτους μέλους σέβεται τις ποσοστώσεις του πληροί αυτομάτως τον κύριο στόχο.
Η απειλή μείωσης των ποσοστώσεων, εφόσον δεν επιτευχθούν οι στόχοι του ΠΠΠ, δεν συμβάλλει στην επίτευξη αυτού του στόχου.
Δημιουργείται τότε η περίεργη κατάσταση κατά την οποία στόλοι οι οποίοι επιτυγχάνουν μεν τους στόχους του ΠΠΠ αλλά πραγματοποιούν διαρθρωτική υπεραλίευση δεν τιμωρούνται, ενώ αλιευτικοί στόλοι οι οποίοι δεν υπεραλιεύουν τιμωρούνται αποκλειστικά διότι έχουν υπερβολική ισχύ κινητήρα.
Σχετικά με το ζήτημα αυτό, αποτελεί σημαντική πρόοδο το γεγονός ότι για πρώτη φορά το 1999 άρχισαν να λαμβάνονται υπόψη χώρες οι οποίες ρυθμίζουν το δυναμικό του στόλου τους ρυθμίζοντας τις ημέρες παραμονής στη θάλασσα, με άλλα λόγια το δυναμικό το οποίο δεν χρησιμοποιείται.
Δυστυχώς δεν έχουν καταργηθεί ακόμα όλες αυτές οι δυσνόητες μονάδες οι οποίες καθορίζουν το δυναμικό του στόλου, όπως ο ακαθάριστος καταχωρούμενος τόνος, ο ακαθάριστος τόνος και τα κιλοβάτ ισχύος προώθησης.
Η κατάσταση αυτή αποδεικνύει την έλλειψη προοπτικών η οποία επικρατεί σχετικά με τη διάρθρωση του στόλου και την ακαμψία της αλιευτικής πολιτικής που εφαρμόζει η Επιτροπή, η οποία δεν μπόρεσε μέχρι τώρα να καταλήξει σε κάποια χρήσιμη μονάδα για την μέτρηση των αλιευτικών δραστηριοτήτων.
Καθώς η αλιευτική αποτελεσματικότητα αυξάνει διαρκώς, υπάρχει ανάγκη εξεύρεσης ενός αναμφισβήτητου δείκτη για την αλίευση ανά μονάδα αλιευτικής προσπάθειας.
Συγχρόνως όμως μία μεγάλη ισχύς κινητήρα δεν συνεπάγεται μεγάλη αλιευτική προσπάθεια αν λάβουμε υπόψη το γεγονός ότι οι ψυκτικές εγκαταστάσεις σε ορισμένα σκάφη απαιτούν υψηλή ισχύ του κινητήρα τους.
Μπορούμε να επιτύχουμε αειφόρο αλιεία εφόσον εξασφαλίσουμε το περιθώριο εντός των επιτρεπόμενων αλιευόμενων ποσοτήτων για την ύπαρξη αποτελεσματικού στόλου.
Οι επιδοτήσεις για την κατασκευή νέων σκαφών διαταράσσουν στο πλαίσιο αυτό τη λειτουργία της αγοράς και ενθαρρύνουν την αύξηση του δυναμικού.
Για το λόγο αυτό καλώ την Επιτροπή να θέσει τέλος σε αυτές τις επιδοτήσεις και γνωρίζω ότι οι ολλανδοί αλιείς συμφωνούν μαζί μου στο σημείο αυτό.
Η αλιευτική πολιτική που εφαρμόζει η Επιτροπή θα πρέπει να υποστηρίζεται από τους αλιείς προκειμένου να επιτύχει.
Τα ΠΠΠ δεν θα πρέπει να θεωρηθούν ως κάποιο χαλαρό όργανο με στόχους ανεξάρτητους από αυτούς των άλλων πολιτικών μέτρων όπως τα ΣΕΑ και οι ποσοστώσεις.
Προσφέροντας στις Οργανώσεις Παραγωγών των αλιέων τη δυνατότητα να διαμορφώνουν οι ίδιες την πολιτική εντός του πλαισίου της ευρωπαϊκής νομοθεσίας, μπορούμε να εξασφαλίσουμε την υποστήριξή τους.
Αυτές οι Οργανώσεις Παραγωγών μπορούν στη συνέχεια να αναλάβουν την ευθύνη για την κατανομή των ποσοστώσεων, τη διαφάνεια στις εκφορτώσεις και τη νηολόγηση των σκαφών.
Κύριε Πρόεδρε, κύριε Επίτροπε, θα μιλήσω εξ ονόματος του συναδέλφου μου Dominique Souchet, παρουσιάζοντας τη θέση που υποστήριξε στην Επιτροπή Αλιείας, την οποία και συμμερίζομαι.
Η ετήσια αυτή έκθεση - ασχέτως των προσπαθειών και των επιτευγμάτων του εισηγητή - είναι κάθε φορά επαναλαμβανόμενη, τυπική και αρκετά μάταιη.
Το ανώφελο του πράγματος υπογραμμίζει, αν και είναι περιττό, το ανώφελο μιας διαδικασίας: της διαδικασίας των ΠΠΠ, των προγραμμάτων πολυετών προσανατολισμών δηλαδή, κύριο αποτέλεσμα της οποίας είναι ότι οδηγεί σε ενέργειες εξαπάτησης, ευνοώντας ορισμένους στόλους σε βάρος κάποιων άλλων.
Το μηχανισμό αυτόν υπονόμευσε εξαρχής η αγορά σαπιοκάραβων από το εξωτερικό, τα οποία διαλύονται και παρέχουν παράνομα αποθέματα κιλοβάτ.
Η αλλοίωση αυτή, μάλιστα, αποτελεί πλέον σε ορισμένα κράτη πραγματικό εθνικό άθλημα.
Δεν έχει λοιπόν ιδιαίτερο νόημα το να θλιβόμαστε που δεν έχουμε αξιόπιστα στατιστικά στοιχεία όσον αφορά τα ΠΠΠ.
Το να προχωρήσουμε, όπως προτείνει η Επιτροπή, με μια λογική τιμωρίας και επιβολής κυρώσεων στα κράτη μέλη - που θα έπλητταν στην πραγματικότητα τους επαγγελματίες - ενέχει κινδύνους.
Αντί να προσπαθούμε να παρατείνουμε τεχνητά τον αναποτελεσματικό και αντιπαραγωγικό αυτό μηχανισμό, πρέπει απλώς να συνειδητοποιήσουμε την αποτυχία των ΠΠΠ.
Παρά το υψηλό κόστος τους, αυτά τα ΠΠΠ δεν πέτυχαν το στόχο τους.
Προστιθέμενα στο σύνολο επιτρεπόμενων αλιευμάτων, ήταν εξαρχής κακά σχεδιασμένα και εκτινάσσουν στα ύψη την αγορά μεταχειρισμένων, σε βάρος των νέων παραδοσιακών αλιέων κυρίως, που εισέρχονται στο επάγγελμα.
Όλος ο κόσμος παραδέχεται στις κατα ιδίαν συζητήσεις την αποτυχία αυτή.
Το να έχουμε το θάρρος να την αναγνωρίσουμε δημοσίως και να αναλάβουμε την ευθύνη των συνεπειών της, θα αποτελούσε δείγμα υγείας.
Μία θα πρέπει λογικά να είναι η κυριότερη συνέπεια, να προβλέψουμε μια νέα αλιευτική πολιτική, εκ παραλλήλου με την κατάργηση των ΠΠΠ, να επανεστιάσουμε τη βιώσιμη διαχείριση των πόρων σε ένα ανανεωμένο σύστημα ΣΕΑ και σε τελειοποιημένες, καλύτερα προσαρμοσμένες, πολυετείς ποσοστώσεις, που θα στηρίζονται σε διεξοδικές εκτιμήσεις των πόρων, χάρη στη σημαντική αύξηση των επιστημονικών ερευνών και τη στενή συνεργασία με τους επαγγελματίες στη διαδικασία αυτή.
Επιδιώκοντας την παράταση της πολιτικής των ΠΠΠ, η Επιτροπή κινδυνεύει να ακολουθήσει λάθος δρόμο, και της εφιστούμε την προσοχή.
Αυτός ο τρόπος ενέργειας δεν συμφιλιώνει τους αλιείς με την Κοινή Αλιευτική Πολιτική.
Πρώτα απ' όλα, επιτρέψτε μου με αυτήν την ευκαιρία να συγχαρώ τον εισηγητή.
Και εκείνος, όπως και εγώ, ανέλαβε το μεγάλο πρόβλημα να προσπαθήσει να τα βγάλει πέρα με μία εξαιρετικά τεχνική έκθεση και να προσπαθήσει να βρει μία διέξοδο.
Η δική μου έκθεση θα συζητηθεί αργότερα.
Θέλω με αυτήν την ευκαιρία να τον συγχαρώ για την εξαιρετική έκθεσή του.
Νομίζω ότι όσοι από εμάς συμμετέχουν στην Επιτροπή Αλιείας του Κοινοβουλίου δεν τυγχάνουν πάντοτε αναγνώρισης για ό,τι καταφέρνουν ή για ό,τι καταφέρνει η Επιτροπή.
Και πρέπει να ρωτήσω την Επιτροπή και μάλιστα, όλοι πρέπει να αναρωτηθούμε, γιατί δεν εφαρμόζεται το πολυετές πρόγραμμα προσανατολισμού;
Αντί να παραπονιόμαστε γι' αυτό, πρέπει να ρωτήσουμε "γιατί" ;
Ο κύριος λόγος για τον οποίο δεν εφαρμόζεται είναι ότι τα κράτη μέλη και οι εθνικές κυβερνήσεις πολλές φορές δεν είναι διατεθειμένες να βρουν την αντίστοιχη χρηματοδότηση που απαιτείται για να κάνουν ό,τι είναι αναγκαίο για την αναδιάρθρωση μιας βιομηχανίας, η οποία όλοι ξέρουμε και συμφωνούμε ότι χρήζει αναδιάρθρωσης.
Μέχρις ότου βρούμε έναν τρόπο να ενθαρρύνουμε όλα τα κράτη μέλη να το εφαρμόσουν, δεν έχει νόημα να το κάνει μόνον ένα κράτος μέλος, δεν έχει νόημα να το κάνουν δύο ή ακόμη και τρία, τέσσερα ή πέντε κράτη μέλη: πρέπει να εφαρμοστεί σε όλα τα κράτη μέλη, διαφορετικά θα καταλήξουμε σε μαζικές αντεγκλήσεις μεταξύ των κρατών μελών για το ποιος κάνει τι.
Το γεγονός ότι δεν μπορέσαμε να κάνουμε τα κράτη μέλη να δώσουν σε αυτό το θέμα τέτοια προτεραιότητα είναι ασφαλώς κάτι που μας ανησυχεί όλους πολύ.
Τείνω να πω στον Επίτροπο ότι, ανεξάρτητα από το πώς θα το ονομάσουμε ή πώς θα το πετύχουμε, αυτό που πρέπει να κάνουμε είναι να εξετάσουμε το πρόβλημα από όλες τις πλευρές, να το αντιμετωπίσουμε και να προσπαθήσουμε να αναγκάσουμε τα κράτη μέλη να φτάσουν στα αποτελέσματα, τα οποία όλοι συμφωνούν ότι είναι απαραίτητα και να δούμε ποιες θα είναι οι πραγματικές συνέπειες για τον κλάδο.
Σήμερα, τα κράτη μέλη ακολουθούν μία κατεύθυνση, η Επιτροπή ακολουθεί άλλη κατεύθυνση, οι επιστήμονες μας λένε άλλα και στη μέση οι αλιείς και ο κλάδος της αλιείας αναρωτιούνται προς τα πού να πάνε.
Κύριε Πρόεδρε, έχει ουσιώδη σημασία η αλιευτική προσπάθεια - και εννοώ προσπάθεια σε αντίθεση με το δυναμικό - να αντιστοιχεί στους αλιευτικούς πόρους.
Τα κράτη μέλη πρέπει να υποχρεωθούν να εκπληρώσουν τους στόχους μείωσης των στόλων τους, γι' αυτό χαιρετίζω τη γενική κατεύθυνση της έκθεση του κ. Busk.
Δυστυχώς, μία τροπολογία που εγκρίθηκε από την επιτροπή πρόσθεσε μία αναφορά στην έκθεση Cunha και εισήγαγε έτσι την έννοια των κυρώσεων μέσω ποσοστώσεων, μία πρόταση που αντιβαίνει στο κοινοτικό κεκτημένο.
Όπως είπε η ίδια η Επιτροπή στο Σώμα σε προηγούμενη ευκαιρία και παραθέτω: "Η αυτόματη μείωση των ποσοστώσεων για τις μη συμμορφούμενες χώρες υπονομεύει σοβαρά τη βασική αρχή της κοινής αλιευτικής πολιτικής που είναι η αρχή της σχετικής σταθερότητας" .
Oι κυρώσεις μέσω των ποσοστώσεων δεν είναι πρακτικές ούτε δίκαιες και τιμωρούν τους αλιείς για τις παραβάσεις των κρατών μελών.
Οι ποσοστώσεις πρέπει να βασίζονται στην επιστήμη και τους στόχους διατήρησης των αποθεμάτων, και όχι να χρησιμοποιούνται καταχρηστικά ως αυτόματες κυρώσεις.
Γι' αυτό, ζητώ χωριστή και κατά τμήματα ψηφοφορία για την παράγραφο 4 αυτού του κειμένου και παροτρύνω τους βουλευτές να απορρίψουν τις παραπομπές στην έκθεση Cunha και να διασφαλίσουν ότι οι αποτελεσματικές κυρώσεις στοχεύουν σε εκείνους που υποχρεούνται να τηρήσουν τους στόχους του ΠΠΠ, δηλαδή τις κυβερνήσεις των κρατών μελών και όχι τους αλιείς.
Κύριε Πρόεδρε, αξιότιμοι κυρίες και κύριοι βουλευτές, κυρίες και κύριοι, καταρχάς θα ήθελα να ευχαριστήσω εσάς, κύριε Busk, για την εξαίρετη έκθεσή σας.
Τα πολυετή προγράμματα προσανατολισμού είναι, όπως όλοι γνωρίζουμε, σημαντικά εργαλεία της πολιτικής για τους αλιευτικούς στόλους.
Εκεί συμφωνώ απόλυτα μαζί σας.
Η ετήσια έκθεση μας πληροφορεί, ότι οι στόχοι του ΠΠΠ4 ήταν από την μία πλευρά ελάχιστα φιλόδοξοι και ότι από την άλλη πλευρά ακόμα και αυτοί οι μετριοπαθείς στόχοι επιτεύχθηκαν μόνον μερικώς.
Τώρα θα ήθελα να αναφερθώ σε δύο βασικές απαιτήσεις της έκθεσης: την μέτρηση των πλοίων και τις κυρώσεις για τα κράτη μέλη που δεν τηρούν τους στόχους τους από το ΠΠΠ .
Κατά πρώτον απαιτείτε, κύριε Busk, σαφή και ακριβή κριτήρια για την μέτρηση της χωρητικότητας.
Τα πράγματα έχουν ως εξής: το 1994 εισαγάγαμε με τον κανονισμό 3259 έναν ενιαίο και ισχύοντα σε όλη την Κοινότητα ορισμό για την χωρητικότητα.
Σύμφωνα με αυτόν τον κανονισμό, τα κράτη μέλη έπρεπε να καταθέσουν μέχρι το 1995 εκτιμήσεις για την χωρητικότητα και έχουν χρόνο έως το 2003 να μετρήσουν όλα τα πλοία σύμφωνα με τις ενιαίες διατάξεις και να ανακοινώσουν τις πραγματικές ακριβείς τιμές.
Έως τώρα, ωστόσο, πήραμε μόνο εκτιμήσεις και πρέπει να τις αντικαθιστούμε κάθε τόσο με τις πραγματικές ακριβείς τιμές.
Αυτό σημαίνει λοιπόν, ότι μέχρι το τέλος του 2003 θα δουλεύουμε με ένα μίγμα από σωστά δεδομένα μετρήσεων και εκτιμήσεις.
Και για την ισχύ του κινητήρων υπάρχουν τυπικά εναρμονισμένοι ορισμοί.
Πάντως εδώ έχουμε προβλήματα με τον έλεγχο, διότι η πραγματική ισχύς των κινητήρων συχνά υπερβαίνει την δηλωμένη ισχύ των κινητήρων ή αυξάνεται εκ των υστέρων.
Αυτή την πρακτική πρέπει να την καταργήσουμε και η Επιτροπή θα οργανώσει γι' αυτόν τον σκοπό το φθινόπωρο αυτού του έτους μία συνάντηση εμπειρογνωμόνων από τα κράτη-μέλη για να αναζητηθούν λύσεις γι' αυτό το πρόβλημα.
Όμως, μιλώντας ανοικτά, έχει κανείς δίκιο να απευθύνει παραπέρα το ερώτημα, εάν αυτά τα δύο κριτήρια, δηλαδή η ισχύς του κινητήρα και η χωρητικότητα, είναι πραγματικά τα μοναδικά δυνατά και τα πλέον ενδεδειγμένα κριτήρια για να αξιολογήσουμε σωστά το μέγεθος της αλιευτικής δυνατότητας ενός πλοίου.
Σκοπεύω σε κάθε περίπτωση να φέρω προς συζήτηση για άλλη μία φορά αυτά τα ερωτήματα στα πλαίσια των σκέψεων για μεταρρύθμιση της συνολικής αλιευτικής πολιτικής και να τα ερευνήσω λεπτομερέστερα.
Κατά δεύτερον, κύριε Busk, απαιτείτε αποτελεσματικές κυρώσεις κατά των κρατών μελών, τα οποία δεν εκπληρώνουν τις υποχρεώσεις τους από το ΠΠΠ4.
Παραπέμπετε σχετικά στα προηγούμενα ψηφίσματα του Κοινοβουλίου με αφορμή την έκθεση Cunha για το ίδιο θέμα.
Εδώ συμφωνώ μαζί σας.
Χρειαζόμαστε απολύτως δραστικότερες κυρώσεις με ένα ανάλογο αποτέλεσμα.
Η πιο αποτελεσματική μέθοδος έως τώρα εκτός της νομικής οδού είναι το πάγωμα των δημοσίων επιχορηγήσεων για τον στόλο.
Όμως αυτό δεν έχει φυσικά καμία απολύτως επίδραση σε εκείνα τα κράτη μέλη, όπου έτσι κι αλλιώς δεν παρέχονται επιχορηγήσεις, όπως για παράδειγμα συμβαίνει στις Κάτω Χώρες ή στο Ηνωμένο Βασίλειο.
Ως μοναδικό νομικό μέσο για την παράβαση των σκοπών του ΠΠΠ υπάρχει ως δυνατότητα μόνο η προσφυγή στο Ευρωπαϊκό Δικαστήριο ή, ανάλογα με την περίπτωση, μία προηγούμενη διαδικασία για παράβαση συνθήκης.
Εμείς όμως ετοιμάσαμε τέτοιες διαδικασίες για παράβαση της συνθήκης εναντίον περισσοτέρων κρατών μελών και θα τις ξεκινήσουμε, διότι διαφορετικά δεν υπάρχει απολύτως καμία πιθανότητα να εδραιωθεί εδώ περισσότερη πειθαρχία.
(Χειροκροτήματα)
Η συζήτηση έληξε.
Η ψηφοφορία θα διεξαχθεί στις 18.30.
Αποθέματα μπακαλιάρου στη Θάλασσα της Ιρλανδίας
Η ημερήσια διάταξη προβλέπει τη συζήτηση της έκθεσης (A5-0213/2001) του κ. James Nicholson, εξ ονόματος της Επιτροπής Αλιείας σχετικά με την πρόταση κανονισμού του Συμβουλίου που τροποποιεί τον Κανονισμό (ΕΚ) αριθ.
2549/2000 περί πρόσθετων τεχνικών μέτρων για την αποκατάσταση των αποθεμάτων μπακαλιάρου gadus morhua στη Θάλασσα της Ιρλανδίας (Διαίρεση ICES VIIa) (COM(2001) 165 - C5-0140/2001 - 2001/0083(CNS)).
.
(ΕΝ) Κύριε Πρόεδρε, είμαι ευγνώμων για την υποστήριξη που έλαβα κατά τη σύνταξη αυτής της έκθεσης.
Όπως είπα στην προηγούμενη συζήτηση, πρόκειται για μία τεχνική έκθεση.
Μερικές φορές, απαιτούνται κάποιες γνώσεις για να φτάσει κανείς στην ουσία του προβλήματος.
Ευχαριστώ επίσης την Επιτροπή.
Σε κάποιο βαθμό, πρόκειται για το θέμα της περιοχής 7(A) στη Θάλασσα της Ιρλανδίας, η οποία έκλεισε μερικές φορές τελευταίως, σε συνεργασία με τους αλιείς.
Aσφαλώς χαίρομαι γι' αυτό.
Οι συνομιλίες βασίστηκαν στη συζήτηση για το τι συνέβη στη Βόρεια Θάλασσα.
Η περιοχή αυτή έκλεισε επίσης όταν οι Νορβηγοί εργάζονταν για το σχέδιο και οι επιστήμονες κατέληξαν σε νέα συμπεράσματα ότι δεν επηρεάζει τον κλάδο.
Η έκθεση αυτή βοηθά επίσης τους γάλλους αλιείς.
Λειτουργεί από κοινού με το σχέδιο αποκατάστασης του μπακαλιάρου στη Θάλασσα της Ιρλανδίας.
Όλοι δέχονται τώρα ότι υπάρχει πρόβλημα με τα αποθέματα του μπακαλιάρου.
Αλλά κανείς δεν μπόρεσε να συμφωνήσει ως προς το πώς πρέπει να αποκατασταθούν.
Οπωσδήποτε ελπίζω ότι αυτή η έκθεση και οι προτάσεις που τη συνοδεύουν θα βοηθήσει, μαζί με τους αλιείς και την αλιεία, το στόλο και όσους εργάζονται σήμερα στη θάλασσα.
Η έκθεση αυτή είναι σε μεγάλο βαθμό τεχνική, όπως είπα.
Αφορά τη διαφορά ανάμεσα σε διπλό νήμα πάχους 4 χλστ το οποίο είναι ισοδύναμο με το μονό νήμα πάχους 6 χλστ στους σάκους τράτας με τους οποίους διεξάγεται η αλιεία.
Ελπίζω ότι οι επιστήμονες έχουν δίκιο και ότι αυτό βελτιώνει την κατάσταση.
Όλοι πρέπει να δεχτούμε ότι αυτό αφορά την προστασία των νεαρών μπακαλιάρων στη Θάλασσα της Ιρλανδίας.
Ελπίζω ότι θα έχει επιτυχία.
Για να αποκατασταθούν τα αποθέματα, τα νεαρά ψάρια πρέπει να μπορέσουν να ωριμάσουν και να αναπτυχθούν, εάν θέλουμε να ανανήψει ο κλάδος.
Ένας τομέας που με ενθαρρύνει είναι το γεγονός ότι υπάρχει καλύτερη συνεργασία και διάλογος μεταξύ της Επιτροπής και όσων εμπλέκονται στον κλάδο.
Αυτό πρέπει ο καθένας να το χαιρετίσει.
Όλοι έχουμε ένα ρόλο να διαδραματίσουμε εδώ: οι αλιείς, τα κράτη μέλη, οι επιστήμονες και η Επιτροπή.
Ο καθένας πρέπει να ξέρει τι επιδιώκει ο άλλος, αν πρόκειται να πετύχουμε.
Ο καθένας πρέπει να συνεργαστεί, αν πρόκειται να πετύχουμε.
Θα ήθελα ο Επίτροπος σήμερα εδώ να επιβεβαιώσει ότι η συνεργασία αυτή λειτουργεί στο μέγιστο βαθμό και τόσο καλά όσο το επιθυμεί.
Ίσως θα μπορούσε να προτείνει τρόπους βελτίωσης ιδίως κατά τους επόμενους μήνες όταν, πριν από τα Χριστούγεννα, θα αποφασίσουμε τα ΣΕΑ και τις ποσοστώσεις για αυτές τις περιοχές και είναι βέβαιο ότι θα αντιμετωπίσουμε σοβαρές δυσκολίες.
O Επίτροπος μπορεί να γνωρίζει ότι τα τελευταία δύο χρόνια η Θάλασσα της Ιρλανδίας κλείνει την εποχή της αναπαραγωγής για να βοηθήσουμε την αποκατάσταση των αποθεμάτων.
Οι αλιείς αυτής της περιοχής συνεργάζονται πλήρως, όπως έκαναν και φέτος για τη Βόρεια Θάλασσα.
Έχουν αποτέλεσμα οι νέες αυτές μέθοδοι;
Μπορείτε να μας πείτε εάν επιτεύχθηκε το επιθυμητό αποτέλεσμα όσον αφορά τους επιστήμονες;
Υπάρχει αυξανόμενος ρεαλισμός ως προς την ύπαρξη του προβλήματος.
Ωστόσο, κινούμαστε προς την κατεύθυνση της επίλυσης αυτού του προβλήματος;
Έχουμε τις σωστές μεθόδους και μηχανισμούς για να το λύσουμε;
Όλα αυτά τα νέα μέτρα δημιουργούν πρόσθετο κόστος σε μία εποχή όπου η αλιεία έχει μειωθεί και ο στόλος αντιμετωπίζει, σε κάποιο βαθμό, οικονομικές δυσκολίες.
Υπάρχει μεγάλη ανάγκη στήριξης σε όλο τον κλάδο: απενεργοποίηση σκαφών, μείωση του μεγέθους του αλιευτικού στόλου και της αλιευτικής περιόδου έτσι ώστε να δώσουμε τουλάχιστον σε αυτούς που απέμειναν στον κλάδο κάποια ελπίδα επιβίωσης.
Ελπίζω, κύριε Επίτροπε, ότι θα ενθαρρύνετε τη συνεργασία που απαιτείται.
Δημιουργήθηκε για να επιτευχθεί αυτή η τεχνική συμφωνία.
Ελπίζω ότι θα ενθαρρύνετε τη συνεργασία μεταξύ του προσωπικού σας, των επιστημόνων και όσων εμπλέκονται στον κλάδο.
Έτσι πρέπει να προχωρήσουμε.
Επιτρέψτε μου, πρώτα απ' όλα να συγχαρώ το φίλο και συνάδελφο, Jim Nicholson, για την έκθεσή του.
Τα τεχνικά μέτρα με σκοπό την αποκατάσταση των αποθεμάτων μπακαλιάρου στη Θάλασσα της Ιρλανδίας έχουν πολύ μεγάλη σημασία και σοβαρές συνέπειες για τους αλιείς στη Σκωτία, οι οποίοι αναζητούν απεγνωσμένα τρόπους για να ανανεώσουν τα αποθέματα μπακαλιάρου στη Βόρεια Θάλασσα.
Γι' αυτό μελετούμε την επιτυχία των μέτρων που ελήφθησαν στη Θάλασσα της Ιρλανδίας με τεράστιο ενδιαφέρον.
Τα αλιευτικά αποθέματα, όπως ξέρετε, κατέρρευσαν στη Βόρεια Θάλασσα αναγκάζοντας πρόσφατα την Επιτροπή να λάβει για πρώτη φορά έκτακτα μέτρα κλείνοντας 40 000 τετραγωνικά μίλια στην αλιεία μπακαλιάρου επί 12 εβδομάδες και να εισαγάγει έκτακτα μέτρα προστασίας των βόρειων αποθεμάτων μερλούκιου.
Ο άλλοτε περήφανος σκωτσέζικος στόλος μας που ξεφόρτωνε ετησίως 400 000 τόνους μπακαλιάρου στα λιμάνια της Σκωτίας το 1970, τώρα περιορίζεται από τα αυστηρά ΣΕΑ και τις ποσοστώσεις σε 20 000 τόνους το χρόνο.
Η κατάσταση δεν είναι πια βιώσιμη.