# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Κύριε Πρόεδρε, θα ήθελα να κάνω μία παρατήρηση σχετικά με την ημερήσια διάταξη για σήμερα το πρωί, η οποία, όπως θα διαπιστώσατε, είναι ιδιαίτερα λιτή, παρόλο που συμβαίνουν πολύ σημαντικά πράγματα στην Ευρώπη και που πέρασε μία ολόκληρη συνεδρίαση χωρίς να προβούμε σε καμία συζήτηση για το ενιαίο νόμισμα.
Την προηγούμενη εβδομάδα, στις 24 Σεπτεμβρίου, έγινε ένα πολύ σημαντικό δημοψήφισμα, με το οποίο οι Δανοί αρνήθηκαν το ενιαίο νόμισμα.
Χθες, η Ευρωπαϊκή Κεντρική Τράπεζα αύξησε τα βασικά επιτόκια κατά ένα τέταρτο της μονάδας, γεγονός που δημιούργησε μια νέα πτώση του ευρώ.
Πρέπει να συναγάγουμε δύο συμπεράσματα: πρώτον, οι πολίτες δεν θα μπορέσουν ποτέ να ενδιαφερθούν για τις συζητήσεις μας εάν το Ευρωπαϊκό Κοινοβούλιο επιμένει να αποφεύγει όλες τις σημαντικές συζητήσεις.
Και, δεύτερον, το ευρώ είναι ένα τεχνητό νόμισμα.
Θα ήταν καταστροφικό να στηριχθούμε πλήρως στο ευρώ στις σημερινές συνθήκες.
DE) Κύριε Πρόεδρε, ήθελα μόνο να επιστήσω την προσοχή των συναδέλφων στη στoίβα των εγγράφων που δείχνει πόσα έγγραφα χρειασθήκαμε την εβδομάδα αυτή, για να ψηφίσουμε.
Συγχαίρω τους συναδέλφους.
Είμαστε όλοι πολύ επιμελείς.
(Γέλια, χειροκροτήματα)
Ευχαριστώ, κύριε Rόbig.
Επέκταση της εγγύησης που παρέχει η Κοινότητα στην Ευρωπαϊκή Τράπεζα Επενδύσεων ώστε να καλυφθούν δάνεια για σχέδια στην Κροατία
Η ημερήσια διάταξη προβλέπει την έκθεση (A5-0237/2000) του κ. Seppδnen, εξ ονόματος της Επιτροπής Προϋπολογισμών, σχετικά με την πρόταση απόφασης του Συμβουλίου για την τροποποίηση της Απόφασης 2000/24/ΕΚ με σκοπό την επέκταση της εγγύησης που παρέχει η Κοινότητα στην Ευρωπαϊκή Τράπεζα Επενδύσεων ώστε να καλυφθούν δάνεια για σχέδια στην Κροατία [COM(2000) 289 - C5-0336/2000 - 2000/0122(CNS)].
(FΙ) Κύριε Πρόεδρε, η Ευρωπαϊκή Τράπεζα Επενδύσεων χορηγεί σε εξωκοινοτικές χώρες δάνεια εγγυημένα από Ευρωπαϊκή Ένωση και τα χορηγεί ελεύθερα, με δικά της κριτήρια, χωρίς ακριβείς οδηγίες από την ΕΕ.
Η Ένωση έχει ορίσει, ωστόσο, ένα ανώτατο όριο για τα δάνεια που εγγυάται.
Τα δάνεια δεν είναι εγγυημένα 100%, αλλά το Συμβούλιο αποφάσισε τον Δεκέμβριο του 1999 να παρέχεται εγγύηση μόνο για το 65% του συνολικού ποσού των δανείων για την περίοδο 2000­2007.
Για το υπόλοιπο, η Τράπεζα ή πρέπει να βρει άλλες εγγυήσεις ή να καλύψει η ίδια τον εμπορικό κίνδυνο.
Στην πράξη ο κίνδυνος είναι μηδενικός και η ΕΤΕ θα ήταν διατεθειμένη ακόμη και να μειώσει το ποσοστό της εγγύησης της Ευρωπαϊκής Ένωσης.
Στον προϋπολογισμό της Ένωσης υπάρχει ειδικό Ταμείο Εγγυήσεων για τα δάνεια της ΕΤΕ.
Στο Ταμείο αυτό μεταφέρονται για κάθε εγγύηση πόροι από ένα ειδικό αποθεματικό, το μέγιστο ύψος των οποίων προσδιορίζεται στο πρωτόκολλο χρηματοδότησης που είναι προσαρτημένο στη διοργανική συμφωνία.
Το 2000 το ανώτατο ποσό που μπορεί να μεταφερθεί από το αποθεματικό στο Ταμείο Εγγυήσεων είναι 204 εκατομμύρια ευρώ.
Για την ακρίβεια, το 9% αυτού του ποσού, το οποίο αντιπροσωπεύει το 65% της ονομαστικής αξίας των δανείων, μεταφέρεται στο Ταμείο Εγγυήσεων για τα δάνεια της ΕΤΕ.
Το Ταμείο Εγγυήσεων του προϋπολογισμού χρησιμοποιείται επίσης για τη λεγόμενη μακροοικονομική βοήθεια υπέρ των τρίτων χωρών.
Πρόκειται για ένα μη δαπανηρό τρόπο παροχής αναπτυξιακής βοήθειας από τα κράτη μέλη.
Αυτά τα δάνεια χορηγούνται σε πολιτική βάση στους πιο αδύναμους εταίρους της Ευρωπαϊκής Ένωσης και είναι εγγυημένα κατά 100% από το Ταμείο Εγγυήσεων, αντίθετα από τα δάνεια της ΕΤΕ.
Η μακροοικονομική βοήθεια συχνά συνίσταται στη συμμετοχή της ΕΕ σε μία γενική δέσμη μέτρων, στην οποία άλλοι χορηγοί είναι η Διεθνής Τράπεζα και το Διεθνές Νομισματικό Ταμείο.
Κατά κανόνα, η χρηματοδοτική ενίσχυση στις τρίτες χώρες χορηγείται βάσει των οικονομικών και των πολιτικών κριτηρίων που έχει καθορίσει το ΔΝΤ - όσο περισσότερες εγγυήσεις χορηγούνται για τα δάνεια της ΕΤΕ, τόσο λιγότερη μακροοικονομική βοήθεια μπορεί να παρασχεθεί και αντιστρόφως.
Το Ταμείο Εγγυήσεων μπορεί επίσης να εγγυηθεί "δάνεια Ευρατόμ" , για να υποστηρίξει την ανάπτυξη της πυρηνικής βιομηχανίας στις τρίτες χώρες, αλλά για αυτά τα δάνεια δεν χρειάστηκε να μεταφερθούν πόροι από το αποθεματικό στο Ταμείο Εγγυήσεων τα τελευταία χρόνια.
Τον Δεκέμβριο του 1999 το Συμβούλιο καθόρισε το ανώτατο όριο των εγγυήσεων για την περίοδο 2000-2007 και κατήρτισε επίσης έναν κατάλογο των τρίτων χωρών που δικαιούνται αυτή τη βοήθεια.
Το Ευρωπαϊκό Κοινοβούλιο εξέφρασε τις απόψεις του στην έκθεση Rόhle το φθινόπωρο του 1999.
Αφού η γνώμη του Κοινοβουλίου έχει ακουστεί, δεν θα ξαναμιλήσουμε για αυτό το θέμα από την άποψη των όρων των εγγυήσεων.
Το θέμα για το οποίο πρέπει σήμερα να λάβει απόφαση το Κοινοβούλιο είναι πολύ απλό: η συμπερίληψη της Κροατίας στον αριθμό των χωρών στις οποίες η Ευρωπαϊκή Τράπεζα Επενδύσεων μπορεί να χορηγεί δάνεια με την εγγύηση της Ευρωπαϊκής Ένωσης.
Η Κροατία δεν βρίσκεται πλέον σε εμπόλεμη κατάσταση και έχει μπει στον δρόμο της δημοκρατίας.
Γι' αυτό η επέκταση της δανειακής διευκόλυνσης στην Κροατία είναι μια καλά τεκμηριωμένη ενέργεια, όπως και η αύξηση του ανώτατου ορίου της δανειοδοτικής εντολής της ΕΤΕ.
Αν μπορούσε το Κοινοβούλιο να προτείνει τροποποιήσεις στην απόφαση του Συμβουλίου, μάλλον θα υπογράμμιζε την ανεργία και τα κοινωνικά προβλήματα στην Κροατία, τα οποία οφείλονται στο καθεστώς λιτότητας που έχει επιβληθεί σ' αυτή τη χώρα.
Ωστόσο, δεν υπάρχει νομική βάση για τέτοιες τροπολογίες.
Το ίδιο πρόβλημα αρμοδιότητας αφορά και την απόφαση, που θα εξετασθεί προσεχώς στο Κοινοβούλιο, για την ένταξη της Τουρκίας στις χώρες που δικαιούνται εγγύηση της Ευρωπαϊκής Ένωσης για δάνεια της ΕΤΕ.
Το Κοινοβούλιο θα είχε αναμφίβολα πολλούς όρους που θα ήθελε να θέσει για τα δάνεια της Τουρκίας, αλλά και στην περίπτωση αυτή η απόφαση συνίσταται πρακτικά σε μία μόνο λέξη.
Σήμερα θα προστεθεί στον κατάλογο των δικαιούχων των εγγυήσεων η Κροατία, την επόμενη φορά η Τουρκία.
Με την ευκαιρία, πληροφορούμε την Επιτροπή ότι του χρόνου οι πόροι του Ταμείου Εγγυήσεων δεν θα επαρκέσουν για τις εγγυήσεις των ήδη γνωστών δανείων.
ES) Κύριε Πρόεδρε, αυτή η πρόταση απόφασης του Συμβουλίου, με σκοπό την επέκταση για πρώτη φορά της εγγύησης που παρέχει η Κοινότητα στην Ευρωπαϊκή Τράπεζα Επενδύσεων, έχει αναμφίβολα εξαιρετική εμβέλεια.
Πριν προχωρήσω σε συγκεκριμένα σχόλια επί των ζητημάτων που ανακύπτουν από τη συγκεκριμένη πρόταση απόφασης, θα ήθελα να εκφράσω την υποστήριξή μας σ' αυτή την πρόταση, η οποία εκφράζει τη θέση του Κοινοβουλίου για τις σχέσεις της Ευρωπαϊκής Ένωσης με την Κροατία.
Θα ήθελα, λοιπόν, ευθύς εξαρχής να δηλώσω ότι συμμερίζομαι τις ανησυχίες που εξέφρασε ο εισηγητής, όταν αναφέρθηκε στην κατάσταση του αποθεματικού εγγύησης, τα στενά όρια του οποίου ενδέχεται να δημιουργήσουν πρόβλημα σε περίπτωση απρόοπτων γεγονότων.
Η απόφαση που θα ληφθεί θα πρέπει να στηρίζεται σε διττό πλαίσιο: από αμιγώς πολιτική σκοπιά θα πρέπει να αναφερθούμε, κατ' αρχάς, στην κατάσταση που επικρατεί στην Κροατία.
Πρέπει να επικροτήσουμε το νέο πολιτικό μέλλον που άνοιξε σ' αυτή τη χώρα ύστερα από τις βουλευτικές και προεδρικές εκλογές.
Η Ευρωπαϊκή Ένωση δεν μπορεί παρά να ενισχύσει τη διασύνδεση αυτής της χώρας με τη δημοκρατία και το κράτος δικαίου και δεν χωρεί αμφιβολία ότι η ενίσχυση αυτή θα πρέπει να πάρει τη μορφή χρηματοοικονομικής βοηθείας για τη βελτίωση της οικονομικής κατάστασης της χώρας, αλλά και για να μπορέσει ο λαός να αντεπεξέλθει στις θυσίες που απαιτούνται προκειμένου να ισοσκελισθούν τα βασικά ελλείμματα των δημόσιων οικονομικών της.
Η ΕΤΕ μπορεί και οφείλει να διαδραματίσει σημαντικό ρόλο στην περιοχή, αλλά είναι προφανές ότι αυτό το ισχυρό χρηματοοικονομικό εργαλείο στην υπηρεσία της εξωτερικής πολιτικής της Ένωσης, η δραστηριότητα του οποίου, σύμφωνα με την εντολή που δόθηκε με την απόφαση του 1999, καλύπτει περισσότερες από εξήντα χώρες, θα πρέπει να συμπλέει με τις ενέργειες της Επιτροπής.
Θα πρέπει να διευκρινιστεί ότι η Επιτροπή δεν μπορεί να παρεκκλίνει από τη συμφωνία που πρόσφατα προέκυψε από τον τριμερή διάλογο του περασμένου Ιουλίου, στα πλαίσια της οποίας ανέλαβε τη δέσμευση ότι κάθε νέα πρόταση χρηματοδότησης θα πρέπει να τεκμηριώνει τη συμβατότητά της προς τον ισχύοντα χρηματοοικονομικό προγραμματισμό.
Από λειτουργικής απόψεως, το αποθεματικό που προβλέπεται στις ισχύουσες δημοσιονομικές προοπτικές και η λειτουργία του Ταμείου Εγγυήσεων απαιτούν - κατά τη γνώμη μου - την τελειοποίηση των μηχανισμών τους, ώστε να επιτευχθούν οι στόχοι ποιότητας και αποτελεσματικότητας των δανείων της Ένωσης που καλύπτονται από εγγύηση στον προϋπολογισμό.
Από αυτήν την άποψη, η ανάλυση την οποία έκανε ο εισηγητής μου φάνηκε αξιόλογη ως αφετηρία.
Το θέμα δεν είναι να αμφισβητήσουμε ούτε τον σχεδιασμό της προστασίας που παρέχει ο προϋπολογισμός ούτε τον ρόλο της Ευρωπαϊκής Τράπεζας Επενδύσεων.
Η Διοργανική Συμφωνία προβλέπει, στα πλαίσια της διαδικασίας του προϋπολογισμού, μια σειρά διαλόγων σε τρία επίπεδα.
Με βάση αυτά τα δεδομένα και λαμβανομένου υπόψη του ισχνού περιθωρίου του αποθεματικού εγγύησης, που έχει οριστεί στα 200 εκατομμύρια κατ' έτος, τίποτε δεν εμποδίζει τη συζήτηση επί των προτεραιοτήτων χρήσης αυτού του περιθωρίου κατά τα επόμενα χρόνια.
Στόχος μας είναι, φυσικά, να βελτιώσουμε την αποτελεσματικότητα της Ευρωπαϊκής Τράπεζας Επενδύσεων και για το σκοπό αυτό χρειαζόμαστε να εγγυηθεί η Επιτροπή την αναβάθμιση της δραστηριότητάς της όσο πιο απόλυτα γίνεται.
Δεν μπορούμε να αρκεστούμε στη διαπίστωση ότι διαθέτουμε ένα σταθερό σύστημα εγγύησης.
Η πολιτική μας ομάδα υποστήριξε μια στρατηγική κατά τη διαδικασία του προϋπολογισμού για το 2001 που επιδιώκει σαφή βελτίωση της ποιότητας των δαπανών και τελειοποίηση των μηχανισμών ελέγχου της εκτέλεσης.
Αυτή είναι η ευκαιρία για τη διεκδίκηση των ίδιων στόχων και για τη δραστηριότητα της ΕΤΕ.
Αυτό που καθίσταται σαφές είναι ότι το Κοινοβούλιο δεν μπορεί να περιορίσει τον ρόλο του σε μια παθητική αφομοίωση των πληροφοριών που παρέχουν η Επιτροπή και η ΕΤΕ ούτε σε ευλογίες των αποφάσεων του Συμβουλίου.
Κύριε Πρόεδρε, αγαπητοί συνάδελφοι, η εξεταζόμενη έκθεση της Επιτροπής Προϋπολογισμών, η οποία προτείνει την επέκταση της εγγύησης που παρέχει η Κοινότητα στην Ευρωπαϊκή Τράπεζα Επενδύσεων ώστε να καλυφθούν τα δάνεια προς την Κροατία, μαρτυρεί δύο σημαντικά πράγματα.
Πρώτα από όλα, η πολιτική κατάσταση στην Κροατία έχει βελτιωθεί σημαντικά.
Η νέα κυβέρνηση έχει δεσμευθεί να προβεί σε πολιτικές και οικονομικές μεταρρυθμίσεις.
Αυτό δίνει στην Ευρωπαϊκή Ένωση τη δυνατότητα να συνεχίσει την συνεργασία που διακόπηκε το 1995, όταν η Κροατία άρχισε στρατιωτικές επιχειρήσεις στην Κράινα.
Το άλλο μήνυμα αφορά την οικονομική κατάσταση της Κροατίας, που παραμένει πολύ δύσκολη.
Επί χρόνια σε αυτήν τη χώρα ασκείται οικονομία αρπαγής, η οποία έχει αφήσει στα χέρια της νέας κυβέρνησης έναν επιχειρηματικό τομέα σε πλήρη ύφεση και ανεργία πάνω από 20%.
Ο εισηγητής κ. Seppδnen σωστά παρατηρεί στην αιτιολογική έκθεση του εγγράφου του ότι "οι κοινωνικές συνθήκες στην Κροατία είναι δύσκολες" και ότι "η συμβολή της Ένωσης στη διαδικασία μεταρρύθμισης θα μπορούσε επίσης να ασκήσει θετική επιρροή στην κοινωνική διάσταση».
Η σημαντική πολιτική αλλαγή της Κροατίας ήταν οι κοινοβουλευτικές εκλογές στην αρχή του χρόνου.
Οι πολίτες της χώρας απαίτησαν με την ψήφο τους την δημοκρατική αλλαγή.
Η νέα κυβέρνηση σχηματίσθηκε από ένα δημοκρατικό μέτωπο που αποτελείται από έξι δημοκρατικά κόμματα και έχει ευρεία πλειοψηφία στο Κοινοβούλιο.
Μέσα σε μικρό χρονικό διάστημα, η κυβέρνηση έδειξε ότι σέβεται τις αξίες της ευρωπαϊκής δημοκρατίας και του κράτους δικαίου.
Στην εξωτερική της πολιτική προωθεί την ένταξη στις ευρωατλαντικές διαρθρώσεις.
Στο πρόγραμμά της, η κυβέρνηση αναλαμβάνει ιδίως τη δέσμευση να σέβεται τα ανθρώπινα δικαιώματα και τα δικαιώματα των μειονοτήτων, να βοηθήσει την επιστροφή των προσφύγων στη χώρα, να βελτιώσει τις σχέσεις με τις γειτονικές χώρες και να προβεί σε σημαντικές οικονομικές μεταρρυθμίσεις.
Η νομοθεσία για αυτούς τους στόχους τελεί ήδη υπό κατάρτιση.
Η ανάπτυξη της Κροατίας οδήγησε γρήγορα στη σύσφιξη των σχέσεών της με την Ευρωπαϊκή Ένωση μετά από διακοπή πολλών ετών.
Ανάμεσα στην Ένωση και την Κροατία υπάρχει, συγκεκριμένα, μια συμβουλευτική ομάδα εργασίας, που έχει ως στόχο να προσφέρει στην Κροατία τη γνώση και την τεχνική της βοήθεια στις διαπραγματεύσεις συμφωνιών που διέπουν τις αμοιβαίες σχέσεις.
Σύμφωνα με την Επιτροπή, οι διαπραγματεύσεις της συμφωνίας σταθερότητας και σύνδεσης πρόκειται να αρχίσουν όσο το δυνατόν συντομότερα.
Το Συμβούλιο αποφάσισε τον Αύγουστο να επεκταθεί και στην Κροατία το πρόγραμμα Tempus 3, σχετικά με την τριτοβάθμια εκπαίδευση.
Τον Ιούλιο η Επιτροπή ελευθέρωσε 10 εκατομμύρια ευρώ για την υποστήριξη της επιστροφής των προσφύγων.
Η εξεταζόμενη πρόταση προβλέπει δάνεια της ΕΤΕ προς την Κροατία συνολικού ποσού 250 εκατομμυρίων ευρώ για την περίοδο 2000-2007.
Αυτό το ποσό έχει σκοπό να χρηματοδοτήσει έργα βασικών υποδομών, επενδύσεις υπέρ του περιβάλλοντος, την ανάπτυξη της βιομηχανίας και των ΜΜΕ, την ανοικοδόμηση των κατοικιών και των πόλεων και τον τουρισμό.
Τα σχέδια αυτά συμφωνούν με τις προτάσεις της διάσκεψης για την περιφερειακή χρηματοδότηση της Κροατίας του περασμένου Μαρτίου.
Οι αρχές της Κροατίας έχουν δεσμευθεί να προβούν σε μια πολύ δύσκολη, αλλά αναγκαία οικονομική μεταρρύθμιση.
Θα εφαρμοσθεί αυστηρή λιτότητα, αλλά ελπίζεται ότι τα δάνεια, για τα οποία συζητούμε, θα μπορέσουν να ελαττώσουν τις αρνητικές της επιδράσεις στη ζωή των πολιτών.
Δεν πρέπει να ξεχνάμε ότι η Κροατία έχει καλές βιομηχανικές εγκαταστάσεις, ικανό και ειδικευμένο εργατικό δυναμικό, καθώς και εξαιρετικές δυνατότητες ανάπτυξης, για παράδειγμα, του τουρισμού.
Η Επιτροπή εκτιμά ότι η ανταγωνιστικότητα της χώρας στην ευρωπαϊκή αγορά θα μπορούσε να ενισχυθεί σημαντικά με συνεκτικές και φιλόδοξες διαρθρωτικές μεταρρυθμίσεις, αλλά, προς το παρόν, πολλές κροατικές επιχειρήσεις εξακολουθούν να αντιμετωπίζουν δυσκολίες ανταγωνισμού στην ελεύθερη οικονομία.
Οι εξελίξεις στα Βαλκάνια και το μέλλον της περιοχής είναι πολύ επίκαιρα θέματα.
Αυτή την εβδομάδα παρακολουθήσαμε, με κομμένη την ανάσα, την κατάσταση της Γιουγκοσλαβίας μετά τις προεδρικές εκλογές.
Ο άνεμος της αλλαγής φυσά και στο Βελιγράδι.
Η διεθνής κοινότητα έχει ήδη εκφράσει την υποστήριξή της προς τον σερβικό λαό και καταργούνται οι κυρώσεις.
Η Ευρωπαϊκή Ένωση και το Ευρωπαϊκό Κοινοβούλιο έχουν κάθε λόγο να υποστηρίξουν τη θετική εξέλιξη της περιοχής.
Η αστάθεια είναι απειλή για όλη την Ευρώπη.
Γνωρίζουμε ότι ο εθνικισμός και η φτώχεια σημαίνουν πόλεμο.
Η χώρα πρέπει να αντεπεξέλθει σε μια τεράστια υλική και ψυχολογική παλινόρθωση και πρέπει να συμβάλουμε και εμείς στην άρση των εμποδίων για να καταστεί πιο αποτελεσματική η βοήθεια.
Δυστυχώς, οι διοργανικές διαπραγματεύσεις για τον προϋπολογισμό του επόμενου έτους - και προπαντός για τη χρηματοδότηση του τίτλου IV - εξακολουθούν αυτή τη στιγμή να φαίνονται πολύ δύσκολες.
Μακάρι τα σημάδια ελπίδας στην Κροατία, και τώρα και στη Γιουγκοσλαβία, να μας ενθαρρύνουν να βρούμε μια λύση για τα προβλήματα του προϋπολογισμού και των δημοσιονομικών προοπτικών του.
Πρόεδρε, χθες το βράδυ συζητήσαμε για τη Σερβία και τις επαναστατικές αλλαγές που συντελέστηκαν εκεί.
Πέρυσι, στην Κροατία, μια νέα κυβέρνηση κατέλαβε την εξουσία με κάπως λιγότερο δραματικό τρόπο.
Όπως και να έχουν τα πράγματα, η εκλογική νίκη της αντιπολίτευσης αναγνωρίστηκε αμέσως.
Γι' αυτό και είναι σήμερα δυνατό να συνεχίσουμε στην ίδια πορεία με αυτή του 1995.
Στο μεσοδιάστημα έχουν εξεταστεί οι δυνατότητες που προσφέρει η σύναψη συμφώνου σταθερότητας και σύνδεσης και αναμένεται ότι οι σχετικές διαπραγματεύσεις θα μπορέσουν να αρχίσουν στα τέλη του τρέχοντος έτους.
Η αντιπροσωπεία της Ευρωπαϊκής Ένωσης έχει αναβαθμιστεί και, όπως γνωρίζετε, η συνάντηση κορυφής στα τέλη του Νοεμβρίου θα πραγματοποιηθεί στο Ζάγκρεμπ, πράγμα που αποτελεί μήνυμα προς την Κροατία ότι η χώρα είναι ευπρόσδεκτη στους κόλπους της Ευρωπαϊκής Ένωσης.
Για το λόγο αυτό πρέπει να γίνει μια αρχή με την ανασυγκρότηση της οικονομίας.
Προηγήθηκε μια περίοδος δραματικής επιδείνωσης, με χαρακτηριστικό την ευρέως διαδεδομένη διαφθορά.
Ας μην ξεχνάμε ότι μέχρι πριν λίγο η Κροατία αποτελούσε το κλασικό παράδειγμα χώρας με εντελώς αποτυχημένο πρόγραμμα ιδιωτικοποιήσεων, από το οποίο ωφελήθηκαν μόνο λίγοι.
Θα πρέπει να υποστηριχθεί όλη η διαδικασία.
Γι' αυτό χρειάζονται τεράστιες επενδύσεις, επενδύσεις σε υποδομές, στο περιβάλλον, αλλά και σε πολύ ριψοκίνδυνα εγχειρήματα.
Όπως γνωρίζουμε, η ίδρυση μιας μικρομεσαίας επιχείρησης στις χώρες αυτού του είδους είναι ριψοκίνδυνη πράξη.
Τα πράγματα ενδέχεται να πάνε στραβά και αυτό ισχύει κυρίως για την υποδοχή των προσφύγων, έναν στόχο ο οποίος δυστυχώς δεν συμπεριλαμβάνεται στην έκθεση του εισηγητή.
Και σ' αυτή την περίπτωση πρόκειται για ριψοκίνδυνες επενδύσεις.
Θεωρώ σωστή την αύξηση των σχετικών κονδυλίων της Ευρωπαϊκής Τράπεζας Επενδύσεων με 250 εκατομμύρια.
Η Ευρωπαϊκή Ένωση τίθεται, έτσι, εγγυήτρια.
Όμως, συνάδελφοι, εδώ είναι το πρόβλημα, γιατί καταλήγουμε στο ίδιο σημείο που βρεθήκαμε χθες το βράδυ όταν συζητούσαμε για τη Σερβία, και που είναι συγκεκριμένα η χαμηλή εκτίμηση των πραγματικών δαπανών για τα Βαλκάνια εκ μέρους του Συμβουλίου πέρυσι στο Βερολίνο.
Ως μέλος της Επιτροπής Εξωτερικών Υποθέσεων, γνωρίζω ότι οι συνάδελφοι της Επιτροπής Προϋπολογισμών κατηγορούν εμένα και τους συναδέλφους μου ότι θέλουμε πάντα περισσότερα χρήματα για τα Βαλκάνια και ότι αυτοί είναι υποχρεωμένοι να διαπραγματεύονται με το Συμβούλιο, πράγμα το οποίο δεν είναι πάντα τόσο εύκολο.
Υπάρχει όμως ένα πραγματικό πρόβλημα.
Το ανάφερα εχθές στη συζήτηση για τη Σερβία και θα το αναφέρω και πάλι.
Δεν είναι δυνατό να υπάρχει ένα τόσο μεγάλο χάσμα όσο φαίνεται να υπάρχει τώρα μεταξύ, αφενός, των υποσχέσεων της Ευρωπαϊκής Ένωσης και, αφετέρου, των κονδυλίων που δεσμεύονται για αυτόν τον σκοπό.
Μετά τις όμορφες χθεσινές δηλώσεις και τη χορήγηση της εγγύησης σήμερα, η Ευρωπαϊκή Ένωση δεν μπορεί να πάει αύριο στο Βελιγράδι με άδεια χέρια.
Θέλω λοιπόν να απευθύνω επείγουσα έκκληση στους συναδέλφους, κυρίως όμως στο Συμβούλιο, να φροντίσουν ώστε τους επόμενους μήνες, στις διαπραγματεύσεις για τον προϋπολογισμό του προσεχούς έτους και για τα μεταγενέστερα έτη, να παραμείνουν όσο το δυνατόν πλησιέστερα στην πρόταση της Επιτροπής, η οποία κατά την άποψή μου έχει κάνει την καλύτερη εκτίμηση του συνολικού κόστους για την Κροατία, αλλά και για άλλες περιοχές των Βαλκανίων.
Έρχομαι τώρα στο γενικό πρόγραμμα για τα Βαλκάνια.
Υποστηρίζω την τροπολογία της Επιτροπής Βιομηχανίας, η οποία ορθώς αναφέρει ότι το δάνειο είναι σημαντικό.
Ωστόσο, σε τελευταία ανάλυση, το γενικό πρόγραμμα είναι ακόμη πιο σημαντικό, εφόσον βεβαίως συνοδεύεται από τα απαραίτητα κονδύλια.
Κύριε Πρόεδρε, αξιότιμοι κυρίες και κύριοι συνάδελφοι, ευχαριστώ πολύ τον εισηγητή για την έκθεση και τα διευκρινιστικά λόγια του.
Όλοι συμφωνούμε ότι πρέπει να βοηθήσουμε πολιτικά την Κροατία, αλλά πολιτική βοήθεια σημαίνει και οικονομική στήριξη, διότι η πολιτική σταθερότητα προϋποθέτει πάντα κοινωνική και οικονομική σταθερότητα και αυτή μπορεί να επιτευχθεί μόνον αν γίνουν οι ανάλογες επενδύσεις.
Πρέπει να βιαστούμε, για να σταματήσουμε ή να αναστρέψουμε τη μείωση του Ακαθάριστου Εγχώριου Προϊόντος που σημειώθηκε το 1999 και το αυξημένο δημοσιονομικό έλλειμμα της Κροατίας, πράγμα που μπορεί να επιτευχθεί τελικά μόνον αν δημιουργηθούν στην Κροατία αυτοδύναμα οικονομικά κυκλώματα.
Η εξεταζόμενη συνδρομή με τη μορφή δανείου της ΕΤΕ ύψους 250 εκατ. ευρώ κατά την περίοδο 2000-2007 δεν αποτελεί βέβαια ορόσημο, αλλά είναι μια συμπληρωματική βοήθεια.
Για το λόγο αυτό προκύπτει αναγκαστικά και η διαδικασία που προτείνει η Επιτροπή και υποστηρίζει η έκθεση.
Το πρόβλημα όμως που εμφανίζεται και παραμένει άλυτο μέχρι τώρα είναι ουσιαστικά άλλο.
Αληθεύει γενικά ότι οι νέες πολιτικές προκλήσεις απαιτούν μεγαλύτερες οικονομικές δαπάνες και οι μεγαλύτερες οικονομικές δαπάνες δεν πρέπει να πραγματοποιηθούν σε βάρος άλλων στόχων.
Γι' αυτό και πρέπει να εξετασθεί γενικά - και να λυθεί πολιτικά με θετική έκβαση, ελπίζω - πρώτον, η αύξηση του αποθεματικού για το Ταμείο Εγγυήσεων, δεύτερον, δεν πρέπει να αφεθεί το Συμβούλιο να αποφασίζει μόνο του για τη χρήση του εναπομείναντος περιθωρίου και τρίτον, να καθορισθούν δεσμευτικά κριτήρια για την αποτελεσματική χρήση των δανείων της ΕΤΕ, ώστε να μπορεί να ελεγχθεί τελικά κατά πόσον η συγκεκριμένη παροχή εξυπηρετεί πράγματι τους στόχους που τέθηκαν.
Κύριε Πρόεδρε, τις δραματικές αυτές ώρες έχουμε τα μάτια μας στραμμένα στο Βελιγράδι και ελπίζουμε να αρχίσει η διαδικασία εκδημοκρατισμού που θα μας χαρίσει τα επόμενα χρόνια πραγματική δημοκρατία.
Ωστόσο, πάνω από όλα αυτά επικρέμεται ακόμη ένα τεράστιο ερωτηματικό.
Θέλουμε να τα υποστηρίξουμε και τα επιδοκιμάζουμε, αλλά δεν πρέπει να είμαστε και σε κατάσταση ευφορίας.
Η Κροατία άρχισε τον εκδημοκρατισμό της εδώ και δέκα χρόνια.
Το 1990 διεξήχθησαν δημοκρατικές εκλογές οι οποίες, σύμφωνα με διεθνείς εκτιμήσεις, ήταν έντιμες και ελεύθερες.
Με τις εκλογές αυτές αποχώρησε ομαλά η μέχρι τότε κομμουνιστική ηγεσία με επικεφαλής τον σημερινό πρωθυπουργό Racan και ξεκίνησε νέα δημοκρατική ανάπτυξη με την κυβέρνηση Tudjman, η οποία, πάντα σύμφωνα με τις διεθνείς εκτιμήσεις, άρχισε να εμφανίζει ορισμένα ελλείμματα, τα οποία στη συνέχεια αυξήθηκαν.
Θα πρέπει λοιπόν να δούμε και τη γενική κατάσταση της χώρας.
Η χώρα αυτή δεν ήταν τότε απασχολημένη μόνο με την εξάλειψη 50 χρόνων κομμουνιστικής κληρονομιάς - για την οποία πρέπει να εργασθούν σκληρά, ακόμη και σήμερα, και όλα τα άλλα κράτη της Κεντρικής και Ανατολικής Ευρώπης, καθώς και οι υποψήφιες για ένταξη χώρες -, αλλά κατεχόταν και κατά το ένα τρίτο από τα ξένα στρατεύματα του τότε δικτάτορα Μιλόσεβιτς, που και σήμερα ακόμη βρίσκεται στην εξουσία.
Η Κροατία ήταν κατά το ένα τρίτο κατεχόμενη και μόνο μετά από πολλά χρόνια κατάφερε να ενωθεί και να εδραιώσει μια δημοκρατία που - και αυτό θα πρέπει να τονισθεί κάποτε - οδήγησε στην ειρηνική αλλαγή της κυβέρνησης.
Η τωρινή κυβέρνηση δεν ανέλαβε το τιμόνι της χώρας περιστασιακά, όπως τώρα η μελλοντική - ελπίζουμε - κυβέρνηση στο Βελιγράδι, αλλά η τότε κυβέρνηση της Κροατίας αποχώρησε μετά από έντιμες και ελεύθερες εκλογές και ήρθε στο τιμόνι μια νέα.
Γι' αυτό και δεν είναι απόλυτα σωστό που στην παρούσα έκθεση γίνεται λόγος για εκδημοκρατισμό.
Ο εκδημοκρατισμός στην Κροατία έγινε πριν από δέκα χρόνια.
Θα πρέπει να αναγνωρίσουμε ότι στα δέκα αυτά χρόνια έγιναν αξιοθαύμαστα πράγματα στην οικοδόμηση της οικονομίας της αγοράς, της δημοκρατίας και του κράτους δικαίου.
Ο συνάδελφος Langendijk έχει δίκιο. υπήρξαν πολλά αρνητικά φαινόμενα στις ιδιωτικοποιήσεις.
Υπήρξε τεράστια διαφθορά.
Αλλά ρίξτε μια ματιά στις συνδεδεμένες και στις υποψήφιες χώρες.
Κι εκεί είχαμε την ίδια εξέλιξη.
Η σημερινή δημοκρατική κυβέρνηση και αντιπολίτευση της Κροατίας χρειάζονται την πλήρη υποστήριξή μας.
Γι' αυτό και επιδοκιμάζω το γεγονός ότι θα αναλάβουμε την παροχή εγγύησης και θα πάρουμε την εν λόγω απόφαση σήμερα.
Ωστόσο, θα πρέπει να καταλάβουμε καλά ότι αυτή είναι ένα μικρό μόνο βήμα προς τη σωστή κατεύθυνση.
Ο κ. Markov δικαίως επεσήμανε ότι τα χρήματα είναι λίγα και ότι η παρούσα συνδρομή μπορεί να είναι μόνο ένα πρώτο βήμα.
Στόχος μας θα πρέπει να είναι να προχωρήσουμε στην ίδια κατεύθυνση όχι μόνο με περαιτέρω πιστώσεις, αλλά κυρίως με πολιτικά μηνύματα.
Γι' αυτό και είναι σημαντικό να αποκτήσει επιτέλους η Κροατία μια συμφωνία σύνδεσης που θα καθιστά σαφές ότι πρόκειται για μια ευρωπαϊκή χώρα με σαφή προοπτική ένταξης στην Ευρωπαϊκή Ένωση.
Γι' αυτό ναι στην οικονομική βοήθεια, ναι στην εγγύηση, αλλά ταυτόχρονα και ανοικτή πρόσκληση στην Επιτροπή να υποστηρίξει σθεναρά αυτήν τη βαθιά ευρωπαϊκή και δημοκρατικά πλέον κυβερνώμενη χώρα και να την εντάξει στην κατηγορία των υποψηφίων για ένταξη χωρών, διότι πιστεύω ότι της αξίζει της Κροατίας η πλήρης υποστήριξή μας.
Αυτό μπορεί να αποτελέσει και μήνυμα για όλη την περιοχή, με το οποίο θα μπορέσει να ξεκινήσει η ανανέωσή της.
(Χειροκροτήματα)
Κύριε Πρόεδρε, σήμερα δεν μπορούμε να μιλήσουμε για την Κροατία χωρίς να δούμε τη σχέση της με τη γειτονική Σερβία, όπου ο λαός απαλλάσσεται επιτέλους από την αυταρχική διοικητική κλίκα.
Μια κλίκα που αυτοαποκαλείται σοσιαλιστική, αλλά παρέμεινε στην εξουσία για περισσότερο από δέκα χρόνια χρησιμοποιώντας φασιστικές μεθόδους.
Εκτός από τη νομικά άνιση θέση στην οποία βρισκόταν η αντιπολίτευση και την απροκάλυπτη κρατική βία, σ' αυτές τις μεθόδους συγκαταλέγεται και η καλλιέργεια φόβου για τον κακόβουλο έξω κόσμο και η κατηγορία της εσχάτης προδοσίας σε βάρος όλων όσων ασκούσαν κριτική στο καθεστώς.
Η ίδια συνταγή δοκιμάστηκε πριν από δέκα χρόνια στην Κροατία.
Η Κροατία δεν συγκαταλέγεται στα πιθανά υποψήφια κράτη μέλη της Ευρωπαϊκής Ένωσης για τα οποία μιλήσαμε αυτή την εβδομάδα.
Από πολλές απόψεις, η θέση αυτής της χώρας είναι συγκρίσιμη με τη θέση της Σλοβακίας, η οποία εν τω μεταξύ είναι υποψήφια προσχώρησης.
Μέχρι το 1918, και οι δύο περιοχές ήταν επαναστατημένες επαρχίες της Ουγγαρίας με δική τους γλώσσα, πολιτισμό και ταυτότητα, που αντιμετώπιζαν την αντίδραση της επίσημης κρατικής εξουσίας.
Οι διεθνείς πιέσεις που δέχθηκαν στη συνέχεια τις υποχρέωσαν να μην γίνουν εντελώς ανεξάρτητες, αλλά να συμμετάσχουν σε νέα, μεγάλα συλλογικά κράτη, τα οποία είχαν σκοπό να αποτελέσουν χωνευτήρι των μικρών σλαβικών λαών, πράγμα το οποίο δεν επετεύχθη ποτέ.
Όταν πριν από μισό αιώνα, η Κροατία και η Σλοβακία έγιναν για πρώτη φορά κατ' όνομα ανεξάρτητες, ήταν υποτελείς στο χιτλερικό καθεστώς.
Το 1945, ο έξω κόσμος είχε τη γνώμη ότι θα έπρεπε άπαξ δια παντός να παύσουν να υπάρχουν τέτοια κράτη.
Εκ των υστέρων είμαστε υποχρεωμένοι να διαπιστώσουμε ότι αυτό ήταν λάθος.
Ο παραγκωνισμός της επιθυμίας των λαών αυτών να μπορούν να αποφασίζουν ανεξάρτητα αποτέλεσε για πολλά χρόνια πρόσφορο έδαφος για την ανάπτυξη ενός επιθετικού και αυταρχικού εθνικισμού, ενός εθνικισμού που δεν ενδιαφέρεται και τόσο για τις καταστροφές της ναζιστικής εποχής και που διάκειται εχθρικά έναντι άλλων λαών, αλλά και του εσωτερικού δημοκρατικού κινήματος.
Ο λαός συσπειρώθηκε γύρω από τον Tudjman και τον Meciar, επειδή στο πρόσωπό τους έβλεπε τη μόνη εγγύηση για την εξασφάλιση της ισότητάς του με τους γείτονες, οι οποίοι κυριαρχούσαν επάνω του στο παρελθόν.
Μόνο τώρα που φαίνεται να έχουν ικανοποιηθεί όλες οι λογικές απαιτήσεις των λαών αυτών και που κανείς δεν αμφισβητεί την ανεξαρτησία τους, παρατηρείται υποχώρηση του εθνικισμού και ανάπτυξη φυσιολογικών πολιτικών σχέσεων.
Και στις δύο χώρες, οι εθνικιστές έχασαν πρόσφατα την εξουσία.
Αυτό μπορεί να αποτελέσει δίδαγμα για άλλες περιοχές όπου παρατηρείται έξαρση του εθνικισμού.
Ο μόνος τρόπος να απαλλαγούμε από τον εθνικισμό είναι να ικανοποιήσουμε όλα τα λογικά αιτήματα των εθνικιστών.
Εν τω μεταξύ, έχουμε κάθε λόγο να μη μεταχειριζόμαστε την Κροατία διαφορετικά απ' ό,τι τη Σλοβακία και άλλες χώρες της Κεντρικής Ευρώπης οι οποίες, εφόσον το επιθυμούν, μπορούν να προσχωρήσουν στην Ευρωπαϊκή Ένωση.
Πρόσφατα διαπιστώσαμε ότι οι ζημιές του πολέμου δεν έχουν αποκατασταθεί.
Οι υποδομές των μεταφορών της χώρας είναι ευάλωτες, επειδή η Δαλματία και η Σλαβονία σχηματίζουν κατά κάποιο τρόπο μια ψαλίδα.
Ανάμεσά τους ευρίσκεται η Βοσνία, όπου κατοικούν επίσης Κροάτες, κυρίως στη δυτική Ερζεγοβίνη.
Στις πυκνοκατοικημένες περιοχές του Ζάγκρεμπ, της Ριέκας και του Osijek, το περιβάλλον διατρέχει κίνδυνο.
Πιθανότατα, οι συνθήκες επιβάλλουν σημαντικές επενδύσεις, οι οποίες θα αποδώσουν αργότερα μέσω του τουρισμού και της νέας βιομηχανίας.
Γι' αυτό και θα ήταν καλό να θεσπιστεί από τώρα μια ρύθμιση για το θέμα αυτό.
Μαζί με τον εισηγητή, διερωτώμαι αν θα διατεθούν πραγματικά τα απαραίτητα κονδύλια για τον σκοπό αυτό, ιδιαίτερα τώρα που φαίνεται ότι σύντομα θα πρέπει να εισρεύσουν σημαντικά κονδύλια στη Σερβία, ενώ δεν θα υπάρξει αύξηση του προϋπολογισμού της Ευρωπαϊκής Ένωσης.
Δεν έχει νόημα να συνεχίσει η Ευρωπαϊκή Ένωση σε όλες τις περιοχές όπου υπάρχει κρίση και στα υποψήφια κράτη μέλη να δίνει υποσχέσεις, τις οποίες δεν μπορεί να υλοποιήσει στη συνέχεια.
Όσον αφορά την Κροατία, έχουμε κάθε λόγο να θεσπίσουμε μια δημοσιονομική ρύθμιση.
Αυτό που είπε χθες ο συνάδελφος από την πολιτική μου ομάδα κ. Παπαγιαννάκης σχετικά με την προσχώρηση της Σερβίας στην Ευρωπαϊκή Ένωση πρέπει να ισχύει και για την Κροατία.
DE) Κύριε Πρόεδρε, κύριε Επίτροπε, κυρίες και κύριοι, οι τελευταίες παρεμβάσεις και η συζήτηση χθες το απόγευμα έδειξαν σήμερα επίσης ότι, παρά την αναγκαία και από όλους μας επιδοκιμαζόμενη αύξηση της παροχής εγγύησης και την αύξηση της εγγύησης για το δάνειο της ΕΤΕ, είναι απαραίτητο, κατά τη γνώμη μας, ένα γενικό σχέδιο για την περιοχή, μια συνολική πολιτική και οικονομική συμφωνία, μελέτη και απόφαση.
Επιδοκιμάζουμε σήμερα μία ακόμη μεμονωμένη δράση.
Δεν μπορούμε φυσικά να δούμε το θέμα της χορήγησης εγγυήσεων και το θέμα της Κροατίας ανεξάρτητα από τη χθεσινή συζήτηση και τις εξελίξεις στο Βελιγράδι.
Και σήμερα πρέπει να καλέσουμε τους στρατιωτικούς και την αστυνομία να σταθούν ξεκάθαρα στο πλευρό της δημοκρατίας και να κάνουν το παν, ώστε η αλλαγή εξουσίας που δρομολογήθηκε με το δημοκρατικό εκλογικό αποτέλεσμα να γίνει τις επόμενες ώρες ειρηνικά.
Κατά την άποψή μας, δεν υπάρχει θέμα αναγνώρισης των δημοκρατικών αυτών εκλογών και της εκλογικής νίκης του Vojislav Kostunica.
Η χώρα μου, η Αυστρία, θα πρέπει φυσικά να συμβάλει μαζί με όλες τις άλλες ευρωπαϊκές χώρες στην ανασυγκρότηση της Γιουγκοσλαβίας, στο πλευρό της Ευρωπαϊκής Ένωσης.
Θα κάνουμε το παν, ώστε να προχωρήσουμε πράγματι στην εξαγγελθείσα πλήρη άρση των κυρώσεων κατά της πρώην Γιουγκοσλαβίας.
Είναι σωστά όσα είπε ο φίλος μας κ. Posselt για την εξέλιξη της Κροατίας.
Όλοι, ωστόσο, συμφωνούμε ότι οι κοινοβουλευτικές και προεδρικές εκλογές τον Ιανουάριο του 2000 οδήγησαν σ' ένα νέο πολιτικό κλίμα.
Η νέα κυβέρνηση προχώρησε σε μεγαλύτερο βαθμό στις πολιτικές και οικονομικές μεταρρυθμίσεις.
Αυτό θα έχει θετική επίδραση στις σχέσεις της Κροατίας με την ΕΕ.
Η Ευρωπαϊκή Ένωση απάντησε θετικά σ' αυτήν την εξέλιξη, μεταξύ άλλων, δημιουργώντας την κοινή συμβουλευτική Task Force ΕΕ-Κροατίας και αναβαθμίζοντας το γραφείο του ειδικού απεσταλμένου της ΕΕ στο Ζάγκρεμπ σε μόνιμη αντιπροσωπεία της Ευρωπαϊκής Επιτροπής.
Στην έκθεση σκοπιμότητας του Μαΐου 2000 σχετικά με τη συμφωνία σταθεροποίησης και σύνδεσης με την Κροατία, η Επιτροπή κατέληξε στο συμπέρασμα ότι πληρούνται οι όροι για την έναρξη των διαπραγματεύσεων με την Κροατία.
Οι αντιπροσωπείες του Κροατικού και του Ευρωπαϊκού Κοινοβουλίου ζήτησαν και αυτές από το Συμβούλιο να διευρύνει την εγγύηση στην ΕΤΕ.
Το Συμβούλιο του Ιουνίου διαπίστωσε ότι πληρούνται οι προϋποθέσεις για την έναρξη των διαπραγματεύσεων για μια συμφωνία σταθεροποίησης και σύνδεσης.
Τον Ιούλιο η Ευρωπαϊκή Επιτροπή απέστειλε το σχέδιο της διαπραγματευτικής εντολής στα κράτη μέλη για να γνωμοδοτήσουν.
Η Αυστρία, η χώρα μου, ήταν μεταξύ των τριών πρώτων κρατών μελών που γνωμοδότησαν θετικά.
Αναφέρω τις εξελίξεις αυτές κατά το 2000 μετά τις εκλογές, γιατί δείχνουν ότι δεν έγινε τίποτε με την αύξηση του Ταμείου Εγγυήσεων.
Έχουμε προχωρήσει πολύ πιο πέρα.
Πρέπει να συνεχίσουμε με συνέπεια τις ενέργειες που άρχισαν τον Μάιο και τον Ιούλιο, μέχρι να φθάσουμε σε μια συμφωνία σύνδεσης Η Κροατία και η περιοχή την αξίζουν, χάριν της ευρωπαϊκής ειρήνης.
(Χειροκροτήματα)
Κύριε Πρόεδρε, πρώτα από όλα πρέπει να δηλώσω το προσωπικό μου ενδιαφέρον, καθώς ένας γαμπρός μου ήταν και είναι πρόσφυγας από την Κράινα στην Κροατία.
Ακόμα και εάν τεχνικά είναι τώρα δυνατό να επιστρέψει, πρέπει να γίνουν πολύ περισσότερα για γίνει η επιστροφή των Σέρβων στην Κροατία και την Κράινα ευπρόσδεκτη.
Απαιτείται σε μεγάλο βαθμό φυσική αποκατάσταση σε αυτό το θλιβερό μέρος της Κροατίας.
Εμείς στην Ευρωπαϊκή Ένωση πρέπει να επιμείνουμε στη ενθάρρυνση αυτής της κίνησης και όχι να περιοριστούμε σε τυπικές χειρονομίες.
Οι οικονομικές συνεισφορές μας θα έπρεπε να γίνονται με αυτόν τον όρο και θα εκτιμούσα μια διαβεβαίωση από την Επιτροπή για το ότι αυτή η άποψη θα ληφθεί υπόψη.
Το δεύτερο θέμα μου αναφέρεται στην ίδια τη Σερβία.
Ακόμα και εάν υπάρξει η ευχάριστη, δημοκρατική έκβαση, πράγμα που ευχόμαστε για τη Σερβία, θα υπάρχει σοβαρή δυσφορία σαν αποτέλεσμα των όσων συνέβησαν κατά την εκστρατεία του Κοσσυφοπεδίου και των τωρινών σχέσεών μας με τη Σερβία.
Αυτό δεν θα ξεπεραστεί αμέσως.
Εμείς στην Ευρώπη πρέπει να είμαστε προετοιμασμένοι να σταθούμε υπεράνω οποιωνδήποτε έκρυθμων αντιδράσεων σε αυτά τα συναισθήματα.
Αποτελεί ύψιστη προτεραιότητα, όχι μόνο για τη Σερβία, αλλά και για όλα τα Βαλκάνια, συμπεριλαμβανομένων της Βουλγαρίας και της Ρουμανίας, η αποκατάσταση των κανονικών συγκοινωνιακών συνδέσεων στην ευρύτερη περιοχή καθώς και η επαναφορά της Σερβίας με όλες της τις πληγές πίσω στους κόλπους της Ευρώπης.
.
Είμαι ευγνώμων, εξ ονόματος της Επιτροπής, στον κ. Seppδnen για την έκθεσή του σχετικά με την πρόταση επέκτασης της υφιστάμενης εγγύησης που παρέχει η Κοινότητα στα δάνεια της Ευρωπαϊκής Τράπεζας Επενδύσεων εκτός της Ένωσης, για να καλυφθούν παρεμβάσεις στην Κροατία.
Όπως θα γνωρίζει το Σώμα θα γνωρίζει και όπως αναφέρθηκε και πάλι σήμερα το πρωί, οι κοινοβουλευτικές και οι προεδρικές εκλογές στις αρχές του τρέχοντος έτους είχαν σαν αποτέλεσμα την αλλαγή της κυβέρνησης στην Κροατία φέρνοντας ένα νέο πολιτικό κλίμα.
Χαιρόμαστε για αυτό το γεγονός και το υποστηρίζουμε σαν Κοινότητα.
Δεν μπορώ όμως να κλείσω αυτή τη συζήτηση χωρίς να αναφερθώ σε ένα άλλο μέρος της πρώην Γιουγκοσλαβίας που μπαίνει στο νέο αιώνα με την ελπίδα και την προοπτική της ελευθερίας.
Μιλώ για την ένδοξη επανάσταση που λαμβάνει χώρα αυτή τη στιγμή στη Σερβία, χάρη στο κουράγιο του σερβικού λαού και την επιμονή του στη δημοκρατία.
(Χειροκροτήματα)
Το Σώμα θα γνωρίζει ότι η Επιτροπή έχει καταστήσει σαφέστατο ότι οι κυρώσεις της Ευρωπαϊκής Ένωσης θα σταματήσουν μόλις καθιερωθεί η δημοκρατική διακυβέρνηση στη Σερβία.
Καθώς φαίνεται ότι ο Μιλόσεβιτς έχει τραπεί σε φυγή και ότι έχει επικρατήσει η βούληση του λαού, ελπίζουμε ότι οι ενέργειες για την αποκατάσταση των κανονικών σχέσεων και της συνεργασίας ανάμεσα στη Σερβία και την Ευρωπαϊκή Ένωση είναι θέμα ημερών.
Στο μεταξύ η νέα κυβέρνηση στην Κροατία δείχνει σαφώς τη σοβαρή δέσμευσή της να οδηγήσει τη χώρα αυτή σε μια ασφαλή δημοκρατική οδό και να υλοποιήσει τις πολιτικές και οικονομικές μεταρρυθμίσεις που είναι αναγκαίες για την προσχώρηση στους όρους σταθερότητας της Ευρωπαϊκής Ένωσης και στη διαδικασία σταθερότητας και σύνδεσης για τα δυτικά Βαλκάνια.
Λαμβάνοντας υπόψη αυτές τις εξελίξεις τον προηγούμενο Μάιο, η Επιτροπή ετοίμασε μια έκθεση θετικής σκοπιμότητας σχετικά με την έναρξη διαπραγματεύσεων για μια συμφωνία σταθεροποίησης και σύνδεσης με την Κροατία στις 19 Ιουλίου και πρότεινε την έναρξη των διαπραγματεύσεων.
Αυτό αποτελεί ένα σημαντικό βήμα για τις διμερείς σχέσεις ΕΕ-Κροατίας.
Η Επιτροπή ελπίζει ότι θα μπορέσει να ληφθεί μια απόφαση τον Νοέμβριο, ούτως ώστε να αρχίσουν οι διαπραγματεύσεις χωρίς μεγάλη καθυστέρηση.
Είναι επίσης ουσιώδες να παράσχει η Κοινότητα την κατάλληλη οικονομική υποστήριξη για την Κροατία.
Η επανέναρξη των δανειοδοτήσεων της ΕΤΕ έχει σκοπό να υποστηρίξει τις επενδυτικές δραστηριότητες της χώρας στην ανάπτυξη των υποδομών και του ιδιωτικού τομέα.
Η νέα ηγεσία της Κροατίας χρειάζεται σαφώς αξιόπιστη και σταθερή υποστήριξη για την πραγματοποίηση των απαιτητικών μεταρρυθμίσεων.
Η πρόταση στο Σώμα καλύπτει δάνεια μέχρι 250 εκατομμύρια ευρώ για τα επόμενα τέσσερα χρόνια.
Όπως είπε προ ολίγου ο κ. Purvis - και συμμερίζομαι πλήρως την άποψή του - αυτό πρέπει να θεωρηθεί τμήμα μιας διαδικασίας κανονικοποίησης, σταθεροποίησης και προόδου που εκτείνεται σε διάστημα πολλών ετών.
Ο εισηγητής δεν πρότεινε τροπολογίες.
Ευχαριστώ, λοιπόν, τον ίδιο και το Κοινοβούλιο για την υποστήριξη αυτής της ωφέλιμης και προοδευτικής πρότασης ως επένδυσης στη σταθεροποίηση της δημοκρατίας σε ένα ακόμα τμήμα της ηπείρου μας.
(Χειροκροτήματα)
Σας υπερευχαριστώ, κύριε Επίτροπε.
Η συζήτηση έληξε.
Προχωρούμε τώρα στην ψηφοφορία.
(Το Σώμα εγκρίνει το ψήφισμα νομοθετικού περιεχομένου) ΑΙΤΙΟΛΟΓΗΣΗ ΨΗΦΟΥ
Κύριε Πρόεδρε, θέλησα να παραστώ στη σημερινή συνεδρίαση όχι μόνο για να ψηφίσω υπέρ αυτής της ενίσχυσης προς την Κροατία, αλλά κυρίως για να μπορέσω να εκφράσω την ικανοποίησή μου, όπως έκαναν και άλλοι συνάδελφοι, για τις δημοκρατικές εξελίξεις που πραγματοποιούνται τις ώρες αυτές στη Σερβία.
Μετά από τόσα χρόνια δυσκολιών κάθε μορφής που αντιμετώπισε αυτός ο λαός, μπορούμε επιτέλους σήμερα να υποδεχτούμε με ανοιχτές τις αγκάλες ξανά τη Σερβία στην κοινότητα των λαών της Ευρωπαϊκής Ένωσης.
Ελπίζω ότι θα πραγματοποιηθούν σύντομα επαφές με τη χώρα αυτή και ότι, όπως συνέβη με την Κροατία, θα παρασχεθούν ενισχύσεις και στον σερβικό λαό, ο οποίος είναι άξιος του απόλυτου σεβασμού μας.
Ευχαριστώ, κύριε Fatuzzo.
Διακoπή της συvσδoυ
Κηρύσσω τη διακοπή της συνόδου του Ευρωπαϊκού Κοινοβουλίου.
(Η συνεδρίαση λήγει στις 09.45).