# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Πέμπτη 3 Φεβρουαρίου του 2000.
Έγκριση των συνοπτικών πρακτικών της προηγούμενης συνεδρίασης
Τα συνοπτικά πρακτικά της συνεδρίασης της Πέμπτης 3 του περασμένου Φεβρουαρίου έχουν διανεμηθεί.
Υπάρχουν παρατηρήσεις;
Από την αντίδρασή σας συμπεραίνω ότι πολλοί βουλευτές δεν έλαβαν αυτά τα συνοπτικά πρακτικά και είναι βεβαίως προφανές ότι δεν μπορείτε να εγκρίνετε συνοπτικά πρακτικά που δεν είχατε λάβει προηγουμένως.
Προτείνω λοιπόν να τα υποβάλουμε προς έγκριση αύριο το πρωί, εφόσον είναι προφανές ότι εσείς δεν τα έχετε, πράγμα για το οποίο ζητώ συγγνώμη.
Συνεπώς, η έγκριση των συνοπτικών πρακτικών αναβάλλεται.
Κυρία Πρόεδρε, σχετικά με ένα θέμα διαδικασίας.
Σήμερα το πρωί το BBC ανέφερε ότι ένας βρετανός βουλευτής αυτού του Σώματος, με εξέχουσα θέση στην αντιπροσωπεία του, συνεχίζει να προσφέρει στρατηγικές συμβουλές σε ιδιώτες πελάτες, χωρίς να δηλώνει στο πρωτόκολλο των οικονομικών συμφερόντων των βουλευτών ποιοι είναι αυτοί οι πελάτες.
Οι πολίτες της Ευρώπης νομιμοποιούνται να προσδοκούν από τους εκπροσώπους τους να διαχωρίζουν το δημόσιο συμφέρον από το ιδιωτικό όφελος, όμως μπορούν να είναι σίγουροι ότι αυτό τηρείται σε κάθε περίπτωση μόνον όταν οι πληροφορίες είναι διαθέσιμες στο κοινό και εύκολα προσβάσιμες.
Κυρία Πρόεδρε, καθώς αυτά τα ζητήματα εξετάζονται αυτή την περίοδο από τους Κοσμήτορες, θα ήθελα να σας ζητήσω να ασκήσετε την επιρροή σας, ώστε αφενός να διασφαλισθεί ότι το πρωτόκολλο των οικονομικών συμφερόντων των βουλευτών θα ενημερωθεί και θα τροποποιηθεί για να καλύψει περιπτώσεις σαν αυτή, και αφετέρου, το σημαντικότερο, να διασφαλισθεί ότι το πρωτόκολλο δεν θα είναι διαθέσιμο μόνο για έλεγχο από το Κοινοβούλιο, αλλά ότι θα δημοσιοποιηθεί επίσης στο Διαδίκτυο.
Ευχαριστώ, κύριε Davies.
Θα κοιτάξω αυτό το ζήτημα με το Σώμα των Κοσμητόρων.
Κυρία Πρόεδρε, σχετικά με ένα θέμα διαδικασίας.
Καθώς σήμερα είναι η πρώτη φορά που γιορτάζουμε την ημέρα του Αγίου Βαλεντίνου στη νέα χιλιετία, ελπίζω πως θα συμφωνήσετε μαζί μου ότι θα ήταν αρμόζον αυτό το Σώμα να τιμήσει τη σημερινή ημέρα, δηλώνοντας την αποφασιστική δέσμευσή του για την αντιμετώπιση των καρδιοπαθειών, του μεγαλύτερου φονιά στην Ευρωπαϊκή Ένωση.
Παροτρύνω τους βουλευτές να υπογράψουν τη δέσμευση την οποία ανέλαβε σήμερα το Συνέδριο για Καρδιές χωρίς Προβλήματα, ότι δηλαδή κάθε παιδί που θα γεννηθεί στη νέα χιλιετία έχει δικαίωμα να ζήσει μέχρι την ηλικία τουλάχιστον των 65 ετών χωρίς να υποφέρει από καρδιοαγγειακές νόσους που μπορούν να προληφθούν.
Χρόνια Πολλά για την ημέρα του Αγίου Βαλεντίνου!
(Χειροκροτήματα)
Kυρία Πρόεδρε, λαμβάνω τον λόγο βάσει του άρθρου 9 του Κανονισμού του Κοινοβουλίου και αναφέρομαι στο ίδιο σημείο που έθιξε ο κ. Davies, σχετικά με τις πολύ σοβαρές καταγγελίες που έγιναν στο ραδιόφωνο του BBC σήμερα το πρωί.
Θα επιδοκίμαζα μια διαβεβαίωση εκ μέρους σας, ότι θα διατάξετε τη διεξαγωγή έρευνας ώστε να εξασφαλισθεί ότι οι δύο βουλευτές, οι οποίοι κατονομάσθηκαν στη συγκεκριμένη συνέντευξη του BBC, δεν διευθύνουν τις εταιρείες τους από αυτό το Κοινοβούλιο ή από τα γραφεία τους στο Κοινοβούλιο, διότι αυτό θα ήταν πράγματι ένα πολύ σοβαρό θέμα.
Στο παρελθόν, τα διπλά κριτήρια των βρετανών συντηρητικών οδήγησαν σε ανυποληψία τη Βουλή των Κοινοτήτων του Ηνωμένου Βασιλείου, και είναι πολύ ορατός ο κίνδυνος μια τέτοια συμπεριφορά να έχει παρόμοιο αντίκτυπο σε αυτό το Κοινοβούλιο.
Ευχαριστώ κύριε Murphy.
Όπως είπα ήδη στον κ. Davies, σας υπόσχομαι να εξετάσω αυτό το ζήτημα απόψε κιόλας με τους Κοσμήτορες.
Κυρία Πρόεδρε, σχετικά με ένα θέμα διαδικασίας.
Σας έχω ήδη γράψει αρκετές φορές αναφορικά με τον τρόπο που τίθενται τα ζητήματα διαδικασίας σε αυτό το Σώμα.
Αναρωτιέμαι για ποιο θέμα διαδικασίας μιλούσε ο κ. Davies.
Γιατί δεν ανέφερε το γεγονός ότι κάποιος συνάδελφος από τη δική του Ομάδα των Φιλελευθέρων έχει επίσης εταιρεία παροχής συμβουλευτικών υπηρεσιών, γεγονός που ερευνάται από το BBC;
Θα αφήσουμε να καθορίζεται η ημερήσια διάταξη αυτού του Σώματος από τις υβριστικές αναφορές ενός προγράμματος που στηρίζει τις ειδήσεις του σε ψεύδη, ή θα στρωθούμε σοβαρά στη δουλειά για να αντεπεξέλθουμε στις προκλήσεις που αντιμετωπίζει η Ευρώπη;
Αγαπητοί συνάδελφοι, είναι προφανές ότι οι Κοσμήτορες που θα εξετάσουν αυτό το ζήτημα δεν θα βασιστούν μόνο στις πληροφορίες που μεταδόθηκαν από ραδιοφωνικά προγράμματα.
Θα εξετάσουν τα πράγματα ιδιαιτέρως σχολαστικά.
Κυρία Πρόεδρε, θεωρώ ότι εκφράζω το αίσθημα ενός μεγάλου αριθμού συναδέλφων από τις περισσότερες πολιτικές ομάδες, λέγοντας ότι το μήνυμα που απηύθυνε ο Πρόεδρος της Επιτροπής στον νέο αυστριακό καγκελάριο πριν από οχτώ ημέρες έχει προκαλέσει κάποια δυσφορία.
Ήταν ανάγκη να επισημαίνει, σε αυτό το μήνυμα, παραθέτω: "σας εύχομαι κάθε επιτυχία" ή ακόμη "δεν αμφιβάλλω ότι θα τηρήσετε τη δέσμευση των προκατόχων σας υπέρ της ελευθερίας, της δημοκρατίας, του σεβασμού των ανθρωπίνων δικαιωμάτων και των θεμελιωδών ελευθεριών", ή ακόμη "προσδοκώ μια γόνιμη και εποικοδομητική συνεργασία";
Για αυτό τον λόγο, κυρία Πρόεδρε, θα επιθυμούσα, αύριο, ο κ. Prodi να μας διευκρινίσει τι νόημα επιθυμούσε ή δεν επιθυμούσε να δώσει σε αυτές του τις δηλώσεις, έτσι ώστε κανένας, απολύτως κανένας, να μην μπορεί να χρησιμοποιήσει αυτό το τουλάχιστον πρωτοφανές και ατυχές μήνυμα, ακόμη και παρά τη βούληση του κ. Prodi, συμβάλλοντας στη γενίκευση του επικίνδυνου πολιτικού εγχειρήματος που πραγματοποιείται στην Αυστρία.
Ευχαριστώ, κύριε Wurtz.
Αγαπητοί συνάδελφοι, θα σας ζητήσω να μην ξεκινήσουμε μια συζήτηση: επρόκειτο για μια αίτηση επί της διαδικασίας.
Κύριε Wurtz, σας υπενθυμίζω ότι αύριο θα συναντήσουμε τον κ. Prodi, ο οποίος θα κάνει μια δήλωση επί του προγράμματος της Επιτροπής.
Μετά από τη δήλωση αύτη, θα είσαστε απολύτως ελεύθεροι στις παρεμβάσεις να του απευθύνετε ερωτήσεις, όπως και ο κ. Prodi θα είναι απολύτως ελεύθερος να σας απαντήσει.
Προτείνω, εάν το επιθυμείτε και αν και ο κ. Prodi το επιθυμεί, να αποσαφηνίσουμε οριστικά το ζήτημα αυτό εκείνη τη στιγμή.
Κυρία Πρόεδρε, λυπούμαι ιδιαίτερα που αναγκάζομαι να σας απασχολήσω για άλλη μία φορά για ένα ζήτημα που έθεσα ήδη δύο φορές προηγουμένως.
Σας έχω πει επανειλημμένως ότι οι ολλανδοί βουλευτές θα θέλαμε να έχουμε έναν ολλανδικό τηλεοπτικό σταθμό.
Υπάρχουν ήδη 28 σταθμοί στο Κοινοβούλιο, δύο από τους οποίους ελληνικοί, ένας πορτογαλικός, ένας φινλανδικός και ένας βελγικός, δεν έχουμε ωστόσο ούτε έναν ολλανδικό, ενώ υπάρχουν και επτά αγγλικοί, έξι γερμανικοί και έξι γαλλικοί.
Το Σεπτέμβριο κιόλας μου είχε δοθεί η υπόσχεση ότι από τον Ιανουάριο θα διαθέτουμε ολλανδικό τηλεοπτικό σταθμό.
Βρισκόμαστε στο Φεβρουάριο και ακόμα τίποτα.
Για πολλοστή φορά θα ήθελα να σας ρωτήσω εάν πρόκειται να γίνει κάτι γι' αυτό.
Διερωτώμαι ποια μεσαιωνική γραφειοκρατία εμποδίζει τη μετάδοση ενός ολλανδικού τηλεοπτικού σταθμού μέσω δορυφόρου.
Κυρία Plooij-van Gorsel, είμαι σε θέση να σας εκφράσω την απογοήτευσή μου, καθώς και εγώ η ίδια ήμουν πεπεισμένη ότι το ζήτημα αυτό είχε ρυθμιστεί εδώ και καιρό.
Έχω βεβαίως ακούσει τα επανειλημμένα μηνύματά σας σχετικά με αυτό το ζήτημα και νομίζω ότι η κ. Banotti έχει να σας δώσει μια απάντηση.
Συνεπώς, εάν μου επιτρέπετε, θα δώσω τον λόγο στην κ. Banotti για αίτηση επί της διαδικασίας προκειμένου να σας απαντήσει.
Κυρία Πρόεδρε, όπως θα γνωρίζει η αγαπητή μου φίλη Elly, θα κάνω το παν για να ικανοποιήσω αυτή και τους ολλανδούς συναδέλφους μου.
Θα ήθελα να σας διαβεβαιώσω, ως Κοσμήτορας αρμόδια γι' αυτό το θέμα, ότι έχουμε πραγματοποιήσει τεχνικές συζητήσεις για τα διάφορα τηλεοπτικά κανάλια και ραδιοφωνικούς σταθμούς, και έχω ήδη αρχίσει να στέλνω επιστολές στους συναδέλφους σχετικά με το θέμα.
Δεν ξέρω αν θα την παρηγορήσει καθόλου, όμως ούτε οι Ιρλανδοί μπορούν ακόμη να βλέπουν το δικό τους κανάλι.
Φαίνεται πως υπάρχουν επίμονα τεχνικά προβλήματα, όμως σίγουρα επιδιώκουμε τη διευθέτησή τους.
Σας ευχαριστώ που μου δώσατε τη δυνατότητα να προβώ σε αυτή τη διευκρίνιση.
Δεν είμαι σίγουρη ότι καθησυχάζει τους ολλανδούς συναδέλφους μας το γεγονός ότι ούτε για τους ιρλανδούς συνάδελφούς τους είναι δυνατή η λήψη εθνικού τηλεοπτικού καναλιού.
Θεωρώ ότι πρέπει να εξετάσουμε τι πρέπει να γίνει, ώστε να μπορούν όλοι οι συνάδελφοι να έχουν το δικό τους τηλεοπτικό κανάλι.
Σας ευχαριστώ, κυρία Banotti, τόσο εσάς όσο και τους άλλους Κοσμήτορες, για τις προσπάθειες που πρόκειται να καταβάλετε προς αυτή την κατεύθυνση.
Κυρία Πρόεδρε, θα ήθελα να πω στον κ. Wurtz ότι η Επιτροπή δεν έχει ως δόγμα της, το δόγμα Brejnef περί περιορισμένης κυριαρχίας και ότι, μέχρι αποδείξεως του εναντίου, η εν λόγω περίπτωση δεν εμπίπτει στο πλαίσιο των άρθρων 6 και 7.
Επομένως, η Αυστρία δικαιούται απολύτως να σχηματίσει κυβέρνηση και ο Πρόεδρος της Επιτροπής έχει σε κάθε περίπτωση το δικαίωμα και ακόμη την υποχρέωση να εκφράσει τις καλύτερες ευχές του στην Αυστρία.
Ο κ. Wurtz θα έπρεπε ίσως να θυμηθεί ότι, δεν έχει περάσει πολύς καιρός από τότε που κάποιοι συνάδελφοι του κόμματος του, κάποιοι γάλλοι κομμουνιστές δήμαρχοι, έστελναν μπουλντόζες να κατεδαφίσουν σπίτια μεταναστών στη Γαλλία.
Διάταξη τωv εργασιώv
Η ημερήσια διάταξη προβλέπει την εξέταση του οριστικού σχεδίου ημερήσιας διάταξης όπως αυτό ορίστηκε από τη Διάσκεψη των Προέδρων, σύμφωνα με το άρθρο 110 του Κανονισμού.
α) Συνεδριάσεις από 14 έως 18 Φεβρουαρίου 2000 στο Στρασβούργο.
Τετάρτη: Πρόεδρος.
Δεδομένου ότι το Συμβούλιο δεν θα μπορέσει να παρευρεθεί την Τετάρτη το απόγευμα, πολλές Ομάδες - η Ομάδα του Ευρωπαϊκού Λαϊκού Κόμματος, οι Ευρωπαίοι Σοσιαλιστές, οι Φιλελεύθεροι, οι Πράσινοι, η Ενωτική Αριστερά - ζήτησαν να θέσουμε σε κοινή συζήτηση τη δήλωση του Συμβουλίου σχετικά με το κυπριακό ζήτημα και την έκθεση του κ. Brok σχετικά με την προενταξιακή στρατηγική για την Κύπρο και τη Μάλτα και να προωθήσουμε τα δύο αυτά θέματα, καθώς και την έκθεση του κ. Swoboda, σε προγενέστερο σημείο στην ημερήσια διάταξη.
Επομένως, αυτό σημαίνει ότι για την Τετάρτη θα έχουμε τις δύο δηλώσεις του Συμβουλίου, αφενός όσον αφορά τη συνοχή των πολιτικών της Ένωσης με την αναπτυξιακή πολιτική και αφετέρου όσον αφορά τη σύνοδο "Δικαιώματα του Ανθρώπου" του ΟΗΕ και θα ακολουθήσουν η κοινή συζήτηση για την Κύπρο και κατόπιν οι εκθέσεις του κ. Swoboda, του κ. Corrie, της κ. Frassoni και του κ. Knφrr Borrΰs.
Ποιος επιθυμεί να παρουσιάσει το αίτημα αυτό, εξ ονόματος των παραπάνω Ομάδων;
Εφόσον κανείς δεν θέλει να παρέμβει, θέτω αυτό το ζήτημα σε ψηφοφορία.
(Το Σώμα εκφράζει τη σύμφωνη γνώμη του)
Πέμπτη:Πρόεδρος.
Όσον αφορά τα επείγοντα, επίκαιρα και σημαντικά θέματα, έχω διάφορες αιτήσεις τροποποίησης.
Όσον αφορά τα δικαιώματα του ανθρώπου, έχω δύο αιτήσεις προσθήκης: μια από την Ομάδα των Φιλελευθέρων για ένα υποσημείο με τίτλο "Καμπότζη" και μια άλλη, από την Ομάδα των Πρασίνων, για ένα υποσημείο με τίτλο "Πινοσέτ".
Όπως ξέρετε, το σημείο "Δικαιώματα του Ανθρώπου" δεν είναι δυνατό να περιλαμβάνει περισσότερα από πέντε θέματα.
Σύμφωνα με τον κατάλογο που υπάρχει στο τελικό σχέδιο ημερησίας διατάξεως, προς το παρόν έχουν εγγραφεί τέσσερα θέματα.
Συνεπώς μπορούμε να προσθέσουμε μόνο ένα ακόμη.
Εξ ονόματος της Ομάδας των Φιλελευθέρων ποιος επιθυμεί να παρουσιάσει την αίτηση για το υποσημείο "Καμπότζη";
Κυρία Πρόεδρε, η Ομάδα των Φιλελευθέρων θεωρεί ιδιαίτερα σημαντικό να συζητηθεί η κατάσταση στην Καμπότζη και μάλιστα τώρα αμέσως.
Όχι μόνο εξαιτίας της επιστολής που απηύθυνε ο Γενικός Γραμματέας των Ηνωμένων Εθνών, Kofi Annan, προς την κυβέρνηση της χώρας, προκειμένου να προβεί η τελευταία σε ενέργεια για τη σύσταση ενός ειδικού δικαστηρίου που θα δικάσει τους ηγέτες των Ερυθρών Χμερ, αλλά επίσης και διότι το καθεστώς του Hun Sen δεν αρκέστηκε προφανώς στις δολοφονικές απόπειρες κατά του ηγέτη της αντιπολίτευσης Sam Raninsy, αλλά σκοπεύει τώρα να άρει την κοινοβουλευτική του ασυλία, έτσι ώστε να μπορέσει να προσαχθεί στα δικαστήρια σα να ήταν απλός πολίτης.
Η διεθνής κοινότητα φέρει συγκεκριμένες ευθύνες για αυτά που συμβαίνουν στην Καμπότζη.
Εμείς ήμασταν στο κάτω κάτω αυτοί που εγκρίναμε τις τελευταίες εκλογές στην Καμπότζη, διαπράττοντας έτσι ένα από τα φοβερότερα λάθη στην ιστορία των αποστολών παρατηρητών σε εκλογικές αναμετρήσεις.
Μόνο το Ευρωπαϊκό Κοινοβούλιο προέβαλε κάποιες αντιδράσεις σε αυτές τις εκλογές.
Πιστεύω ότι θα πρέπει επομένως και εμείς να αναλάβουμε τις ευθύνες μας και να συζητήσουμε την κατάσταση στην Καμπότζη.
(Το Σώμα εκφράζει τη σύμφωνη γνώμη του) Πρόεδρος.
Συνεπώς, το υποσημείο Καμπότζη προστίθεται στο σημείο "Δικαιώματα του Ανθρώπου" και το επόμενο αίτημα όσον αφορά το υποσημείο Πινοσέτ καταπίπτει.
Επιπλέον, έχω λάβει αιτήσεις προσθήκης νέων σημείων στη συζήτηση επί επικαίρων.
Επομένως, δεν πρόκειται πλέον για προσθήκη θεμάτων στον τίτλο "Δικαιώματα του Ανθρώπου", αλλά για ένταξη νέων σημείων.
Υπάρχουν τρεις αιτήσεις: μια πρώτη αίτηση εκ μέρους της Ομάδας της Ενωτικής Αριστεράς που αποσκοπεί στην ένταξη ενός νέου σημείου με τίτλο "Αναστολή της θανατικής ποινής στις Ηνωμένες Πολιτείες και η περίπτωση της Betty Beets"· μια δεύτερη αίτηση της Ομάδας των Φιλελευθέρων που αποσκοπεί στην ένταξη ενός νέου σημείου με τίτλο "Υπόθεση Πινοσέτ" και μια τρίτη αίτηση της Ομάδας των Πρασίνων που αποσκοπεί στην ένταξη ενός νέου σημείου με τίτλο "Περιβαλλοντική καταστροφή των υδάτων του Δούναβη".
Δεδομένου του χρόνου που διαθέτουμε εφόσον, όπως ξέρετε, έχουμε μια δήλωση της Επιτροπής επί της αναδιάρθρωσης των επιχειρήσεων και δεδομένου ότι ο παρών κατάλογος περιλαμβάνει δύο σημεία, μπορούμε να προσθέσουμε δύο επιπλέον σημεία.
Καταρχάς θα θέσω την αίτηση της Ομάδας της Ενωτικής Αριστεράς.
(Το Σώμα απορρίπτει την αίτηση)Πρόεδρος.
Τώρα περνάμε στην αίτηση της Ομάδας των Φιλελευθέρων.
Υπάρχει κάποιος που θέλει να παρέμβει υπέρ;
Κυρία Πρόεδρε, είναι εντυπωσιακό το γεγονός ότι το Ευρωπαϊκό Κοινοβούλιο δεν έχει υιοθετήσει μέχρι τώρα στάση σχετικά με την ενδεχόμενη απελευθέρωση του Πινοσέτ, παρά τα διεθνή εντάλματα σύλληψης που έχουν εκδοθεί ήδη για αυτόν.
Καθώς η προσφυγή της βελγικής κυβέρνησης χαρακτηρίστηκε ως παραδεκτή την προηγούμενη εβδομάδα και καθώς δεν έχει ληφθεί ακόμα απόφαση σχετικά, θεωρώ σημαντικό να στείλει το Κοινοβούλιο ένα αποφασιστικό μήνυμα προς τα έξω ότι κανείς δεν μπορεί να ξεφύγει από τη δικαιοσύνη.
Είναι αδιανόητο να μην προβεί σε μία τέτοια σαφή δήλωση το Ευρωπαϊκό Κοινοβούλιο το οποίο πολύ σωστά δίνει πάντοτε τόση έμφαση στα ανθρώπινα δικαιώματα.
Κυρία Πρόεδρε, το θέμα αυτό είναι πολύ σοβαρό για να το συζητήσουμε ως επείγον αυτή τη στιγμή.
Καταρχάς, το Ευρωπαϊκό Κοινοβούλιο έχει ήδη εκφράσει την άποψή του για το θέμα του στρατηγού Πινοσέτ, πέραν αυτού όμως, αυτή τη στιγμή ας μην λησμονούμε και κάποια άλλα πράγματα.
Το πρώτο είναι ότι πρόκειται για θέμα sub iudice (υπό δικαστική κρίση) σε διάφορες ευρωπαϊκές χώρες, και υπενθυμίζω στους συναδέλφους ότι δεν υφίσταται ακόμα ευρωπαϊκός ποινικός χώρος, ούτε ευρωπαϊκή δικαιοδοσία.
Είμαστε υπέρ του Διεθνούς Ποινικού Δικαστηρίου, δεν υφίσταται όμως ακόμα.
Δεύτερον, αυτή τη στιγμή υπάρχει στη Χιλή μια κυβέρνηση δημοκρατικά εκλεγμένη, υπό την προεδρία του Ricardo Nϊρez, ο οποίος το πρώτο που δήλωσε ήταν ότι όλοι όσοι διέπραξαν τέτοιου είδους αδικήματα πρέπει να λογοδοτήσουν στη δικαιοσύνη, και υπενθυμίζω ότι στην παρούσα φάση η χιλιανή δικαιοσύνη, που είναι ανεξάρτητη, εξετάζει 60 αγωγές κατά του στρατηγού Πινοσέτ και των εγκλημάτων του κατά της ανθρωπότητας.
Πιστεύω ότι πρόκειται για ένα αρκούντως σοβαρό θέμα ώστε να το παρακολουθούμε, όχι όμως και για να το επιλύσουμε με τη διαδικασία του κατεπείγοντος.
Εμείς έχουμε ταχθεί υπέρ του να απονεμηθεί δικαιοσύνη σε αυτή την υπόθεση, δεν πιστεύουμε όμως ότι αυτή είναι η πλέον ενδεδειγμένη διαδικασία.
(Το Σώμα απορρίπτει την αίτηση) Πρόεδρος.
Ερχόμαστε στην τρίτη αίτηση η οποία είναι "Οι περιβαλλοντικές καταστροφές των υδάτων του Δούναβη", μια αίτηση της Ομάδας των Πρασίνων.
Υπάρχει κάποιος βουλευτής που να αιτιολογήσει αυτή την αίτηση;
Κυρία Πρόεδρε, αγαπητοί συνάδελφοι, αυτό που συνέβη σε έναν από τους παραποτάμους του Δούναβη θεωρείται από πολλούς ειδικούς ατύχημα εξίσου μεγάλης περιβαλλοντικής σημασίας με το ατύχημα του Τσερνόμπιλ.
Από το ατύχημα αυτό δεν πλήττεται μόνο η Ρουμανία αλλά και η Γιουγκοσλαβία, και ουσιαστικά πλήττεται ολόκληρη η λεκάνη του Δούναβη.
Εκτιμούμε ότι το ζήτημα είναι αρκούντως σημαντικό, ώστε η Επιτροπή να αντιδράσει άμεσα σε αυτή την κατάσταση και νομίζω ότι το Κοινοβούλιο πρέπει να πει τη γνώμη του και πρέπει να ψηφίσει ένα ψήφισμα επί αυτού του θέματος.
(Χειροκροτήματα)
(Το Σώμα εκφράζει τη σύμφωνη γνώμη του) Πρόεδρος.
Παραμένουμε στο ζήτημα της Πέμπτης, η Ομάδα του Ευρωπαϊκού Λαϊκού Κόμματος ζήτησε να προωθηθεί και να εγγραφεί ως τελευταίο σημείο την Τετάρτη η έκθεση της κ. Cederschiφld σχετικά με την ενίσχυση της ποινικής προστασίας από την παραχάραξη εν όψει της εισαγωγής του ευρώ.
Υπάρχει κάποιος συνάδελφος που επιθυμεί να μιλήσει εξ ονόματος της Ομάδας του Ευρωπαϊκού Λαϊκού Κόμματος για να αιτιολογήσει αυτήν την αίτηση;
Κυρία Πρόεδρε, θέλω να ζητήσω από την Ολομέλεια να στηρίξει αυτήν την πρόταση, διότι έγιναν πάρα πολλές τροποποιήσεις σε αυτήν την ημερησία διάταξη.
Πρόκειται για ένα πολύ σύντομο θέμα, είναι όμως εξαιρετικά σημαντικό να περάσει τώρα από το Κοινοβούλιο και να μην υπάρξουν καθυστερήσεις, διότι αφορά τους τρόπους παραχάραξης του ευρώ, ένα θέμα που είναι εξαιρετικά επείγον.
Προσπαθήσαμε να το προωθήσουμε και, γι' αυτόν τον λόγο, θα ήμουν ιδιαίτερα ευγνώμων αν μπορούσε η Ολομέλεια να στηρίξει αυτήν την πρόταση.
(Το Σώμα εκφράζει τη σύμφωνη γνώμη του)
Παρασκευή: Πρόεδρος.
Όσον αφορά την Παρασκευή, έχουμε μια προφορική ερώτηση την Παρασκευή το πρωί σχετικά με τις ταχυδρομικές υπηρεσίες και η Ομάδα του Κόμματος των Ευρωπαίων Σοσιαλιστών ζητάει οι προτάσεις ψηφίσματος να τεθούν σε ψηφοφορία αμέσως μετά τη συζήτηση και όχι στις Βρυξέλλες, όπως προβλέπει το τελικό σχέδιο ημερήσιας διάταξης.
Υπάρχει κάποιος συνάδελφος που επιθυμεί να παρέμβει εξ ονόματος της Ομάδας του Κόμματος των Ευρωπαίων Σοσιαλιστών για να αιτιολογήσει αυτήν την αίτηση;
Κυρία Πρόεδρε, ας με συγχωρέσει ο φίλος μου Enrique Barσn, αλλά θα ήθελα να μιλήσω κατά της πρότασης αυτής.
Μάλιστα εκπλήσσομαι που διατυπώθηκε, δεδομένου ότι μετά από μια ανταλλαγή απόψεων στο πλαίσιο της Διάσκεψης των Προέδρων είχαμε συμφωνήσει επ' αυτού.
Νομίζω, κυρία Πρόεδρε, ότι η πρόταση που είχατε διατυπώσει να διεξάγουμε χωριστά τη συζήτηση αυτή την Παρασκευή και την ψηφοφορία αργότερα, είναι λογική.
Η αιτία είναι η εξής: το ζήτημα αφορά τουλάχιστον 1.800.000 εργαζόμενους στην Ευρωπαϊκή Ένωση.
Διαθέτουμε μια οδηγία η οποία δεν είναι παλιά, χρονολογείται από το 1997.
Το να αποφασίσουμε για τον μελλοντικό προσανατολισμό, εν όψει μιας νέας οδηγίας, λιγάκι στο άψε σβήσε, χωρίς να έχουμε στη διάθεσή μας χρόνο για να διαβουλευτούμε με τα συνδικάτα και να συζητήσουμε με όλους τους κοινωνικούς εταίρους, θεωρώ ότι είναι κάτι που έρχεται σε αντίθεση με το πνεύμα που θέλουμε να εμφυσήσουμε στη συζήτηση, σχετικά με τα ζητήματα που αφορούν άμεσα τους κοινωνικούς παράγοντες.
Συνεπώς, τάσσομαι υπέρ της διατήρησης όσων είχαν προβλεφθεί: συζήτηση την Παρασκευή, ψηφοφορία αργότερα.
Κυρία Πρόεδρε, όντως οφείλω μια εξήγηση στον κ. Wurtz, και θα την δώσω σε όλο το Κοινοβούλιο.
Είχαμε καταλήξει σε αυτή τη συμφωνία αρχών στη Διάσκεψη των Προέδρων.
Εγώ δεν γνώριζα εκείνη τη στιγμή ότι ο Επίτροπος, ο κ. Bolkestein, θα εμφανιζόταν την ερχόμενη εβδομάδα, προκειμένου να μιλήσει για αυτό το θέμα ενώπιον της Επιτροπής Περιφερειακής Πολιτικής, Μεταφορών και Τουρισμού, και η Ομάδα μου συζήτησε το θέμα και θεωρεί ότι, με δεδομένη την υφιστάμενη κατάσταση σε όλη τη διαδικασία ολοκλήρωσης της αγοράς και της απορρύθμισης σε ένα τόσο ευαίσθητο θέμα, καλό είναι το Κοινοβούλιο, ανεξαρτήτως του τι θα κάνει στο μέλλον, να εκφέρει μια πρώτη γνώμη ώστε ο Επίτροπος, ο κ. Bolkestein, να τη λάβει σοβαρά υπόψη και να συντονίσει τη συζήτηση την ερχόμενη εβδομάδα.
Κυρία Πρόεδρε, θα ήθελα απλώς να παρακαλέσω τον συνάδελφο Wurtz να διαβάσει περί τίνος πρόκειται.
Δεν πρόκειται για αντιπαράθεση επί του περιεχομένου, αλλά μόνον το εξής ερώτημα: πότε επιτέλους θα είναι σε θέση η Επιτροπή να καταθέσει την οδηγία, αφού είχε ήδη ενάμιση χρόνο στη διάθεσή της γι' αυτό;
Αυτό που επιδιώκουμε με το ψήφισμα δεν είναι παρά να τηρηθούν τώρα επιτέλους οι εγκριθείσες προθεσμίες, και εδώ είναι σημαντικό να δράσουμε το ταχύτερο δυνατόν.
Για τον λόγο αυτό, θα ήθελα να υποστηρίξω την αίτηση των Σοσιαλδημοκρατών για διεξαγωγή της ψηφοφορίας την Παρασκευή.
(Το Σώμα εκφράζει τη σύμφωνη γνώμη του)
Κυρία Πρόεδρε, η έκθεση Cederschiφld διεγράφη, ως γνωστόν, από την ημερήσια διάταξη της Πέμπτης, με αποτέλεσμα να έχουμε μάλλον λίγο περισσότερο χρόνο στη διάθεσή μας την Πέμπτη.
Επειδή, ως γνωστόν, πιεζόμαστε πολύ στα επείγοντα ενόψει της πληθώρας θεμάτων που πρέπει να εξετασθούν σε διάστημα μιάμιση ώρας, ήθελα απλώς να ρωτήσω εάν η υπηρεσία συνεδριάσεων μπορεί να εξετάσει τη δυνατότητα μιας ημίωρης παράτασης της συζήτησης επειγόντων, προκειμένου να διατεθεί επαρκής χρόνος ομιλίας.
Γενικά, μου φαίνεται πως υπήρξε πολύ χαώδης η διαχείριση του χρόνου των συνεδριάσεων των τελευταίων εβδομάδων.
Πιεσθήκαμε πολύ όσον αφορά τον χρόνο ομιλίας, και ύστερα εμφανίσθηκε ξαφνικά την περασμένη Πέμπτη ένας χρόνος ομιλίας διάρκειας μιάμιση ώρας, χωρίς να έχει τεθεί κάποιο θέμα στην ημερήσια διάταξη, όπου περιμέναμε αναγκαστικά τη διεξαγωγή της ψηφοφορίας.
Αυτή την Παρασκευή δεν έχουμε παρά ένα μόνον θέμα.
Μα είναι παράλογο αυτό.
Θα ήθελα πραγματικά να παρακαλέσω να εξετασθεί η διαχείριση του χρόνου των συνεδριάσεων.
Αυτό είναι σίγουρα πιθανό: συνεπώς ας εξετάσουμε εάν μπορούμε να παρατείνουμε τη συνεδρίαση επί επειγόντων θεμάτων κατά μισή ώρα, δεδομένου ότι αποσύρθηκε η έκθεση της κ. Cederschiφld.
Ακριβώς για αυτό πρόκειται και μόνο για αυτό.
Κυρία Πρόεδρε, ήθελα να παρέμβω σε σχέση με ένα σημείο της ημερήσιας διάταξης της Τετάρτης, που δεν το έχετε ανακοινώσει.
Αντιλαμβάνομαι ότι δεν αποτελεί επίμαχο θέμα το γεγονός ότι, στην δήλωση του Συμβουλίου αναφορικά με την επόμενη συνεδρίαση της Επιτροπής Ανθρωπίνων Δικαιωμάτων των Ηνωμένων Εθνών δεν θα συμπεριληφθεί η δήλωση για την 50η επέτειο από τις Συμβάσεις της Γενεύης, και ότι αυτή η δήλωση, προκειμένου να της προσδώσουμε πανηγυρικό και επίσημο χαρακτήρα, προτάθηκε να γίνει στη σύνοδο ολομέλειας του Μαρτίου.
Αντιλαμβάνομαι ότι υπάρχει συμφωνία ως προς αυτό το σημείο.
Κυρία Πρόεδρε, σήμερα το απόγευμα σε αυτό το Σώμα έγινε λόγος για μια σειρά πληροφοριών που μετέδωσε σήμερα το πρωί η εκπομπή του BBC Today, σύμφωνα με τις οποίες ορισμένοι από τους συναδέλφους μου διοικούν προσωπικές εταιρείες συγκεκριμένων συμφερόντων ή, κατά κάποιον τρόπο, καταχρώνται τη θέση τους ως βουλευτές αυτού του Σώματος.
Αυτές είναι σοβαρές καταγγελίες.
Είναι εντελώς ψευδείς, κακόβουλες, πολιτικά μεροληπτικές και μεταδόθηκαν εν πλήρη επίγνωση της ψευδότητάς τους.
Συμβουλευόμαστε δικηγόρο.
Το πρωτόκολλο οικονομικών συμφερόντων των συναδέλφων μου είναι πλήρες.
Εάν ανακαλύψουμε ότι έχουν αναμιχθεί σε αυτό το μπλέξιμο μαζί με το BBC και βουλευτές αυτού του Σώματος ή υπάλληλοί τους θα τους παραδώσουμε στη χλεύη του Ευρωπαϊκού Κοινοβουλίου.
Έτσι είναι, είμαστε σύμφωνοι.
β) Συνεδριάσεις στις 1 και 2 Μαρτίου 2000 στις Βρυξέλλες
Αειφόρος αστική ανάπτυξη - Αγροτική ανάπτυξη - Πρωτοβουλία EQUAL
Η ημερήσια διάταξη προβλέπει την κοινή συζήτηση των ακολούθων τεσσάρων εκθέσεων:
έκθεση (Α5-0026/2000) της κ. McCarthy, εξ ονόματος της Επιτροπής Περιφερειακής Πολιτικής, Μεταφορών και Τουρισμού, σχετικά με την ανακοίνωση της Επιτροπής [COM(1999) 477 - C5-0242/1999 - 1999/2177(COS)] στα κράτη μέλη σχετικά με τη θέσπιση γενικών κατευθύνσεων για την ανάληψη κοινοτικής πρωτοβουλίας, που αφορά την οικονομική και κοινωνική αναζωογόνηση πόλεων και οικισμών σε κρίση, έτσι ώστε να προωθηθεί η αειφόρος αστική ανάπτυξη (URBAN)·
έκθεση (Α5-0028/2000) του κ. Decourriθre, εξ ονόματος της Επιτροπής Περιφερειακής Πολιτικής, Μεταφορών και Τουρισμού, σχετικά με την ανακοίνωση της Επιτροπής [COM(1999) 479 - C5 0243/1999 - 1999/2178(COS)] στα κράτη μέλη σχετικά με τη θέσπιση γενικών κατευθύνσεων για μια κοινοτική πρωτοβουλία που αφορά τη διευρωπαϊκή συνεργασία με σκοπό την ενθάρρυνση της αρμονικής και ισόρροπης ανάπτυξης του ευρωπαϊκού εδάφους (INTERREG)·
έκθεση (Α5-0024/2000) του κ. Procacci, εξ ονόματος της Επιτροπής Γεωργίας και Ανάπτυξης της Υπαίθρου, σχετικά με το σχέδιο ανακοίνωσης της Επιτροπής [COM(1999) 475 - C5-0259/1999 - 1999/2185(COS)] προς τα κράτη μέλη με την οποία καθορίζονται οι γενικές κατευθύνσεις για την κοινοτική πρωτοβουλία όσον αφορά την αγροτική ανάπτυξη (LEADER +)·
έκθεση (Α5-0034/2000) της κ. Stenzel, εξ ονόματος της Επιτροπής Απασχόλησης και Κοινωνικών Υποθέσεων, σχετικά με την ανακοίνωση της Επιτροπής [COM(1999) 476 - C5-0260/1999 - 1999/2186(COS)] προς τα κράτη μέλη όσον αφορά τη θέσπιση των κατευθυντήριων γραμμών για τα Προγράμματα Κοινοτικών Πρωτοβουλιών (ΠΚΠ) για τα οποία τα κράτη μέλη καλούνται να υποβάλουν προτάσεις για ενίσχυση στο πλαίσιο της πρωτοβουλίας EQUAL
Δεδομένου ότι η κ. McCarthy θα καθυστερήσει λίγο εξαιτίας της πτήσης της, προτείνω να ακούσουμε πρώτα τον κ. Decourriθre.
Κυρία Πρόεδρε, αγαπητοί συνάδελφοι, κύριοι Επίτροποι και μέλη της Επιτροπής Περιφερειακής Πολιτικής, Μεταφορών και Τουρισμού, μου ανατέθηκε η εκπόνηση της έκθεσης του Ευρωπαϊκού Κοινοβουλίου σχετικά με το πρόγραμμα κοινοτικής πρωτοβουλίας INTERREG III.
Κατά την επεξεργασία στο πλαίσιο της επιτροπής, μελετήσαμε περισσότερες από εκατό τροπολογίες και μέχρι σήμερα 17 τροπολογίες, ορισμένες από τις οποίες έχουν ήδη παρουσιαστεί στην Επιτροπή, κατατέθηκαν εκ νέου.
Πριν συζητήσουμε περί του περιεχομένου του ψηφίσματος που σας προτείνω, θα ήθελα να σας ενημερώσω για τα στοιχεία που έλαβα υπόψη μου και τα οποία κατηύθυναν την εργασία μου ως εισηγητή.
Καταρχάς, θα ήθελα να σας υπενθυμίσω τον ρόλο της κοινοτικής πρωτοβουλίας INTERREG, η οποία βασίζεται στην αρχή της διακρατικότητας και της καινοτομίας.
Το πρόγραμμα αυτό αποτελεί έναν μηχανισμό προώθησης της ανάπτυξης και της ευρωπαϊκής διάστασης.
Το INTERREG είναι μία από τις τέσσερις κοινοτικές πρωτοβουλίες που έχουν προγραμματιστεί για την περίοδο 2000-2006 και η οποία θα έχει στη διάθεσή της τη μεγαλύτερη χρηματοδότηση, ήτοι 4,875 δις ευρώ έναντι 3,604 δις ευρώ σήμερα.
Η πρωτοβουλία INTERREG, η οποία δημιουργήθηκε το 1990, αποσκοπεί στο να προετοιμάσει τις ευρωπαϊκές περιφέρειες εν όψει της Ευρώπης χωρίς σύνορα στο πλαίσιο της υλοποίησης της μεγάλης ενιαίας αγοράς.
Κατά τη μεταρρύθμιση των διαρθρωτικών ταμείων το 1994 και το 1996, το πρόγραμμα κοινοτικής πρωτοβουλίας (ΠΚΠ) INTERREG ενσωμάτωσε νέα κεφάλαια που συμβάλλουν στην ανάπτυξη των διευρωπαϊκών δικτύων μεταφοράς και διανομής ενέργειας.
Τα προγράμματα αυτά ενθάρρυναν τη διασυνοριακή, διακρατική και διαπεριφερειακή συνεργασία εντός της Ευρωπαϊκής Ένωσης, ευνοώντας μια ισόρροπη ανάπτυξη του κοινοτικού χώρου.
Το πρόγραμμα INTERREG ΙΙΙ συνεχίζει αυτή τη δράση.
Σήμερα, η Ευρωπαϊκή Επιτροπή μάς υπέβαλε τις γενικές κατευθύνσεις του προγράμματος αυτού, σύμφωνα με τις διατάξεις του κανονισμού 1260/1999 της Ευρωπαϊκής Κοινότητας περί γενικών διατάξεων για τα διαρθρωτικά ταμεία.
Το INTERREG ΙΙΙ στηρίζεται σε τρία κεφάλαια: πρώτον στο κεφάλαιο Α, το οποίο οργανώνει τη διασυνοριακή συνεργασία μεταξύ των εδαφικών οντοτήτων στις παραμεθόριες περιοχές - εσωτερικά και εξωτερικά σύνορα - της Ευρωπαϊκής Ένωσης βάσει κοινών στρατηγικών ανάπτυξης, η εφαρμογή των οποίων αποτελεί ευθύνη των κρατών μελών και των τοπικών και περιφερειακών αρχών· δεύτερον, στο κεφάλαιο Β, το οποίο προβλέπει τη διακρατική συνεργασία μεταξύ εθνικών, περιφερειακών και τοπικών αρχών, σε περισσότερα του ενός κράτη μέλη ή υποψήφια προς ένταξη στην Ευρωπαϊκή Ένωση κράτη, σε θέματα χωροταξίας, μεταφορικών δικτύων και περιβάλλοντος.
Η εφαρμογή αυτού του κεφαλαίου είναι ευθύνη των κρατών μελών και των εθνικών αρχών· και, τέλος, στο κεφάλαιο Γ, το οποίο οργανώνει τη διαπεριφερειακή συνεργασία μεταξύ διαφορετικών περιφερειών των κρατών μελών ή των τρίτων χωρών, με σκοπό την ανταλλαγή εμπειριών στο πλαίσιο των κεφαλαίων Α και Β, καθώς και μια συνεργασία στους τομείς της έρευνας, της τεχνολογικής ανάπτυξης, θέμα που θα πρέπει να προσδιοριστεί από την Ευρωπαϊκή Επιτροπή, η οποία έχει την ευθύνη για την εφαρμογή του.
Το νέο πρόγραμμα INTERREG, όπως μας έχει διαβιβαστεί, λαμβάνει υπόψη του τις ανάγκες που προκύπτουν από τη διεύρυνση προς τις ΧΚΑΕ και τις νησιωτικές και υπεραπόκεντρες περιφέρειες.
Η Επιτροπή μάς προτείνει την κατανομή των πιστώσεων του INTERREG με τον ακόλουθο τρόπο: από 50 έως 80% για το κεφάλαιο Α, 6% για το κεφάλαιο Γ και η διαφορά, δηλαδή από 14 έως 44% το μέγιστο, για το κεφάλαιο Β.
Η Ευρωπαϊκή Επιτροπή καταρτίζει τον κατάλογο των επιλέξιμων περιοχών για τα κεφάλαια Α και Β.
Βασίζεται κυρίως στον χάρτη των επιλέξιμων περιοχών της προηγούμενης προγραμματικής περιόδου.
Οι υπεραπόκεντρες περιφέρειες μπορούν να επωφεληθούν μιας στήριξης στο πλαίσιο του κεφαλαίου Β.
Η Επιτροπή καταρτίζει έναν κατάλογο τομέων προτεραιότητας και μη εξαντλητικών επιλέξιμων μέτρων για το κεφάλαιο Α, αλλά εξαντλητικών μέτρων για το κεφάλαιο Β.
Επιφυλάσσεται του δικαιώματος να προτείνει αργότερα θέματα που αυτή κρίνει σημαντικά για τις ανταλλαγές εμπειριών και για την ενισχυμένη συνεργασία μεταξύ περιφερειών, όσον αφορά το κεφάλαιο Γ.
Η διαδικασία έγκρισης των προγραμμάτων καθορίζεται βάσει του γενικού κανονισμού περί των διαρθρωτικών ταμείων.
Τα κράτη μέλη επεξεργάζονται προτάσεις και τις υποβάλλουν προς έγκριση στην Ευρωπαϊκή Επιτροπή, η οποία ελέγχει κατά πόσον είναι σύμφωνες με τις γενικές κατευθύνσεις που έχουν εγκριθεί.
Οι προτάσεις αυτές πρέπει να περιλαμβάνουν έναν ορισμένο αριθμό στοιχείων, μια επισκόπηση των διασυνοριακών ή διακρατικών στρατηγικών και προτεραιοτήτων, μια περιγραφή των μέτρων που είναι αναγκαία για την εφαρμογή τους και ένα ενδεικτικό χρηματοδοτικό σχέδιο.
Ανήκω στη μεγάλη πλειοψηφία των βουλευτών που ψήφισαν υπέρ της διατήρησης του προγράμματος κοινοτικής πρωτοβουλίας INTERREG.
Λυπάμαι που το Κοινοβούλιο δεν ενημερώθηκε για την αξιολόγηση του προηγούμενου προγράμματος - γεγονός που θα επέτρεπε τη βέλτιστη αποτελεσματικότητα των εφαρμοζόμενων νέων μέτρων, γνωρίζω όμως πόσο δύσκολο ήταν να γίνει αυτό.
Λυπάμαι επίσης για το εξαιρετικά σύντομο χρονοδιάγραμμα εργασίας, δεδομένου η κοινοβουλευτική επιτροπή εξέτασε το κείμενο στις 24 Νοεμβρίου και στις 26 Ιανουαρίου και λυπάμαι ακόμη γιατί ούτε οι περιφέρειες ούτε οι αντιπροσωπευτικές περιφερειακές οργανώσεις δεν συμμετείχαν στην εκπόνηση του προγράμματος.
Ευνοώντας μια διασυνοριακή, διακρατική και διαπεριφερειακή συνεργασία, αυτό το πολυτομεακό μέσο συνιστά την ίδια την προσωποποίηση μιας περιφερειακής πολιτικής ευρωπαϊκής διάστασης, η οποία ευνοεί μια αρμονική και ισόρροπη χωροταξία του κοινοτικού εδάφους.
.
(IT) Κυρία Πρόεδρε, κύριοι συνάδελφοι, κύριοι Επίτροποι, η Διάσκεψη για την ανάπτυξη της υπαίθρου, που πραγματοποιήθηκε στο Κορκ από τις 7 έως τις 9 Νοεμβρίου 1996, καθόρισε ότι η ανάπτυξη της υπαίθρου συγκαταλέγεται μεταξύ των προτεραιοτήτων Ευρωπαϊκής Ένωσης, καθόσον έχει καθοριστική σημασία για τη γεωργία, ώστε να διασφαλίσει την επιβίωση και τη συνεχή της ανάπτυξη, προκειμένου να εξασφαλίσει στους αγρότες ένα περιβάλλον, που θα διαθέτει τις αναγκαίες υποδομές και υπηρεσίες για μεγαλύτερο σεβασμό του περιβάλλοντος και την εξύψωση του επιπέδου διαβίωσης, για τη διαφοροποίηση της απασχόλησης και τη δημιουργία νέων θέσεων εργασίας.
Προς τούτο, κρίνεται απαραίτητη η προώθηση μιας πολιτικής για την ολοκληρωμένη ανάπτυξη όλων των ζωνών της υπαίθρου της Ένωσης, διαρθρωμένη ως εξής: ολοκληρωμένη και πολυτομεακή προσέγγιση, απλοποίηση των διοικητικών διαδικασιών, βελτίωση της εταιρικής σχέσης μεταξύ ευρωπαϊκών θεσμικών οργάνων αφενός και εθνικών και τοπικών φορέων αφετέρου και προστασία του περιβάλλοντος.
Στο προγραμματικό έγγραφο Ατζέντα 2000 του 1998, η Επιτροπή προσδιόρισε δύο κομβικές αρχές επί των οποίων θα θεμελιωνόταν η πολιτική για την ανάπτυξη της υπαίθρου: την αναγνώριση του πολυλειτουργικού ρόλου της γεωργίας, αφενός, και την ανάγκη υιοθέτησης ολοκληρωμένης στρατηγικής για τις αναπτυσσόμενες ζώνες της υπαίθρου, αφετέρου.
Η πρώτη στοχεύει στο να δημιουργήσει μία νέα συμφωνία μεταξύ γεωργίας και κοινωνίας, καθιστώντας τη γεωργία διαχειριστή της υπαίθρου, με την κοινωνία να είναι διατεθειμένη να διασφαλίσει τις αναγκαίες περιβαλλοντικές υπηρεσίες, ούτως ώστε να διατηρηθεί η αξία της υπαίθρου ως χώρου αναψυχής.
Η δεύτερη αρχή βασίζεται στη διαπίστωση ότι, στο εξής, οι μεγαλύτερες δυνατότητες απασχόλησης στις ζώνες της υπαίθρου βρίσκονται εκτός του παραδοσιακού αγροτικού τομέα και γι' αυτό είναι απαραίτητο να εκπονηθεί ένα ολοκληρωμένο πρόγραμμα ανάπτυξης, που θα ενσωματώνει τις πολιτικές για την αγροτική ανάπτυξη με τις τομεακές γεωργικές πολιτικές: η ανάπτυξη της υπαίθρου καθίσταται λοιπόν πυλώνας της ίδιας της κοινοτικής γεωργικής πολιτικής.
Η κοινοτική πρωτοβουλία LEADER ξεκίνησε το 1991, με στόχο να προωθήσει μια νέα προσέγγιση της προς τα άνω ανάπτυξης της υπαίθρου και για τη διαφοροποίηση των προσαρμοσμένων στις τοπικές ανάγκες παρεμβάσεων.
Οι στόχοι που τέθηκαν ήταν οι εξής: βελτίωση των αναπτυξιακών δυνατοτήτων των ζωνών της υπαίθρου, με προσφυγή σε τοπικές πρωτοβουλίες, προώθηση της απόκτησης γνώσεων στον κλάδο της αγροτικής ανάπτυξης και διάδοση των γνώσεων αυτών σε άλλες ζώνες της υπαίθρου.
Το LEADER I απευθυνόταν στις ζώνες υπαίθρου που εντάσσονταν στους στόχους 1 και 5β των διαρθρωτικών ταμείων.
Περιλαμβάνονταν σε αυτό 217 ομάδες τοπικής δράσης που χρηματοδοτήθηκαν με 1.155 εκατομμύρια ευρώ.
Το LEADER II, πρόγραμμα που κάλυπτε την περίοδο 1994-1999 - για το οποίο δεν υπάρχει, δυστυχώς, ακόμη ολοκληρωμένη αξιολόγηση - είχε μεγαλύτερη συμβολή από το LEADER I.
Οι δικαιούχοι πρέπει να υπερέβησαν τους 800 και οι πιστώσεις, μετά την ανακατανομή των πόρων, πρέπει να υπερέβησαν τα 4.000 εκατομμύρια ευρώ.
Τον Οκτώβριο του 1999, και μετά την επιτυχία του LEADER I και του LEADER II, η Ευρωπαϊκή Επιτροπή αποφάσισε να παρατείνει την πρωτοβουλία αυτή.
Για την περίοδο 2000-2006, προβλέπεται δυστυχώς μόνο μια συμπληρωματική συνεισφορά 2.020 εκατομμυρίων ευρώ και μια ενδεικτική κατανομή ανά κράτος μέλος.
Η πρωτοβουλία LEADER + διαφέρει από τις προηγούμενες φάσεις καθόσον, αυτή τη φορά, από αυτή μπορούν να επωφεληθούν όλες οι ζώνες της υπαίθρου· επιπλέον, είναι περισσότερο φιλόδοξη και ανταποκρίνεται καλύτερα στις προκλήσεις που αντιμετωπίζουν οι ζώνες της υπαίθρου.
Οι σημαντικότερες τροποποιήσεις αφορούν τα εξής θέματα: όλες οι ζώνες της υπαίθρου θα μπορούν να επωφεληθούν από το LEADER +· τα κριτήρια επιλογής των τοπικών δράσεων θα είναι αυστηρότερα· θα εισαχθούν ως θεματικές προτεραιότητας τα τοπικά σχέδια δράσης παράλληλα με τη χρήση των τεχνολογιών των πληροφόρησης, τη βελτίωση της ποιότητας ζωής και την αξιοποίηση των τοπικών προϊόντων.
Εκφράζω λοιπόν την ικανοποίησή μου για τη συνέχιση της πρωτοβουλίας γιατί, όπως έλεγα, δίνει έμφαση σε καινοτόμους αναπτυξιακές στρατηγικές και γιατί είναι πιο φιλόδοξη, αν και πρέπει ακόμη να καταστούν περισσότερο ευέλικτα τα κριτήρια που καθορίζουν τις δικαιούχους περιοχές, ούτως ώστε να μην πληγούν ούτε οι ζώνες της υπαίθρου με υψηλή πληθυσμιακή πυκνότητα ούτε αυτές με χαμηλή.
Θεωρώ ότι είναι καθοριστικός ο ρόλος του συστήματος δικτύων, όσον αφορά την ανταλλαγή πληροφόρησης και γνώσεων, καθώς και την υλοποίηση κοινών έργων μεταξύ διαφόρων περιοχών της Ένωσης και υπενθυμίζω ότι, για την πλήρη υλοποίησή του, πρέπει να αξιοποιηθούν, μεταξύ άλλων, όλα τα ήδη διαθέσιμα μέσα, όπως τα "Σταυροδρόμια" .
Συμμερίζομαι την άποψη της Επιτροπής να προτιμηθεί η λύση της συνολικής εισφοράς, επιμένοντας ωστόσο στον ακριβή και προσεκτικό καθορισμό των λογιστικών απαιτήσεων των εθνικών και των περιφερειακών αρχών.
Εκφράζω τη λύπη μου για την καθυστέρηση με την οποία παρουσιάστηκε στο Κοινοβούλιο το LEADER, όπως και οι άλλες τρεις πρωτοβουλίες, και για την επακόλουθη καθυστέρηση που προκαλεί το γεγονός αυτό σε ολόκληρη τη διαδικασία.
Τέλος, εκφράζω την ανησυχία μου για την ισχνότητα του χορηγούμενου ποσού, ιδίως αν ληφθεί υπόψη ότι αυτή τη φορά το πρόγραμμα είναι ανοικτό σε όλα τα εδάφη της Ένωσης και θα εφαρμοστεί για έναν χρόνο περισσότερο σε σχέση με το προηγούμενο LEADER II.
Ευχαριστώ τις υπηρεσίες της Επιτροπής για την προθυμία και το πνεύμα συνεργασίας που έδειξαν και ευχαριστώ τους συναδέλφους της Επιτροπής Γεωργίας για τη συνεισφορά τους μέσω των τροπολογιών που κατέθεσαν.
Κυρία Πρόεδρε, αξιότιμοι συνάδελφοι, η έκθεσή μου με θέμα το EQUAL έχει τον χαρακτήρα γνωμοδότησης στο πλαίσιο της διαδικασίας διαβούλευσης για τη θέσπιση μιας νέας κοινοτικής πρωτοβουλίας με στόχο τη διεθνική συνεργασία για την προαγωγή νέων πρακτικών για την καταπολέμηση των παντός είδους διακρίσεων και ανισοτήτων σε συνάρτηση με την αγορά εργασίας.
Η εκπόνηση της έκθεσης ήταν ένα πολύ επίπονο έργο, επειδή σε αυτήν συμπεριλαμβάνονται και οι γνωμοδοτήσεις άλλων τεσσάρων επιτροπών - των Επιτροπών Βιομηχανίας, Περιφερειακής Πολιτικής, για τα Δικαιώματα της Γυναίκας και Εσωτερικών Υποθέσεων.
Η εν λόγω κοινοτική πρωτοβουλία θα διαδεχθεί τα δύο προηγούμενα προγράμματα ADAPT και EMPLOYMENT και θα διαθέτει έναν σαφώς μειωμένο προϋπολογισμό, ήτοι περίπου 2,8 δις ευρώ.
Η πρωτοβουλία ακολουθεί μια εντελώς νέα προσέγγιση, δηλαδή την ανάπτυξη καινοτόμων μοντέλων απασχόλησης στο πλαίσιο διεθνικών αναπτυξιακών συμπράξεων σε γεωγραφικό ή τομεακό επίπεδο.
Ο στόχος είναι σαφής και συνίσταται στη συγκεκριμένη ανάπτυξη σχεδίων σε διεθνικό επίπεδο, σχεδίων που προσανατολίζονται προς τις κατευθυντήριες γραμμές της πολιτικής απασχόλησης, επομένως προς την απασχολησιμότητα, το επιχειρηματικό πνεύμα, την προσαρμοστικότητα και την ισότητα ευκαιριών.
Η εν λόγω στοχοθεσία πρέπει πραγματικά να επιδοκιμασθεί και τυγχάνει ευρείας συναίνεσης και στο Σώμα.
Εκτός αυτού, η πρωτοβουλία EQUAL πρόκειται να μεταφερθεί και στα εθνικά σχέδια δράσης για την απασχόληση, καθιστώντας ελέγξιμη την υλοποίησή της μέσω αυτών των σχεδίων δράσης.
Αποτελεί μια σημαντική κοινοτική πρωτοβουλία που χρηματοδοτείται από τα διαρθρωτικά ταμεία μαζί με τις άλλες τρεις πρωτοβουλίες, την URBAN, την LEADER και την INTERREG.
Στην έκθεσή μου προσπάθησα να μειώσω τον υπερβολικό διοικητικό φόρτο και να διαμορφώσω κατά κάπως πιο διαφανή και ευέλικτο τρόπο την προσέγγιση των αναπτυξιακών συμπράξεων.
Θεωρώ απαραίτητη τη τεχνική υποστήριξη, όμως λόγω των προβλημάτων που είχαμε με τα παλαιότερα γραφεία τεχνικής βοήθειας (ΓΤΒ) δεν θα προβούμε στην ίδρυση νέων ΓΤΒ πριν από το ψήφισμα του Κοινοβουλίου προκειμένου να αποτραπεί η μεταβίβαση της πολιτικής ευθύνης στην τεχνική βοήθεια.
Παρ' όλ' αυτά όμως, είναι απαραίτητη η διάθεση τεχνικής υποστήριξης.
Ιδιαίτερη προσοχή δίδεται και στη διάδοση των αποτελεσμάτων και την ανταλλαγή εμπειριών μέσω των βέλτιστων πρακτικών καθώς και στο mainstreaming.
Προσπάθησα να εξασφαλίσω την ευρύτερη δυνατή συναίνεση για την έκθεση, πράγμα που οδήγησε σε μείωση του αριθμού των τροπολογιών - από άνω των 100 στην επιτροπή σε 22 για την Ολομέλεια - και ως εκ τούτου, αυτό κατέστησε εφικτή την εξεύρεση πολυάριθμων δυνατοτήτων συμβιβασμού.
Στο θέμα των αιτούντων άσυλο επιτεύχθηκε τώρα επίσης ένας συμβιβασμός.
Όμως σε συνάρτηση με αυτό, παρακαλώ, κυρία Πρόεδρε, να προβούμε στην ψηφοφορία για την έκθεση EQUAL την Τετάρτη αντί για αύριο, προκειμένου να μπορέσουμε να επεξεργασθούμε εδώ ακόμα τις λεπτομέρειες.
Θεωρώ σημαντικό να ξεκινήσει έγκαιρα η κοινοτική πρωτοβουλία, να τύχει ευρείας έγκρισης η έκθεση, ούτως ώστε και η Επιτροπή να παροτρυνθεί να λάβει υπόψη τις εποικοδομητικές προτάσεις του Ευρωπαϊκού Κοινοβουλίου, διότι οι πιστώσεις για την EQUAL εγγράφηκαν στο αποθεματικό από το Ευρωπαϊκό Κοινοβούλιο προκειμένου ακριβώς να εκφρασθούν στην εν λόγω κοινοτική πρωτοβουλία και οι ιδέες των βουλευτών.
Σε συνάρτηση με αυτό δικαιολογείται και η εμμονή του Ευρωπαϊκού Κοινοβουλίου στην άποψη ότι μια αλλαγή των θεματικών κέντρων βάρους δεν είναι εφικτή παρά μόνον κατόπιν νέας ακρόασης του Κοινοβουλίου.
Είμαι αποφασισμένη να κάνω το παν ώστε να φανεί αντάξια του ονόματός της η πρωτοβουλία EQUAL.
Σκοπός της πρωτοβουλίας είναι να καταστήσει δυνατή την ισότητα ευκαιριών για όλα τα μειονεκτούντα άτομα στην Ευρωπαϊκή Ένωση, να αποτρέψει τη διάλυση της κοινωνίας και τον καθημερινό αποκλεισμό και να προσφέρει σε όλους τη δυνατότητα να επωφεληθούν εδώ από μια κοινή πρωτοβουλία, ανεξαρτήτως της ηλικίας, του φύλου και της καταγωγής τους.
Αυτός είναι ο στόχος που επιδιώκω, και παρακαλώ το Σώμα να εγκρίνει με μεγάλη πλειοψηφία την εν λόγω έκθεση!
Kυρία Πρόεδρε, αποτελεί από μόνο του άθλο το γεγονός ότι διεξάγουμε αυτή τη συζήτηση για τη νέα κοινοτική πρωτοβουλία URBAN και αποτελεί άθλο που βρίσκομαι απόψε εδώ διότι η Air France ακύρωσε την πτήση μου στις 14.10 - να όμως που ήρθα!
Ακριβώς έναν χρόνο πριν, όταν η Επιτροπή εκπόνησε τις προτάσεις της για την Aτζέντα 2000, περιέκοψε δραστικά την πρωτοβουλία URBAN.
Ωστόσο, εμείς ως πολιτικοί γνωρίζαμε ότι υπήρχε συντριπτική υποστήριξη για τη συνέχιση αυτής της πρωτοβουλίας το 2000.
Το Κοινοβούλιο συνεπώς μπορεί να καυχιέται για την επιτυχή εκστρατεία του άσκησης πιέσεων για την επαναφορά της URBAN στην ημερήσια διάταξη, καθώς και για το γεγονός ότι ανάγκασε την Επιτροπή και το Συμβούλιο να κάνουν στροφή 180 μοιρών.
Η αστική πολιτική βρισκόταν ανέκαθεν στο προσκήνιο της κοινοτικής πολιτικής.
Στην πατρίδα μου επί παραδείγματι, αναπτύσσουμε μια στρατηγική προσέγγιση για μια Λευκή Βίβλο, και μια κυβερνητική ομάδα εργασίας σε θέματα αστικής πολιτικής εξετάζει τα προβλήματα των αστικών κοινοτήτων.
Από τη στιγμή που 8 στους 10 ανθρώπους στην Ευρώπη κατοικούν σε αστικές περιοχές, είναι σωστό να βοηθήσουμε τις πιο στερημένες κοινότητές μας να αντιμετωπίσουν τα πολύ γνωστά προβλήματα της στέρησης, του κοινωνικού αποκλεισμού, της ανεργίας, της εγκληματικότητας, της εξάρτησης από ναρκωτικές ουσίες και όλα τα προβλήματα που συνδέονται με αυτήν.
Για παράδειγμα, στη δική μου περιφέρεια, το Manchester, η κοινοτική πρωτοβουλία URBAN είχε τεράστια επιτυχία.
Τα κονδύλια της URBAN επενδύθηκαν σε μια από τις πιο στερημένες συνοικίες στο Ηνωμένο Βασίλειο, στο Moss Side.
Το σχέδιο για το Πάρκο της Χιλιετίας για τους Νέους συμβάλλει ώστε οι νέοι άνθρωποι να συμμετάσχουν ξανά στην ανανέωση της κοινότητάς τους και εκτός από την υποστήριξη προς τις μικρές επιχειρήσεις και την κοινωνική πολιτική αρχίζουμε να βλέπουμε θεαματική πρόοδο σε αυτή την πολύ στερημένη αστική κοινότητα.
Το έργο αυτού του προγράμματος εργασιών της URBAN διαδόθηκε στη συνέχεια στην ευρύτερη κοινότητα με μια ενεργή εκστρατεία επικοινωνίας και δημοσιότητας στα τοπικά σούπερ μάρκετ και στις περίφημες βρετανικές παμπ.
Μια τέτοιου είδους βέλτιστη πρακτική θέλουμε να δούμε να επεκτείνεται σε ολόκληρη την Ευρωπαϊκή Ένωση, αναφορικά με την επικοινωνία και τη δημοσιότητα.
Σε ό,τι αφορά τις συγκεκριμένες γενικές κατευθύνσεις που διέπουν την πρωτοβουλία, αυτές καθορίζονται σε αδρές γραμμές, ώστε να αφήσουν περιθώριο για τις τοπικές και περιφερειακές ποικιλομορφίες.
Συμφωνούμε ότι οι γενικές κατευθύνσεις πρέπει να είναι ενδεικτικής φύσεως, προκειμένου να καταστεί δυνατή η μέγιστη ευελιξία που θα διασφαλίσει ότι απώτερος στόχος μας είναι τα ειδικά προγράμματα.
Στην επιτροπή δεν συνηγορούμε υπέρ της μείωσης του αριθμού των αστικών περιοχών σε 50.
Τασσόμαστε υπέρ της μείωσης γενικά, ωστόσο θεωρούμε ότι ο αυθαίρετος αριθμός 50 δεν αποτελεί τον καίριο παράγοντα.
Αντίθετα, θα έπρεπε να επιδιώξουμε υψηλής ποιότητας σχέδια, τα οποία μπορούν να λειτουργήσουν καταλυτικά για την αλλαγή και την ανανέωση, για την προσέλκυση εσωτερικών επενδύσεων υπό μορφήν δανείων και κεφαλαίων επιχειρηματικού κινδύνου και για την επίτευξη πολλαπλασιαστικού αποτελέσματος.
Τα κράτη μέλη θα πρέπει συνεπώς να είναι σε θέση να προτείνουν έναν λογικό αριθμό περιοχών εντός του δημοσιονομικού ανώτατου ορίου των μεριδίων τους.
Κατά τον σχεδιασμό των τοπικών προγραμμάτων URBAN χρειάζεται να χρησιμοποιήσουμε σωστά τους τοπικούς δείκτες και τις στατιστικές για τη στέρηση και την υγειονομική περίθαλψη, ούτως ώστε να μπορέσουμε να στοχεύσουμε πιο αποτελεσματικά στις περιοχές που πλήττονται περισσότερο.
Στο Ηνωμένο Βασίλειο, ο τοπικός δείκτης στέρησης αποτελεί πολύ καλό παράδειγμα ενός ευρέως χρησιμοποιούμενου προτύπου και στατιστικής, το οποίο συμβάλλει στον καθορισμό όχι μόνο των κοινοτικών, αλλά και των εθνικών και περιφερειακών προγραμμάτων ενίσχυσης.
Χρειάζεται να αναγνωρισθεί ως εργαλείο και μέσο, επιπλέον των κοινοτικών κριτηρίων.
Θα ήθελα να σας ζητήσω να λάβετε υπόψη σας τους τοπικούς δείκτες προκειμένου να βοηθούμε στο έργο μας.
Οι πιο στερημένες αστικές συνοικίες μας αντιμετωπίζουν πλειάδα προβλημάτων: υψηλή ανεργία και συχνά πολύ χαμηλόμισθη επισφαλή απασχόληση, φτώχεια και κοινωνικό αποκλεισμό.
Τα εν λόγω προβλήματα συχνά επιτείνονται από χαμηλό επίπεδο υγειονομικής περίθαλψης και στέγασης και από ένα περιβάλλον εξάρτησης από τα ναρκωτικά.
Έχουμε συνεπώς ασταθείς κοινότητες στις οποίες διεισδύει η εγκληματικότητα, η διακίνηση ναρκωτικών και οι συμμορίες.
Όλα αυτά είναι πολύ συνηθισμένα σε πολλές από τις αστικές περιοχές μας.
Όλα αυτά τα πολύπλοκα προβλήματα υπονομεύουν την ποιότητα ζωής για τους κατοίκους των πόλεών μας, ωστόσο διαθέτουμε το δυναμικό στις εν λόγω περιοχές για να πραγματοποιηθεί η ανάπτυξη και η ευημερία.
Για τον λόγο αυτό, ζητώ και πάλι στην έκθεσή μου η δράση στα πλαίσια του προγράμματος URBAN να μην παρέχει απλώς μία και μόνη λύση σε ένα και μόνο πρόβλημα: αυτές οι περιοχές δεν έχουν μεμονωμένα, μονοδιάστατα προβλήματα.
Αντιθέτως, οι κοινότητες των αστικών περιοχών πρέπει να ενθαρρυνθούν να παρουσιάσουν ολοκληρωμένα προγράμματα δράσης για να αντιμετωπίσουν τα ιδιαίτερα αστικά προβλήματά τους, χρησιμοποιώντας τους πόρους της ΕΕ ως προστιθέμενη αξία στις τοπικές δράσεις.
Θα ήθελα αυτές οι δράσεις να επεκταθούν ώστε να συμπεριλάβουν την υγειονομική περίθαλψη και την καταπολέμηση των διακρίσεων, όπως ορίζει η Συνθήκη του Αμστερνταμ.
Κοινοτική πρωτοβουλία σημαίνει συμμετοχή των κοινοτήτων.
Οι κάτοικοι των τοπικών κοινοτήτων αποτελούν ορισμένους από τους πιο ενεργούς και αφοσιωμένους υπέρμαχους και παράγοντες αλλαγής στις αστικές περιοχές μας.
Χρειάζεται να τους ενθαρρύνουμε για να συμμετάσχουν στον σχεδιασμό και την παράδοση σχεδίων στα πλαίσια αυτών των προγραμμάτων.
Το χρονοδιάγραμμα λοιπόν που προτείνει η Επιτροπή είναι πολύ φιλόδοξο.
Είναι προτιμότερο να έχουμε ποιοτικά σχέδια με την ενεργό συμμετοχή ομάδων των τοπικών κοινοτήτων, παρά να έχουμε σχέδια που παραδίδονται εγκαίρως, αλλά χωρίς την τοπική συμμετοχή.
Η Επιτροπή πρέπει ασφαλώς να παράσχει πλήρη και διαφανή πληροφόρηση σχετικά με τα κριτήρια επιλογής που χρησιμοποιούνται για τις νέες αστικές πρωτοβουλίες, ωστόσο πρέπει επίσης να παράσχει πληροφόρηση για τα συμβουλευτικά δίκτυα που χρησιμοποιούνται για την επίτευξη της ανταλλαγής των βέλτιστων πρακτικών.
Τούτο είναι σημαντικό χάριν της διαφάνειας και της συνολικής αποτελεσματικότητας των δικτύων.
Τέλος, θα ήθελα να τονίσω ότι, για να ανταποκριθούμε στα προβλήματα που αντιμετωπίζουν οι πόλεις στη μεταβιομηχανική εποχή χρειαζόμαστε την τοπική συμμετοχή.
Χρειάζεται να αναπτύξουμε το δυναμικό των ανέργων, τις πλημμελώς αξιοποιημένες ικανότητες των νέων και την εμπειρία των μεγαλυτέρων για να αντεπεξέλθουμε σε αυτά τα προβλήματα.
Με τον τρόπο αυτό θα μπορέσουμε να αντικαταστήσουμε τη φτώχεια, την εξάρτηση και την αποξένωση με την ισότητα, την πρωτοβουλία και τη συμμετοχή.
Τούτο θα μας βοηθήσει να αποκαταστήσουμε την αξιοπιστία της ΕΕ και την πεποίθηση στους πολίτες ότι η Ευρώπη μπορεί να πραγματοποιήσει τοπικές δράσεις για την επίλυση των τοπικών προβλημάτων.
.
(IT) Κύριε Πρόεδρε, όπως ήδη υπενθύμισε η εισηγήτρια McCarthy, το URBAN μπορεί σίγουρα να θεωρηθεί ως νίκη του Ευρωπαϊκού Κοινοβουλίου, στη περίπτωση της συζήτησης που διεξήχθη πέρυσι, σχετικά με την αναθεώρηση των κανονισμών.
Όπως ειπώθηκε, στόχος του URBAN είναι η προώθηση καινοτόμων στρατηγικών υπέρ μιας οικονομικής και κοινωνικής αναζωογόνησης των αστικών περιοχών, λαμβανομένου επίσης υπόψη του γεγονότος ότι το 80% του ευρωπαϊκού πληθυσμού είναι συγκεντρωμένο στις πόλεις.
Η δημιουργία ενός ευνοϊκού αστικού περιβάλλοντος στον τομέα της κοινωνικής πολιτικής απαιτεί μια πολιτική δημιουργίας μακροπρόθεσμης απασχόλησης, την εκρίζωση της φτώχειας, μέτρα βοηθείας υπέρ των κατηγοριών χαμηλού εισοδήματος και των ηλικιωμένων, εξοπλισμό για τα παιδιά, ενσωμάτωση των διαφόρων φυλών και εθνοτήτων, καλύτερες τεχνικές συμμετοχής, μια εύστοχη υγειονομική πολιτική κατά της τοξικομανίας, καθώς και μια συντονισμένη πολιτική πρόληψης της εγκληματικότητας.
Η ανακοίνωση της Επιτροπής λαμβάνει υπόψη την ανάγκη να ακολουθηθούν προσεγγίσεις, ενσωματώνοντας ένα ολόκληρο φάσμα οικονομικών και κοινωνικών μέτρων υποδομής.
Χρειάζεται, ωστόσο, να υπενθυμίσουμε ότι στον κοινωνικό τομέα λειτουργούν επίσης, εκτός από το URBAN, ορισμένα άλλα κοινοτικά μέσα: καινοτόμες δράσεις σύμφωνα με το άρθρο 6 του κανονισμού του Ευρωπαϊκού Κοινωνικού Ταμείου, πιλοτικά προγράμματα - ιδίως η νέα προπαρασκευαστική δράση "τοπική δέσμευση για την απασχόληση" , που μόλις δημιουργήθηκε από το Ευρωπαϊκό Κοινοβούλιο με τον προϋπολογισμό του 2000 - οι Πρωτοβουλίες EQUAL, INTERREG, καθώς και το "mainstream"; του Ευρωπαϊκού Κοινωνικού Ταμείου.
Όπως υπογράμμισε στη γνωμοδότησή της η Επιτροπή Απασχόλησης και Κοινωνικών Υποθέσεων, είναι συνεπώς πρωταρχικής σημασίας να λάβει η Επιτροπή δεόντως υπόψη τις συνέργιες στο πλαίσιο αυτό, και να αποφύγει παράλληλα την επικάλυψη προγραμμάτων και τη διπλή χρηματοδότηση.
Αν, από τη μία πλευρά, θεωρούμε αναγκαίο να εξασφαλίζουν οι κατευθυντήριες επιτροπές τη συνέπεια και τη συμπληρωματικότητα μεταξύ των διαφόρων παρεμβάσεων, από την άλλη καλείται η Επιτροπή να ενισχύσει την ανταλλαγή πληροφοριών και τον συντονισμό μεταξύ των σχετικών της υπηρεσιών.
Ουσιώδης δεν είναι μόνο αυτός ο συντονισμός αλλά, όπως υπενθυμίζεται στη γνωμοδότησή μας, ουσιώδεις πρέπει να είναι και οι ανταλλαγές και η διάδοση των εμπειριών και των ορθών πρακτικών.
Κύριε Πρόεδρε, η σημασία αυτής της πρωτοβουλίας γίνεται όλο και μεγαλύτερη όσο τα οικονομικά και κοινωνικά προβλήματα γίνονται πιο έντονα στις πόλεις της Ευρώπης και όσο οι πολίτες τους νοιώθουν πιο αποξενωμένοι από τη διαχείριση της πόλης ή της γειτονιάς τους.
Στην κατάσταση αυτή θα έλθουν να προστεθούν οι κοινωνικές ανακατατάξεις λόγω της διεύρυνσης της Ευρωπαϊκής Ένωσης, άρα πρέπει έγκαιρα να προνοήσουμε για την οικονομική αναζωογόνηση και την κοινωνική συνοχή των πόλεών μας.
Η αντιμετώπιση αυτών των προβλημάτων γίνεται εξάλλου επιτακτική δεδομένης της μεγάλης ακτινοβολίας των πόλεων στη γύρω τους περιοχή, καθώς και του ιστορικού και πολιτισμικού τους ρόλου.
Η επιτυχία όμως μιας τέτοιας προσπάθειας απαιτεί τη δέσμευση και τη συμμετοχή όλων των πολιτών και την ενεργοποίηση των λιγότερο δραστηριοποιημένων κοινωνικών ομάδων και των ομάδων που πλήττονται ιδιαίτερα από την οικονομική και κοινωνική κρίση.
Και εδώ θέλουμε να τονίσουμε την ανάγκη για ισόρροπη συμμετοχή των γυναικών ή των φορέων που εκπροσωπούν τις γυναίκες στον σχεδιασμό και την υλοποίηση των προγραμμάτων της πρωτοβουλίας URBAN.
Τονίζουμε επίσης, ως Επιτροπή για την Ισότητα των Ευκαιριών, την ανάγκη να χρηματοδοτηθούν υποδομές που θα διευκολύνουν την επαγγελματική δραστηριότητα των γυναικών, κυρίως στην εναρμόνιση των επαγγελματικών και οικογενειακών υποχρεώσεων, και ευρύτερα υποδομές που θα προάγουν την αλληλεγγύη των γενεών, την κοινωνική αλληλεγγύη.
Η αποτελεσματική εφαρμογή αυτής της πρωτοβουλίας θα μπορούσε να έχει ένα πολλαπλασιαστικό χαρακτήρα διότι θα μπορούσε να εμπνεύσει παρόμοιες δράσεις σε περιφερειακό και τοπικό επίπεδο.
Η πολιτική σημασία της θα γίνει έτσι ακόμη μεγαλύτερη διότι οι γυναίκες έχουν ανάγκη να νοιώσουν τα αποτελέσματα της ευρωπαϊκής πολιτικής ζωντανά στην καθημερινή τους ζωή.
Κύριε Πρόεδρε, στην επιτροπή μας χαιρετίσαμε το γεγονός ότι η Επιτροπή πρότεινε ως προτεραιότητες του προγράμματος URBAN την καλύτερη ενσωμάτωση των τοπικών κοινοτήτων και των εθνοτικών μειονοτήτων καθώς και την αύξηση της ασφάλειας και της πρόληψης κατά της εγκληματικότητας.
Στην επιτροπή θεωρήσαμε ότι η οικονομική και η κοινωνική αναζωογόνηση των αστικών περιοχών πρέπει, απαραιτήτως, να συμβαδίζει με τη δημιουργία κλίματος ανοχής απέναντι στις μειονότητες, και έτσι τα μέτρα που ενδείκνυνται για την καταπολέμηση του ρατσισμού και της ξενοφοβίας πρέπει να αποτελούν αναπόσπαστο τμήμα των προγραμμάτων που χρηματοδοτούνται στο πλαίσιο του προγράμματος URBAN.
Θεωρήσαμε ότι η ενίσχυση του αισθήματος ασφάλειας των πολιτών και κατά συνέπεια η καταπολέμηση της καθημερινής αστικής εγκληματικότητας αποτελούν κεντρικά σημεία για την αναζωογόνηση των αστικών περιοχών.
Η επιτροπή μας διαπίστωσε ότι μια καινοτόμος και αποτελεσματική πολιτική για την καταπολέμηση και την πρόληψη της εγκληματικότητας σε επίπεδο δήμων και κοινοτήτων απαιτεί διαφοροποιημένα μέτρα, στα οποία συμπεριλαμβάνονται η ενσωμάτωση της πρόληψης της εγκληματικότητας στη χωροταξία, μέτρα για την πρόληψη της εγκληματικότητας των νέων, η επανένταξη των κακοποιών καθώς και πρότυπα για την αποτελεσματική συνεργασία μεταξύ των διαφόρων ενδιαφερόμενων φορέων σε τοπικό επίπεδο, όπως της αστυνομίας, της δικαιοσύνης ή των κοινωνικών υπηρεσιών.
Ως επιτροπή εγκρίναμε ομόφωνα τη σύστασή μας, επειδή θεωρήσαμε πολύ σημαντικό να συνεχίσουμε ειδικά το URBAN, το οποίο εφαρμόσθηκε επιτυχώς κατά το παρελθόν, διότι πιστεύουμε πως μόνον με παρόμοια προγράμματα θα επιτύχουμε στην Ευρωπαϊκή Ένωση μακροπρόθεσμα την υλοποίηση μιας ειρηνικής συμβίωσης όλων των κατοίκων της.
Αυτός είναι ο λόγος που καλωσορίζουμε με θέρμη τέτοιου είδους προγράμματα.
Θα ήθελα να επισημάνω τα μελήματα της Επιτροπής Απασχόλησης και Κοινωνικών Υποθέσεων για τη μεγαλύτερη από τις τέσσερις κοινοτικές πρωτοβουλίες, δηλαδή την INTERREG III.
Είναι απαραίτητο να μπορέσουν να προαχθούν σε μεγάλη κλίμακα και κοινωνικά μέτρα στο πλαίσιο της INTERREG III.
Ενόψει του γεγονότος ότι το 50% της ανεργίας στην Ένωση οφείλεται ουσιαστικά σε διαρθρωτική ανεργία, και ενόψει της ιδιαίτερα ευαίσθητης κατάστασης που επικρατεί στις παραμεθόριες περιοχές - επισημαίνω μόνο τα πιθανά ανεπιθύμητα ρεύματα μετανάστευσης - αυτό δεν είναι μόνον συνετό, αλλά και επιβάλλεται.
Και τα μέτρα προς ενίσχυση που αναφέρονται στο παράρτημα 2 του προσανατολισμού Α φαίνονται τώρα να είναι πολλά υποσχόμενα από αυτήν την άποψη.
Στην πραγματικότητα όμως, η ανακοίνωση της Επιτροπής στερείται παντελώς διατάξεων για τα κράτη μέλη που θα περιέχουν τις εν λόγω ολοκληρωμένες προσεγγίσεις των πτυχών της κοινωνικής πολιτικής και της πολιτικής απασχόλησης.
Για τον λόγο αυτό, θα ήθελα να επισημάνω ειδικότερα την ενισχυμένη αποδοχή μέτρων για την επαγγελματική κατάρτιση, ιδιαίτερα σε περιοχές με υψηλή μακροχρόνια ανεργία και ανεργία των νέων.
Ο προσανατολισμός Β θα πρέπει επίσης να είναι ανοιχτός προς τα μέτρα για την ενίσχυση της πολιτικής απασχόλησης, ειδικά σε συνάρτηση με τη στρατηγική προσέγγισης για τις υποψήφιες προς ένταξη χώρες.
Για τα μέτρα που αφορούν την πολιτική απασχόλησης μου φαίνεται πως γενικά είναι απαραίτητο η μεικτή επιτροπή συνεργασίας να στελεχωθεί σε περιφερειακό επίπεδο, επειδή για αυτό, ειδικά, το μέτρο η απαραίτητη ειδικευμένη γνώση και εγγύτητα στο θέμα δεν υφίσταται παρά μόνον σε περιφερειακό επίπεδο, προκειμένου να μην παραμείνουν τα εν λόγω μέτρα αφηρημένα και ανεδαφικά.
Μπορούμε και οφείλουμε άλλωστε πάντα να ασκούμε κριτική για το γεγονός ότι οι διοικητικές δαπάνες στο INTERREG III εξακολουθούν - κατά τη γνώμη μου - να είναι υπερβολικές, παρ' όλο που έχω μάλλον την εντύπωση ότι αυτό φαίνεται να είναι αναπόφευκτο στα προγράμματα στήριξης της Επιτροπής.
Θα ήθελα όμως να επισημάνω το γεγονός ότι αυτό θα αποβεί μοιραίο σε αυτήν, ειδικά, την περίπτωση.
Ειδικά όσον αφορά την πολιτική απασχόλησης θα πρέπει να επιδιώξουμε τη θέσπιση κατά το δυνατόν απλοποιημένων μέτρων, προκειμένου η κοινωνική διάσταση να ανακτήσει σε αυτήν την ΕΕ τη σημασία που της αρμόζει.
Κύριε Πρόεδρε, η Επιτροπή Περιφερειακής Πολιτικής, Μεταφορών και Τουρισμού μελέτησε μεταξύ άλλων την έκθεση για το LEADER+ και, υπ' αυτή την έννοια, συμφώνησε να υποστηρίξει τη διαδικασία αποκέντρωσης σε ό,τι αφορά τη διαχείριση των δράσεων, θεωρώντας ότι μια τέτοια διαδικασία θα είναι δυνατόν να είναι αποτελεσματική, εάν τηρηθούν δύο προϋποθέσεις: οι ομάδες τοπικής δράσης να είναι αντιπροσωπευτικές των γενικών συμφερόντων της τοπικής κοινότητας, και να χρησιμοποιούνται οι μηχανισμοί ελέγχου της Επιτροπής, προκειμένου να μην επιτραπεί στις περιφερειακές και τοπικές πολιτικές αρχές να χρησιμοποιήσουν τους πόρους του LEADER+ για τη διατήρηση ομάδων και φορέων πολιτών που διαπλέκονται με την εξουσία.
Ζητείται να διασφαλίζεται ισότιμη αντιπροσώπευση, στα όργανα επιλογής των σχεδίων, τριών συνιστωσών: των πολιτικών αντιπροσώπων και των δημόσιων αρχών, των επιχειρήσεων και οικονομικών συντελεστών, και των κοινωνικών φορέων, συμπεριλαμβανομένων των συνδικάτων και των μη κυβερνητικών οργανώσεων.
Υπογραμμίζεται ιδιαίτερα ότι σε όλα αυτά τα όργανα πρέπει να υπάρχει ισότιμη συμμετοχή ανδρών και γυναικών.
Πέραν αυτών υπογραμμίζεται ότι, ο πρωταρχικός στόχος είναι η προαγωγή στρατηγικών βιώσιμης ανάπτυξης, των οποίων οι θετικές επιπτώσεις θα μπορούν να επεκτείνονται σε μια γεωγραφική περιοχή ευρύτερη από αυτή καθεαυτή την τοπική κοινότητα, και θεωρείται κατά συνέπεια ενδεδειγμένο τα σχέδια να υπάγονται στα αναπτυξιακά προγράμματα, συμπεριλαμβανομένων των στόχων 1 και 2, καθώς και στα πλάνα χωροταξίας των περιφερειών και χωρών στις οποίες υλοποιούνται.
Εκφράζεται η ικανοποίηση για το ότι το LEADER+ μπορεί να παρεμβαίνει σε όλες τις αγροτικές περιοχές της Ένωσης, λαμβάνοντας όμως υπόψη ότι είναι αναγκαία μια συγκέντρωση των κοινοτικών πόρων στις πλέον μειονεκτούσες περιοχές, προκειμένου να διευκολυνθεί η διαδικασία κοινωνικοοικονομικής συνοχής στην Ένωση χωρίς οι κυβερνήσεις των κρατών να διοχετεύουν τους πόρους αυτούς σε αλλότριους προς την συνοχή σκοπούς.
Η επιτροπή είναι της άποψης ότι τα έργα που χρηματοδοτούνται στο πλαίσιο της δράσης 1 θα έπρεπε να ενισχύουν το δυναμικό ενδογενούς ανάπτυξης, βασιζόμενα, κυρίως, στις παραδόσεις, σε τεχνικές και πρακτικές που ασκούνται επί τόπου, σε συγκεκριμένα προϊόντα και σε πρακτικές βιώσιμης ενεργειακής διαχείρισης.
Η επιτροπή στηρίζει την πρόταση της Επιτροπής να επικεντρωθούν οι δράσεις σε επιλεγμένες μικρές περιοχές και θεωρεί ότι, επειδή πολλοί οικισμοί είναι διάσπαρτοι στην ύπαιθρο, ο ελάχιστος πληθυσμός για την επιλογή ενός έργου πρέπει να μειωθεί στο όριο των 10.000 κατοίκων.
Κρίνεται απαραίτητος ο συντονισμός των αναπτυξιακών στόχων και των μηχανισμών διαχείρισης των δράσεων 2 και 3 που χρηματοδοτούνται από το LEADER με τους μηχανισμούς για τις άλλες δράσεις που χρηματοδοτούνται στην ίδια περιοχή από άλλα κοινοτικά προγράμματα συνεργασίας και εταιρικής σχέσης σε διαπεριφερειακό και διεθνές επίπεδο, όπως είναι τα προγράμματα INTERREG, SAPAR, PHARE, TACIS και MEDA.
.
(IT) Κύριε Πρόεδρε, θα μιλήσω δύο λεπτά εξ ονόματος της Επιτροπής για τα Δικαιώματα της Γυναίκας και τις Ίσες Ευκαιρίες και τα άλλα δύο λεπτά εξ ονόματος της Ομάδας του Κόμματος των Ευρωπαίων Σοσιαλιστών που εκπροσωπείται στην Επιτροπή Απασχόλησης και Κοινωνικών Υποθέσεων για την έκθεση EQUAL.
Η κοινοτική πρωτοβουλία EQUAL, της οποίας στόχος είναι η προώθηση νέων μέσων ικανών να καταπολεμήσουν όλες τις μορφές διάκρισης και ανισότητας, εξετάστηκε από την Επιτροπή για τα Δικαιώματα της Γυναίκας και τις Ίσες Ευκαιρίες με μεγάλη προσοχή, όσον αφορά τις διακρίσεις εις βάρος των γυναικών.
Και αυτό γιατί οι διακρίσεις που βασίζονται στο φύλο είναι διαρθρωτικές και οριζόντιες και - δεδομένου ότι οι γυναίκες δεν αποτελούν μειονότητα, αλλά περισσότερο από το ήμισυ του παγκόσμιου πληθυσμού - η Επιτροπή για τα Δικαιώματα της Γυναίκας και τις Ίσες Ευκαιρίες είναι της άποψης ότι, ήταν ίσως λάθος να συμπεριληφθούν οι διακρίσεις που βασίζονται στο φύλο μεταξύ όλων των άλλων διακρίσεων.
Θεωρούμε ότι θα ήταν προτιμότερο να περιλαμβάνονται οι διακρίσεις που βασίζονται στο φύλο σε ειδικό κεφάλαιο της Συνθήκης, αφιερωμένο στις ίσες ευκαιρίες μεταξύ ανδρών και γυναικών, ως λογική συνέπεια του νέου κεντρικού ρόλου που δίνεται, στη Συνθήκη, στην ισότητα μεταξύ ανδρών και γυναικών.
Εκφράζουμε ωστόσο την ικανοποίησή μας για τις προτάσεις της Επιτροπής και θεωρούμε ότι η ισότητα μεταξύ ανδρών και γυναικών πρέπει να προαχθεί ως αναπόσπαστο μέρος και των τεσσάρων αξόνων της στρατηγικής για την απασχόληση, καθώς και των θεματικών τομέων, και παράλληλα να αποτελέσει το περιεχόμενο ξεχωριστού άξονα.
Όσον αφορά τις προτάσεις για το EQUAL, εκτιμούμε ότι στα προγράμματα των κοινοτικών πρωτοβουλιών πρέπει να γίνεται σαφής διαχωρισμός μεταξύ των δράσεων προτεραιότητας, που στοχεύουν στην καταπολέμηση των διακρίσεων λόγω φύλου αφενός και των άλλων μορφών διακρίσεων αφετέρου και ότι πρέπει να υιοθετηθεί μια προσέγγιση που θα αποσκοπεί στην ενσωμάτωση της ισότητας μεταξύ των φύλων σε όλες τις κοινοτικές πολιτικές και, συνεπώς, να δοθεί έμφαση στην ανάγκη να υλοποιηθούν και σχέδια που δεν θα έχουν στόχο μόνο την προώθηση της καταπολέμησης των διακρίσεων λόγω φύλου, αλλά και τη διευκόλυνση της συμφιλίωσης οικογενειακής και επαγγελματικής ζωής.
Γενικότερα, επί της έκθεσης της κ. Stenzel διεξήχθη ευρύτατη συζήτηση στην Επιτροπή Απασχόλησης και Κοινωνικών Υποθέσεων γιατί η προσέγγιση που πρότεινε η κ. Stenzel και εκείνη της Ομάδας μου διέφεραν πάρα πολύ μεταξύ τους.
Αξιολογήσαμε πολύ θετικά την πρόταση της Επιτροπής, επιδιώκοντας ωστόσο - γιατί αυτός είναι ο στόχος: να εκφράσει το Ευρωπαϊκό Κοινοβούλιο μια γνώμη που να έχει βαρύτητα στις αξιολογήσεις της Επιτροπής και του Συμβουλίου - να βρούμε λύσεις πάνω στις οποίες να μπορεί να επιτευχθεί σύγκλιση απόψεων, ούτως ώστε να ψηφιστεί η έκθεση με μεγάλη πλειοψηφία.
Ορισμένα θέματα ήταν πιο λεπτά από άλλα: οι συμπράξεις, για παράδειγμα, για τις οποίες πιστεύω ότι είναι αναγκαίο να βρεθεί ένας συμβιβασμός προκειμένου να επιβεβαιωθεί και να υποστηριχθεί η πρόταση της Επιτροπής.
Συγχρόνως, πρέπει ωστόσο να ζητήσουμε από την Επιτροπή να δείξει κάποια ευελιξία για να μπορέσουν να συμπεριληφθούν στη συνέχεια και άλλα ενδιαφερόμενα μέρη.
Είναι επίσης αναγκαίο να συμπεριληφθούν η τεχνική βοήθεια και η απλούστευση μεταξύ των θεμελιωδών θεμάτων.
Το πιο λεπτό θέμα από πολιτική άποψη ήταν εκείνο των αιτούντων άσυλο.
Στο θέμα αυτό θα ήθελα να αφιερώσω μερικά δευτερόλεπτα επειδή θεωρούμε πως η πρόταση της Επιτροπής είναι περιεκτική και θετική.
Ξοδέψαμε πολύ χρόνο για να βρούμε έναν ορισμό των αιτούντων άσυλο, διότι κάτι τέτοιο είναι δύσκολο από νομική άποψη, αλλά πιστεύω ότι έχει τώρα επιτευχθεί συμβιβασμός με την εισηγήτρια - τουλάχιστον το ελπίζω - και η σιωπή της έκθεσης, που θα ψηφίσει το Κοινοβούλιο, σχετικά με τους αιτούντες άσυλο πρέπει να εκληφθεί ως υποστήριξη της θέσης της Επιτροπής από το Κοινοβούλιο.
Δεν θα είχαμε δεχτεί ποτέ μια οπισθοδρόμηση εκ μέρους του Κοινοβουλίου - αυτή είναι η θέση μας - σε σχέση με όσα πρότεινε η Επιτροπή και αυτό πρέπει να το τονίσω.
Συμφωνώ με την εισηγήτρια να ψηφίσουμε την Τετάρτη, όπως πρότεινε, για να έχουμε ακόμα χρόνο ώστε να βρούμε όλες τις πιθανές λύσεις για να εξελιχθεί, ενδεχομένως, περισσότερο η έκθεση του Κοινοβουλίου, και όχι να οπισθοδρομήσει, σε σχέση με την πρόταση την Επιτροπής.
Αξιότιμε κύριε Πρόεδρε, αξιότιμη εισηγήτρια, αξιότιμοι συνάδελφοι, προτού μιλήσω λεπτομερέστερα για την έκθεση EQUAL, θα ήθελα να αναφέρω ακόμα κάτι ουσιαστικό σχετικά με τις κατευθυντήριες γραμμές για την απασχόληση στις οποίες βασίζεται η έκθεση.
Σε αυτήν καθορίζονται μεταξύ άλλων οι βασικοί στόχοι μιας πανευρωπαϊκής πολιτικής απασχόλησης: η απασχολησιμότητα, το επιχειρηματικό πνεύμα και η προσαρμοστικότητα.
Οι στόχοι αυτοί στοχεύουν προφανώς στο να καταστούν οι εργαζόμενοι κατά το δυνατόν χρήσιμοι και αξιοποιήσιμοι για την οικονομία.
Εν τούτοις, μια προσέγγιση που θα αποσκοπούσε πραγματικά στην αποτελεσματική και μακροπρόθεσμη κατάργηση των διακρίσεων θα έπρεπε να στοχεύει στην αυτοδιάθεση των ανθρώπων.
Μόνον σε αυτήν την περίπτωση δεν θα πρόκειται πλέον για μια οικονομική αξιοποίηση, αλλά για μια ισότιμη διαμόρφωση της ζωής.
Παρ' όλα αυτά, η έκθεση της κ. Stenzel εξελίχθηκε καλά, τουλάχιστον στο πλαίσιο των υπαρχουσών κατευθυντήριων γραμμών.
Προβλέπεται ρητώς η συμπερίληψη όλων των αιτούντων άσυλο και των προσφύγων στα προγράμματα, πράγμα που θα έπρεπε ωστόσο να είναι αυτονόητο.
Εν τούτοις, το καταψήφισαν τα συντηρητικά μέλη της επιτροπής.
Σε αυτούς θέτω λοιπόν το εξής ερώτημα: αποτελεί μήπως στόχο της πολιτικής σας η περιθωριοποίηση των ανθρώπων;
Ποια ιδέα κρύβεται πίσω από το να απαγορεύεται να εργάζονται άνθρωποι, εφόσον αυτοί το επιθυμούν;
Αυτό δεν έρχεται σε κραυγαλέα αντίθεση προς την κατευθυντήρια γραμμή για την "απασχολησιμότητα" ;
Αξίζει επίσης να αναφερθεί το γεγονός ότι εδώ πρόκειται για ένα πρόγραμμα mainstreaming, διότι η έκθεση έχει ένα μειονέκτημα.
Έτσι, τονίζεται ιδιαίτερα η άποψη ότι οι γυναίκες θα πρέπει να αποκτήσουν καλύτερες ευκαιρίες στην αγορά εργασίας με τη δημιουργία περισσότερων παιδικών σταθμών.
Όποιοι, και δυστυχώς υπάρχουν και γυναίκες ανάμεσά τους, αφήνουν ανέμελα τους άνδρες να αναρριχώνται στην κλίμακα της σταδιοδρομίας, μεριμνώντας μόνον για θέσεις σε παιδικούς σταθμούς, χωρίς να καταπολεμούν την άνιση κατανομή των αναπαραγωγικών εργασιών, δεν έχουν αντιληφθεί τι σημαίνει mainstreaming!
Κύριε Πρόεδρε, αξιότιμοι κυρίες και κύριοι, κατά την τελική της συνεδρίαση η Επιτροπή Περιφερειακής Πολιτικής, Μεταφορών και Τουρισμού ενέκρινε την προκείμενη γνωμοδότηση επί της έκθεσης EQUAL χωρίς αντίθετες ψήφους και με μία αποχή.
Αυτό το θέτω συνειδητά στην αρχή της αγόρευσής μου για να καταστήσω σαφές το γεγονός ότι υπάρχει όντως μία αντίθεση προς την αρμόδια επί της ουσίας Επιτροπή Απασχόλησης.
Η εν λόγω έγκριση της γνωμοδότησης εκ μέρους όλων των Ομάδων βασίζεται στα συμπεράσματα που αφορούν τη σύνδεση θεμάτων περιφερειακής πολιτικής και πολιτικής μεταφορών καθώς και τουρισμού με τις πτυχές της καταπολέμησης των παντός είδους διακρίσεων και ανισοτήτων σε συνάρτηση με την αγορά εργασίας.
Οι βουλευτές της Επιτροπής Περιφερειακής Πολιτικής βλέπουν βέβαια και μία σειρά από κρίσιμα σημεία στην πρόταση της Επιτροπής, όπως, παραδείγματος χάριν, πρώτον, τον ανεπαρκή καθορισμό θεματικών προσανατολισμών για δραστηριότητες των αναπτυξιακών συμπράξεων, δεύτερον, τα αυστηρά κριτήρια επιλογής, που πρέπει ακόμα να αποτελέσουν αντικείμενο επεξεργασίας από την Επιτροπή, για την αξιολόγηση των σχεδίων προγραμμάτων, τρίτον, τις αναμενόμενες υπερβολικές τεχνικές και διοικητικές δαπάνες για τη διαχείριση των προγραμμάτων εκ μέρους της Επιτροπής καθώς και των αρμοδίων αρχών της τεχνικής βοήθειας.
Για τον λόγο αυτό, πρέπει να καθορισθεί ένα ανώτατο όριο για τα καθήκοντα διοικητικού περιεχομένου.
Η επιτροπή συνήγαγε συμπεράσματα από τις εν λόγω κρίσιμες παρατηρήσεις.
Προσδώσαμε ιδιαίτερη σπουδαιότητα στη σύνδεση της δημιουργίας νέων θέσεων εργασίας για μειονεκτούντα και περιθωριοποιημένα άτομα στον κοινωνικό και στον τουριστικό τομέα, καθώς και στον τομέα των μικρομεσαίων επιχειρήσεων, με την προώθηση της ίδρυσης νέων μικρομεσαίων επιχειρήσεων, λαμβανομένης υπόψη της απαραίτητης οικονομικής διαρθρωτικής μεταβολής.
Η συναρμογή των δραστηριοτήτων στο πλαίσιο της κοινοτικής πρωτοβουλίας με τις ευρωπαϊκές πρωτοβουλίες για την απασχόληση αποτελεί ουσιαστική απαίτηση και βασική προϋπόθεση για την επίτευξη των στόχων του προγράμματος EQUAL.
Υποστηρίζουμε ρητώς την καινοτόμο προσέγγιση της δημιουργίας διεθνών αναπτυξιακών συμπράξεων και της οργάνωσης της ανταλλαγής εμπειριών σε ευρωπαϊκό επίπεδο ως αναπόσπαστο τμήμα του προγράμματος EQUAL.
Η ειδική κατεύθυνση των στόχων, η επίτευξη μιας ευρωπαϊκής ωφέλειας, εξυψώνει την περιφερειακή συνεργασία στο ευρωπαϊκό επίπεδο, διατηρώντας τη συνεργασία των ποικίλων περιφερειακών φορέων.
Αυτό είναι καλό, κι αποτελεί και τον λόγο για τον οποίο το υποστηρίξαμε.
Κύριε Πρόεδρε, αξιότιμοι κυρίες και κύριοι, αγαπητοί συνάδελφοι, σήμερα επισημάνθηκε ήδη το γεγονός ότι ήταν σαφώς επιτυχημένη η πρώτη πρωτοβουλία URBAN.
Το ότι η εν λόγω πρωτοβουλία θα συνεχισθεί τώρα στο πλαίσιο του URBAN ΙΙ, έστω και με μειωμένη χρηματοδότηση, το οφείλουμε αποκλειστικά σε δραστήρια μέλη αυτού του Κοινοβουλίου, και ειδικότερα - απ' ό,τι άκουσα τουλάχιστον να λέγεται ως νέο μέλος αυτού του Κοινοβουλίου - και στην εισηγήτρια, την κ. McCarthy, την οποία θα ήθελα ως εκ τούτου να ευχαριστήσω θερμά για τον ζήλο της καθώς φυσικά και για την έκθεσή της με θέμα το URBAN ΙΙ.
(Χειροκροτήματα)
Η καινοτομία της πρωτοβουλίας URBAN ΙΙ συνίσταται στο γεγονός ότι σχεδιάσθηκε στα μέτρα μικρών πόλεων ή συνοικιών.
Αυτό είναι σημαντικό, διότι ειδικά οι μικρές πόλεις έχουν συχνά λιγότερες δυνατότητες να αποκτήσουν μέσα ενίσχυσης.
Από την άλλη πλευρά, όμως, ενδέχεται τα προβλήματα που οδηγούν σε μια έντονη ανάγκη για καινοτομία να συγκεντρωθούν ιδιαίτερα σε παρόμοιες πόλεις και να έχουν αντίστοιχα πολύ αρνητικές επιπτώσεις.
Για να αυξηθεί η αποτελεσματικότητα των μεμονωμένων μέτρων περιορίσθηκε σε 50 ο αριθμός των προγραμμάτων για το URBAN ΙΙ.
Θεωρώ σημαντικό να μην διατηρηθεί με αδιαλλαξία αυτός ο αυθαίρετα καθορισθείς αριθμητικός περιορισμός, αλλά να αφεθεί στην κρίση των κρατών μελών σε πόσα προγράμματα σκοπεύουν να διανείμουν κάθε φορά τα μέσα ενίσχυσης που δικαιούνται.
Ωστόσο, πρέπει να δοθεί προσοχή ώστε ειδικά σε μικρά κράτη μέλη να μην επωφεληθούν πάλι από την ενίσχυση κάποιες μόνον συνοικίες των μεγαλουπόλεων.
Εκεί, το URBAN II δεν θα αποτελούσε παρά μόνον σταγόνα στον ωκεανό, η επιτυχία του θα ήταν αμφίβολη και θα εξανεμιζόταν.
Κατά τη γνώμη μου, είναι επίσης σημαντικό τα κριτήρια επιλογής για το URBAN ΙΙ να μην διευρυνθούν υπερβολικά, με αποτέλεσμα να αποδυναμωθούν.
Ένας αυστηρά καθορισμένος κατάλογος κριτηρίων αποτελεί ακριβώς την προϋπόθεση για να προσλάβουν χαρακτήρα προτύπου τα προγράμματα που προωθήθηκαν και να μπορέσουν να χρησιμοποιηθούν μελλοντικά σε άλλες προβληματικές πόλεις.
Από την προσωπική μου εμπειρία σε επίπεδο πολιτικής των δήμων και των κοινοτήτων σε μια παλαιά βιομηχανοποιημένη περιφέρεια με πλειάδα προβλημάτων θα ήθελα, τελειώνοντας, να παρακαλέσω εσάς, αγαπητοί συνάδελφοι, να υποστηρίξετε δύο θέματα της έκθεσης τα οποία θεωρώ ουσιαστικά, παράλληλα με τις κοινωνικές και πολιτικές πτυχές.
Πρώτον: η πτυχή της προστασίας του περιβάλλοντος είναι απαραίτητη για μια αειφόρο αστική ανάπτυξη και, ως εκ τούτου, θα πρέπει να αποτελεί γενική προϋπόθεση για την προώθηση των προγραμμάτων.
Δεύτερον: η πρόληψη και η καταπολέμηση της καθημερινής αστικής εγκληματικότητας καθώς και της εγκληματικότητας που συνδέεται με την απόκτηση ναρκωτικών πρέπει να ξεκινήσουν σε τοπικό επίπεδο.
Είναι απαραίτητες για τη βελτίωση της ποιότητας ζωής στις αστικές περιοχές και, ως εκ τούτου, πρέπει να διαδραματίσουν επίσης κεντρικό ρόλο στην πρωτοβουλία URBAN II.
Αξιότιμε κύριε Πρόεδρε, αξιότιμοι κύριοι εισηγητές, αγαπητοί ακροατές, ευχαριστώ τους εισηγητές, οι οποίοι εκπόνησαν σε σύντομο χρονικό διάστημα εξειδικευμένες εκθέσεις.
Στην Ομάδα μου ωστόσο σχολιάσθηκε δυσμενώς το χρονοδιάγραμμα των προπαρασκευαστικών εργασιών της αρμόδιας επιτροπής.
Οι εκθέσεις καθυστέρησαν, και επιπλέον η επεξεργασία, τουλάχιστον στην Επιτροπή Περιφερειακής Πολιτικής, Μεταφορών και Τουρισμού, έγινε πολύ βιαστικά.
Έτσι χάσαμε μια καλή ευκαιρία να συζητήσουμε για τα αποτελέσματα, τις καλές πρακτικές και επίσης για τις ελλείψεις των προηγούμενων προγραμμάτων.
Σε ό,τι αφορά το πρόγραμμα INTERREG, η Ομάδα μας δίνει έμφαση στη διασυνοριακή δράση και ιδιαίτερα στη συνεργασία που κατευθύνεται πέραν των εξωτερικών συνόρων της Ένωσης.
Σημαντικές περιοχές είναι μεταξύ άλλων οι περιοχές της Βαλκανικής και της Αδριατικής, όμως κατά τη γνώμη μου δεν αρμόζει να λησμονούμε ούτε τη συνεργασία που μπορούμε να έχουμε με τη Ρωσία.
Η Ομάδα μας θέλει να προβάλει εκ νέου τον έλεγχο της χρήσης των διαφόρων ταμείων και να δώσει μεταξύ άλλων έμφαση στον καλύτερο συντονισμό των προγραμμάτων INTERREG, TACIS, ISPA και PHARE.
Σήμερα αυτός ο συντονισμός απουσιάζει και η Επιτροπή δεν έχει υποβάλει ακόμη ακριβείς προτάσεις για τη βελτίωση του συντονισμού.
Εμείς εδώ στο Κοινοβούλιο αναμένουμε από την Επιτροπή να υποβάλει στην επιτροπή μας μια λεπτομερέστερη μελέτη για το θέμα όσο το δυνατόν συντομότερα.
Κατά τη διαδικασία της υλοποίησης, η συμμετοχή των τοπικών επιχειρήσεων, των οργανώσεων και των υπόλοιπων φορέων είναι αποφασιστικής σημασίας.
Στα σχέδια συνεργασίας χρειαζόμαστε καλύτερο σχεδιασμό, στενότερη παρακολούθηση και αποτελεσματικότερη υλοποίηση με βάση τις εμπειρίες.
Πολλές φορές έχουν μείνει σχέδια στη μέση και η αποτελεσματικότητα χάθηκε μέσα στη διαχείριση και τη γραφειοκρατία.
Επίσης, πρέπει να απαιτείται από τους εταίρους να δεσμεύονται απέναντι στα σχέδια και να εκπληρώνουν τον δικό τους ρόλο.
Η Ομάδα μας θα τροποποιήσει ορισμένες τροπολογίες, οι οποίες απορρίφθηκαν κατά την επεξεργασία στην επιτροπή.
Αναφέρομαι εδώ επίσης στην έκθεση για την πρωτοβουλία URBAN, στην αιτιολογική έκθεση της οποίας η εισηγήτρια επεξεργάσθηκε αξιέπαινα το ελάχιστο ποσό των 500 ευρώ ανά κάτοικο που αναφέρεται στις κατευθυντήριες γραμμές της Επιτροπής.
Αυτό δεν λειτουργεί ως μηχανικός στόχος, αλλά θα πρέπει να μπορεί να τροποποιείται ανάλογα με τις επικρατούσες συνθήκες στην περιοχή που έχει τεθεί ως στόχος.
Αυτή είναι μια τόσο σημαντική άποψη, ώστε θα πρέπει να μεταφερθεί από την αιτιολογική έκθεση στα συμπεράσματα.
Κύριε Πρόεδρε, αγαπητοί συνάδελφοι, το INTERREG είναι ένα από τα πλέον ευρωπαϊκά στο σύνολο των διαρθρωτικών ταμείων.
Εδώ τα προγράμματα δεν ενισχυονται σε μία μόνον περιφέρεια ή σε μία χώρα, αλλά σε γειτονικές περιφέρειες σε δύο ή και περισσότερες χώρες.
Δυστυχώς, αυτό ισχύει μόνον για ένα τμήμα των χρημάτων, δηλαδή μόνον για τα εσωτερικά σύνορα της ΕΕ.
Όμως οι περιφέρειες που συνορεύουν με τρίτες χώρες είναι ακριβώς αυτές που χρειάζονται ένα λειτουργικό όργανο για τη διασυνοριακή συνεργασία.
Ο κανονισμός δημιουργεί την εσφαλμένη εντύπωση πως όντως αυτό συμβαίνει.
Η πραγματικότητα είναι όμως διαφορετική και έχει ως εξής: η Επιτροπή δεν έχει τροποποιήσει τον κανονισμό εδώ και χρόνια, παρ' όλο που το απαιτεί εδώ και πολύ καιρό το Κοινοβούλιο.
Στην πράξη αυτό σημαίνει για το εγγύς μέλλον για τις εν λόγω περιφέρειες ότι το όλο θα υποβαθμισθεί πάλι σε μια παρηκμασμένη ενίσχυση των παραμεθόριων περιφερειών.
Το Κοινοβούλιο έχει ζητήσει από το 1996 τη δημιουργία ενός κοινού ταμείου για τη συνεργασία με τις τρίτες χώρες προκειμένου να απαλειφθούν οι δυσκολίες.
Δεν έχει γίνει τίποτα!
Οι δυσκολίες διαιωνίζονται πάλι εις βάρος των θιγόμενων περιφερειών.
Το Κοινοβούλιο ζητεί εδώ εκ νέου μια βελτίωση και μια διασυνοριακή συνεργασία, και απαιτούμε να δημιουργηθεί ένα κοινό ταμείο και να τροποποιηθεί πάλι ο κανονισμός σε συνεργασία με τους άλλους Επιτρόπους.
Επιθυμούμε μία Ευρώπη των πολιτών και όχι μια Ευρώπη των γραφειοκρατών!
Κύριε Πρόεδρε, το ένα τρίτο των πόρων της Ευρωπαϊκής Ένωσης διατίθεται σε διάφορα ταμεία με διάφορους αναπτυξιακούς στόχους.
Η Ομάδα μου θα συμφωνούσε απολύτως με την πρακτική αυτή εφόσον βοηθούσε να ξεπεραστεί η καθυστέρηση περιφερειών, πόλεων και πληθυσμιακών ομάδων ή συνέτεινε στη βελτίωση της κατάστασης της δημόσιας υγείας και του περιβάλλοντος.
Θα ήταν τότε ένα ζήτημα αλληλεγγύης και προόδου.
Η χορήγηση ωστόσο όλο και περισσότερων πόρων δεν αποτελεί εγγύηση για την όλο και καλύτερη χρήση αυτών.
Οι κοινότητες και οι περιφέρειες, στις οποίες διατίθενται οι πόροι αυτοί, έχουν αποκτήσει συγκεκριμένη πρακτική πείρα: διαπιστώνουν ότι είναι εξαιρετικά δύσκολο να διαθέτουν τους πόρους αυτούς στους συγκεκριμένους στόχους για τους οποίους χρειάζονται επειγόντως.
Συνήθως δεν υπάρχουν ιδιαίτερα προβλήματα για τους στόχους που αφορούν την οικονομική ανάπτυξη και τις υποδομές, ωστόσο δεν είναι πάντοτε σίγουρη η έγκριση κοινωνικών ή περιβαλλοντικών στόχων.
Καθώς υπάρχει αρκετή ασάφεια στον τρόπο με τον οποίο ερμηνεύονται οι ισχύοντες κανόνες, οι κοινότητες και οι περιφέρειες απευθύνονται συχνά σε ακριβοπληρωμένα γραφεία συμβούλων.
Οι εμπειρογνώμονες αυτοί αναλαμβάνουν συχνά να υπολογίσουν τις πιθανότητες που έχουν συγκεκριμένα σχέδια να εγκριθούν από τους υπαλλήλους της Ευρωπαϊκής Επιτροπής.
Μου δίνεται κάποτε η εντύπωση ότι δεν πρόκειται πλέον για αλληλεγγύη ή για την επίλυση των πιο κραυγαλέων προβλημάτων, αλλά για τη διατήρηση των κεκτημένων συμφερόντων και για προπαγάνδα υπέρ των ευλογιών της Ευρωπαϊκής Ένωσης.
Η κατασκευή προπαγανδιστικών ταμπλό τα οποία αναφέρουν ότι το τάδε ή το δείνα πρόγραμμα συγχρηματοδοτείται από την Ευρωπαϊκή Ένωση φαίνεται ότι αποτελεί αυτοσκοπό.
Κατασπαταλούνται τεράστια ποσά για προπαγάνδα και για γραφεία συμβούλων, για διαβουλεύσεις και ελέγχους, ενώ ένα σημαντικό μέρος των χρημάτων επιστρέφει στη χώρα απ' όπου προέρχεται.
Μετά την προγραμματισμένη προσχώρηση των νέων χωρών με συνολικό πληθυσμό 100 εκατομμυρίων κατοίκων, το βιοτικό επίπεδο των οποίων βρίσκεται στο ένα τρίτο ή στα δύο τρίτα του κοινοτικού μέσου όρου, οι σπατάλες αυτές θα προκαλέσουν ακόμα εντονότερη κατακραυγή.
Στην Επιτροπή Περιφερειακής Πολιτικής, Μεταφορών και Τουρισμού η Ομάδα της Ενωτικής Αριστεράς είχε συμφωνήσει με τον συντάκτη γνωμοδότησης για το πρόγραμμα LEADER, τον κύριο Nogueira Romαn.
Σωστά παρατήρησε ο τελευταίος ότι είναι αναποτελεσματική η κατάτμηση των πόρων αυτών σε όλες τις αγροτικές περιοχές.
Μεταξύ των καινοτόμων σχεδίων και της επικέντρωσης των διατιθέμενων πόρων στην καταπολέμηση της καθυστέρησης εμείς είμαστε υπέρ της τελευταίας επιλογής, διότι αυτή συνεισφέρει περισσότερο στην ισότητα.
Οι καινοτομίες σε περιοχές που ήδη ευημερούν είναι έτσι κι αλλιώς κερδοφόρες και πραγματοποιούνται ακόμη και χωρίς ενισχύσεις από την Ένωση.
Θα ήθελα επίσης να επιστήσω την προσοχή σας στον κίνδυνο του νεποτισμού και της κατάχρησης εξουσίας από την τοπική και περιφερειακή αυτοδιοίκηση.
Δίνεται έμφαση σε τοπικές ομάδες εντός των οποίων συνεργάζεται το δημόσιο με μη κερδοσκοπικές οργανώσεις και με διάφορες επιχειρήσεις.
Μας έχει ήδη απασχολήσει η κλείδα κατανομής που θα πρέπει να εφαρμόζεται.
Συζητήθηκε και μία ιδέα που προσομοιάζει στο ολλανδικό οικονομικό πρότυπο, η διαρθρωμένη συνεργασία μεταξύ δημοσίου, συνδικάτων και επιχειρηματικών οργανώσεων.
Ας μην λησμονούμε ότι οι δημοτικές και περιφερειακές εκλογές πραγματοποιούνται με στόχο την αντιπροσώπευση του συνόλου του πληθυσμού.
Θα έπρεπε επομένως τα δημοτικά και περιφερειακά όργανα να γνωρίζουν τις ανάγκες τους, λαμβάνοντας υπόψη και τις επιθυμίες των συνδικάτων και των περιβαλλοντικών οργανώσεων.
Η Ομάδα μου δεν θα είχε αντίρρηση να ανατεθεί ένας συγκεκριμένος ρόλος στα συνδικάτα και στις περιβαλλοντικές οργανώσεις, που θεωρούμε ότι πραγματοποιούν μια σημαντική κοινωνική προσφορά.
Με την ανάθεση αυτή φροντίζουμε ώστε να μην αγνοούνται οι οργανώσεις αυτές από τις τοπικές και περιφερειακές αρχές, οι οποίες ενίοτε λειτουργούν με τρόπο αντιδημοκρατικό ή κοντόφθαλμο.
Το γεγονός και μόνο ότι μας φοβίζει τη στιγμή αυτή ο κίνδυνος κατάχρησης εξουσίας και νεποτισμού σημαίνει ότι το δημοκρατικό σύστημα δεν λειτουργεί δυστυχώς πάντοτε άψογα.
Πρόβλημα αποτελεί και το γεγονός ότι εξαιτίας του περιορισμένου ρόλου των αιρετών οργάνων οι επιχειρήσεις αποκτούν περισσότερη επιρροή.
Εφόσον η οικονομία δεν βασίζεται σε δημοκρατικές αρχές και στις ανάγκες του κοινωνικού συνόλου, αλλά στο κέρδος για τους λίγους, αμφιβάλλουμε εάν το δημοκρατικό σύστημα λειτουργεί καλύτερα καθοδηγούμενο από τις επιχειρήσεις αντί να καθοδηγείται από τα δημοτικά συμβούλια.
Πιστεύουμε στην αρχή "ένας άνθρωπος, μία ψήφος", και όχι στην αρχή "μια μετοχή, μία ψήφος".
Κύριε Πρόεδρε, υπάρχουν οικονομικά σύνορα στο εσωτερικό της Ευρωπαϊκής Ένωσης, και η εσωτερική αγορά με την ελεύθερη κυκλοφορία των αγαθών, των προσώπων, των υπηρεσιών και των κεφαλαίων λειτουργεί πλέον πλήρως.
Ωστόσο, για να είναι αποτελεσματική η εσωτερική αγορά και για να έχει επιτυχία το ενιαίο ευρωπαϊκό νόμισμα είναι σημαντικό όλες οι περιφέρειες εντός της Ευρώπης, οι οποίες υπερβαίνουν τις 100, να είναι οικονομικά ανταγωνιστικές σε αυτό το περιβάλλον των πολλών προκλήσεων.
Ορισμένες περιοχές εντός της Ευρωπαϊκής Ένωσης είναι πολύ ισχυρές οικονομικά και υπερβαίνουν κατά πολύ το μέσο κατά κεφαλήν εισόδημα.
Υπάρχουν φτωχές περιοχές εντός της Ένωσης, οι οποίες χρειάζονται την ευρωπαϊκή βοήθεια για να βελτιώσουν τη δομή των οικονομιών τους, ώστε να είναι ανταγωνιστικές μέσα στο πλαίσιο της δομής της Ευρωπαϊκής Ένωσης.
Για τον λόγο αυτό, εάν εξετάσουμε τις δημοσιονομικές προοπτικές της ΕΕ μεταξύ του 1989 και του 1993 και μεταξύ του 1994 και του 1999, ανακαλύπτουμε ότι ένα μεγάλο ποσοστό του κοινοτικού προϋπολογισμού είχε διατεθεί για τη διαχείριση του Ευρωπαϊκού Ταμείου Περιφερειακής Ανάπτυξης και του Ευρωπαϊκού Κοινωνικού Ταμείου.
Υπάρχουν δύο αλληλοσυσχετιζόμενα προβλήματα που εξακολουθούν να υπάρχουν σε πολλές περιφέρειες της Ευρώπης: πρώτον, η έλλειψη επαρκούς υποδομής σε ό,τι αφορά τα οδικά δίκτυα, τις εγκαταστάσεις επεξεργασίας ύδατος και τα σχετικά δίκτυα μεταφορών.
Δεύτερον, η ανάγκη να θεσπισθούν πρωτοβουλίες για την καταπολέμηση της ανεργίας των νέων και της μακροχρόνιας ανεργίας, η οποία συνιστά μόνιμο κοινωνικό πρόβλημα σε πολλές αστικές και αγροτικές περιοχές της Ευρώπης.
Πρέπει να υπάρχει πάντοτε η δέσμευση να διασφαλίσουμε ότι δεν οικοδομούμε μόνο μια Ευρώπη των πόλεων.
Χρειάζεται να εξασφαλίσουμε ότι υπάρχουν οι κατάλληλες πρωτοβουλίες για τη δημιουργία απασχόλησης, προκειμένου να προωθηθούν οι δυνατότητες απασχόλησης στον τομέα των μικρομεσαίων επιχειρήσεων και στις αγροτικές περιοχές της Ευρώπης.
Οι βασικές πτυχές της παρούσας συζήτησης απόψε αφορούν τη λειτουργία των προγραμμάτων πρωτοβουλίας της ΕΕ, δηλαδή της νέας πρωτοβουλίας INTERREG III και των σχεδίων EQUAL και LEADER PLUS.
Μεταξύ αυτών των τριών προγραμμάτων πρέπει να υπάρχει η σαφής εκδήλωση της δέσμευσης της ΕΕ να προωθήσει τη διασυνοριακή ανάπτυξη, να καταπολεμήσει τα προβλήματα της μακροχρόνιας ανεργίας και να υποστηρίξει τα σχέδια αγροτικής ανάπτυξης.
Κύριε Πρόεδρε, πολλές πόλεις στην Ευρωπαϊκή Ένωση αντιμετωπίζουν καθυστέρηση.
Για την αντιμετώπισή της δεν υπάρχουν επαρκείς πόροι στα κράτη μέλη, πόροι που θα επέτρεπαν να ξεπεραστεί η καθυστέρηση αυτή.
Γι' αυτό θεωρώ αναγκαίο να εξακολουθήσει η Ευρωπαϊκή Ένωση να στηρίζει τα κράτη μέλη και να συμπληρώνει εν ανάγκη τις προσπάθειές τους στα πλαίσια του προγράμματος URBAN.
Οι προτάσεις της Ευρωπαϊκής Επιτροπής για το URBAN προβλέπουν για την ερχόμενη επταετία μία μείωση τόσο του κοινοτικού προϋπολογισμού όσο και του αριθμού των δικαιούχων περιοχών.
Συμφωνώ με τη συνάδελφο McCarthy ότι ο αριθμός αυτών των περιοχών έχει μειωθεί σημαντικά.
Θεωρώ αναγκαία κάποια ελευθερία των κρατών μελών να καθορίζουν τα ίδια τον αριθμό σχεδίων που θέλουν να στηρίξουν εντός ενός συγκεκριμένου δημοσιονομικού πλαισίου.
Όσον αφορά στον προϋπολογισμό, ειπώθηκε ήδη ότι το URBAN αποσκοπεί στη στήριξη και στη συμπλήρωση των εθνικών πολιτικών.
Εάν χρειαστούν περαιτέρω πόροι, είναι, πιστεύω, απολύτως λογικό να απευθύνονται οι ενδιαφερόμενοι πρώτα απ' όλα στα κράτη μέλη και στον ιδιωτικό τομέα.
Η τροπολογία 2 των Πρασίνων δεν μας βρίσκει επομένως σύμφωνους, όπως εκφράσαμε και στη συνεδρίαση της επιτροπής.
Πιστεύω επιπλέον ότι η στήριξη σε μία πόλη ή συνοικία, ιδιαίτερα όταν πρόκειται για κοινοτικές ενισχύσεις, θα πρέπει να αποτελεί ένα κίνητρο.
Μία διαρθρωτική ενίσχυση θα μπορούσε να δημιουργήσει εθισμό στις επιδοτήσεις, κάτι που δεν βοηθά να επιτύχουμε τους στόχους μας.
Και μια παρατήρηση πριν τελειώσω σχετικά με το INTERREG.
Στήριξη για διασυνοριακές πρωτοβουλίες θα πρέπει να παρέχεται, πιστεύω, τότε μόνο, όταν την επιθυμούν πραγματικά οι ενδιαφερόμενες περιφέρειες.
Κατά την εφαρμογή των σχεδίων είναι επίσης σημαντικό να μην είναι αντίθετα αυτά στη γενικότερη κοινοτική νομοθεσία.
Σύμφωνα με την έκθεση του ελεγκτικού συνεδρίου για το 1998, ο κίνδυνος αυτός είναι υπαρκτός.
Γι' αυτό υποβάλαμε την τροπολογία μας, που αφορά τις περιπτώσεις σύγκρουσης μεταξύ της γενικότερης πολιτικής και συγκεκριμένων σχεδίων.
Αρχικά, παίρνω το θάρρος να δηλώσω ότι έχω συγκλονιστεί από την πρόωρη καταδίκη της Αυστρίας από 14 εκπροσώπους του Συμβουλίου.
Κύριε Πρόεδρε, αξιότιμοι συνάδελφοι, στο πλαίσιο της μεταρρύθμισης των διαρθρωτικών ταμείων οι κοινοτικές πρωτοβουλίες συγχωνεύονται σε τέσσερις συνολικά.
Επιδοκιμάζω τη συνέχιση και την προτεραιότητα του INTERREG.
Ωστόσο, προκύπτουν κάποια προβλήματα από την καθυστερημένη υποβολή του σχεδίου γενικών κατευθύνσεων.
Οι περιφέρειες δεν συμπεριλήφθηκαν επαρκώς στην προετοιμασία των γενικών κατευθύνσεων, παρ' όλο που έγιναν πολλές φορές οι σχετικές παραινέσεις στη συζήτηση για τη μεταρρύθμιση των διαρθρωτικών ταμείων.
Δεν υπάρχει άμεση μετάβαση μεταξύ των INTERREG II και ΙΙΙ, πράγμα που συνεπάγεται στην πράξη μια ανασφάλεια κατά τον σχεδιασμό και κενά στη χρηματοδότηση.
Είναι κρίμα, διότι αυτό θέτει σε κίνδυνο εξαιρετικά συνετά προγράμματα.
Κατά την εφαρμογή του INTERREG πρέπει να εξασφαλίζεται ο συντονισμός και ο συγχρονισμός με τα υπόλοιπα εμπλεκόμενα χρηματοδοτικά μέσα.
Αυτό είναι ιδιαίτερα σημαντικό για την αύξηση της αποτελεσματικότητας των διατιθέμενων πιστώσεων.
Προκύπτουν όμως προβλήματα που οφείλονται κυρίως στο ενιαύσιο των πιστώσεων που αφορούν σχέδια, παραδείγματος χάρη του PHARE, σε σύγκριση με τον πολυετή χαρακτήρα των πιστώσεων INTERREG που αφορούν μέτρα.
Στην πράξη, αυτό θα επιφέρει προβλήματα στο μέλλον, και ελπίζω πως, παρ' όλα αυτά, θα καταστεί δυνατή μια συνετή υλοποίηση του INTERREG.
Κύριε Πρόεδρε, αξιότιμοι κυρίες και κύριοι, η κοινοτική πρωτοβουλία LEADER διακρίθηκε ως μέσο που έδωσε ώθηση σε καινοτόμες εξελίξεις και πιλοτικά προγράμματα που εφαρμόζονται εντός του αγροτικού χώρου ή που προέρχονται από αυτόν.
Για τον λόγο αυτό πρέπει να επιδοκιμασθεί ιδιαίτερα η διατήρηση της εν λόγω κοινοτικής πρωτοβουλίας και η νέα έκδοση στο πρόγραμμα LEADER+.
Το νέο πρόγραμμα LEADER+ είναι πλέον εφαρμόσιμο σε ολόκληρο τον αγροτικό χώρο της Ευρωπαϊκής Ένωσης, πράγμα που οδηγεί στην αύξηση των δυνατοτήτων των προς ενίσχυση προγραμμάτων.
Ο συντονισμός μεταξύ του LEADER+ και των άλλων δυνατοτήτων ενίσχυσης της Ευρωπαϊκής Ένωσης είναι σημαντικός, όμως εξίσου σημαντικός είναι και ο συντονισμός με τις άλλες εθνικές ενισχύσεις.
Πρέπει να αποφευχθεί η ενδεχόμενη επικάλυψη των ενισχύσεων, και ταυτόχρονα πρέπει να χρησιμοποιούνται και συνεργειακά αποτελέσματα.
Στο πνεύμα αυτό πρέπει να επιδοκιμασθεί ιδιαίτερα και ο στόχος της ενισχυμένης δικτύωσης μεταξύ των περιοχών προώθησης του LEADER.
Η γεωργία αποτελεί έναν από τους στυλοβάτες του αγροτικού χώρου, και πρέπει να συμμετέχει και στην πρωτοβουλία LEADER, δηλαδή η διαρθρωτική μεταβολή στον τομέα της γεωργίας μπορεί να συνοδεύεται από την πρωτοβουλία LEADER με τη δημιουργία νέων θέσεων εργασίας στον αγροτικό χώρο.
Στο πρόγραμμα LEADER+ πρέπει να ληφθούν υπόψη όλες οι οικονομικές συναρτήσεις του αγροτικού χώρου, και μόνον μέσω κοινών προσπαθειών μπορεί στη συνέχεια να επιτευχθεί το βέλτιστο αποτέλεσμα.
Το LEADER πρέπει τώρα να τεθεί σε εφαρμογή.
Τα επιχειρησιακά προγράμματα πρέπει να εγκριθούν το ταχύτερο δυνατόν από την Επιτροπή, πράγμα που συνεπάγεται την κατάλληλη και αποτελεσματική διαχείριση της διαδικασίας υποβολής αιτήσεων και την ταχύτερη δυνατή διεκπεραίωση της διαδικασίας έγκρισης των αιτήσεων.
Προβλέπεται ένα διάστημα πέντε μηνών, το οποίο θεωρώ πολύ μεγάλο.
Εδώ θα έπρεπε να καταβληθούν προσπάθειες για τη μείωση των χρονικών διαστημάτων.
Διότι, όποιος έχει αναπτύξει και έχει ολοκληρώσει ένα πρόγραμμα, αδημονεί και για την έναρξη της εφαρμογής του.
Παρ' όλη τη χαρά για την αναμόρφωση της εν λόγω κοινοτικής πρωτοβουλίας LEADER+ υπάρχει κάτι ακόμα που με απασχολεί: η Επιτροπή της ΕΕ απαίτησε στην παρουσίασή της τη σύσταση μιας υπηρεσίας παρακολούθησης του προγράμματος LEADER+, χωρίς να επεκταθεί λεπτομερώς στην εφαρμογή της εν λόγω πρότασης.
Αυτό σημαίνει πως διερωτώμαι για τα εξής θέματα: ποιος θα εργασθεί εκεί;
Πώς θα επιλεγούν αυτοί οι άνθρωποι;
Από πού προέρχονται, κυρίως, τα αντίστοιχα χρηματικά ποσά, και πού θα βρίσκεται ο τόπος εγκατάστασης αυτής της υπηρεσίας παρακολούθησης;
Νομίζω όμως πως το πρόγραμμα LEADER+ δεν μπορεί να διαθέσει ούτε δεκάρα για επιπλέον καθήκοντα διοικητικού περιεχομένου, τα οποία ούτως ή άλλως θα έπρεπε, φυσιολογικά, να εκπληρωθούν από την Επιτροπή.
Εκτός αυτού, οι εμπειρίες σε άλλους τομείς όπου εγκαθιδρύθηκαν υπηρεσίες παρακολούθησης δείχνουν ότι αυτές δεν επιφέρουν και ιδιαίτερα μεγάλα οφέλη εκτός από μια αμφιβόλου φύσεως δημιουργία θέσεων εργασίας.
Ως εκ τούτου, καλώ την Επιτροπή να αναλάβει άμεσα η ίδια τα ελεγκτικά της καθήκοντα και να υποστηρίξει τη θετική πορεία των προγραμμάτων LEADER+.
Σε αυτό συγκαταλέγεται βέβαια και η αξιολόγηση και η δημοσίευση, πράγμα που, ως γνωστόν, συνέβαινε ήδη ως τώρα.
Κύριε Πρόεδρε, το μεγαλύτερο τμήμα των συνόρων, που για αιώνες χώριζαν την Ευρώπη, χαράχτηκε τεχνηέντως, χωρίζοντας ενιαίους γεωγραφικούς χώρους και προκαλώντας μεγάλες διαφοροποιήσεις από πλευράς ισόρροπης ανάπτυξης και συνοχής.
Τα εσωτερικά μας σύνορα, ή ό,τι απομένει από αυτά, δεν προκαλούν πλέον πολέμους, εξακολουθούν όμως να προκαλούν οικονομική καθυστέρηση, κοινωνικούς φραγμούς και έλλειψη πολιτισμικής επικοινωνίας ανάμεσα στους λαούς της Ευρώπης.
Στα κοινοτικά θεσμικά όργανα, έχουμε την υποχρέωση να εργαστούμε προκειμένου να υπερβούμε αυτές τις συνοριακές πληγές, που συνιστούν αντίφαση με το πνεύμα της ευρωπαϊκής ενότητας.
Η οικονομική και κοινωνική συνοχή που προτείνουμε παίρνει συγκεκριμένη μορφή μέσω της πρωτοβουλίας INTERREG, με την εδαφική συνοχή και την ολοκλήρωση των παραμεθόριων χώρων και των περιφερειών της ηπείρου μας.
Το INTERREG είναι από τη γέννησή του ο σπόρος μιας αυθεντικής κοινοτικής πολιτικής περί χωροταξίας και μιας πραγματικά πολυκεντρικής αντίληψης αναφορικά με την ευρωπαϊκή επικράτεια.
Το Ευρωπαϊκό Κοινοβούλιο, όντας σύμφωνο με αυτή την πρωτοβουλία, εκφράζει μόνο τη λύπη του για το γεγονός ότι πρέπει να εγκρίνουμε ένα σχετικό ψήφισμα τη στιγμή που δεν γνωρίζουμε ακόμη την αξιολόγηση αναφορικά με το INTERREG II, έχουμε όμως επίγνωση του γεγονότος ότι δεν ενδείκνυται να καθυστερούμε περισσότερο την εφαρμογή αυτής της τρίτης έκδοσης, δεδομένου ότι θα θέταμε σε κίνδυνο την επιτυχία διαφόρων προγραμμάτων και τη συνέχεια προγραμμάτων που είναι στη φάση υλοποίησης, διότι η επιτυχία του INTERREG είναι προφανής και αυτό ακριβώς υποστηρίζουν οι τοπικές, περιφερειακές και εθνικές αρχές που συμμετείχαν σε συγχρηματοδοτούμενα προγράμματα.
Η από κοινού διαδικασία γνώσης, καινοτομίας, η από κοινού υιοθέτηση προγραμμάτων και ορθών πρακτικών, η αλληλοκατανόηση και αμοιβαία ανοχή είναι μερικά από τα διδάγματα που επιτρέπει να αντλήσουν από αυτή την πρωτοβουλία όσοι συμμετέχουν σε αυτή.
Υπάρχει ένας μεγάλος αριθμός από ενδιαφέροντα σχετικά ερωτήματα, το παρατηρητήριο, η αρχή της συγκέντρωσης·Προσωπικά θα ήθελα να σταθώ στους οργανισμούς διαχείρισης.
Είναι ανάγκη να αναζητήσουμε κοινούς, διαπεριφερειακούς και διακρατικούς οργανισμούς διαχείρισης, στους οποίους να συμμετέχουν ενεργά όλες οι τοπικές και περιφερειακές αρχές, όπως ακριβώς οι οικονομικοί και κοινωνικοί φορείς.
Δεν πρέπει να επαναληφθούν φαινόμενα παράλληλων προγραμμάτων ένθεν και ένθεν των συνόρων.
Χρειάζεται να δημιουργήσουμε μια διασυνοριακή κουλτούρα, και για τον σκοπό αυτό είναι ανάγκη να καινοτομήσουμε σε θέματα διοικητικής συνεργασίας, ξεπερνώντας με τη φαντασία τα υφιστάμενα εμπόδια, ξεπερνώντας τις δυσκολίες που συνεπάγονται τα διαφορετικά επίπεδα αρμοδιοτήτων κάθε κράτους μέλους, κάθε περιφέρειας και κάθε δήμου.
Δεν μπορεί να μην ολοκληρώνεται ένα πρόγραμμα λόγω δυσκολιών επικοινωνίας.
Κατά τη διάρκεια των συζητήσεων στην επιτροπή, επισημάναμε επίσης τη δυσκολία συντονισμού του INTERREG με άλλα ετήσια ή διετή χρηματοδοτικά μέσα, όπως το MEDA, το TACIS ή το PHARE.
Με την πρόταση ψηφίσματος το Κοινοβούλιο επέδειξε ιδιαίτερη προσοχή για αυτές τις δυσκολίες, υποβάλλοντας στην Επιτροπή προτάσεις ικανές να δώσουν λύσεις και θέτοντας λογικές προθεσμίες προκειμένου να πραγματοποιηθούν οι αναγκαίες τροποποιήσεις.
Κύριε Πρόεδρε, ο λόγος που επιθυμώ να παρέμβω σε αυτή τη συζήτηση είναι ότι η πρωτοβουλία URBAN, ιδιαίτερα στην Ιρλανδία, είχε μεγάλη επιτυχία, και επιθυμώ πολύ να δω την περαιτέρω συμβολή της Ευρωπαϊκής Ένωσης σε αυτόν τον τομέα.
Είναι λυπηρό το γεγονός ότι πολλές εκατοντάδες, αν όχι χιλιάδες, κοινότητες στην Ευρωπαϊκή Ένωση υποφέρουν από μεγάλη φτώχεια και μειονεκτικότητα.
Ακόμη και σε εξαιρετικά πλούσια κράτη μέλη και πόλεις έχουμε πολλούς ανθρώπους που ζουν σε γκέτο, σε συνθήκες όπου τα μέσα είναι ανεπαρκή, όπου η εκπαίδευση είναι πολύ χαμηλού επιπέδου, οι υλικές υποδομές ανεπαρκείς, και όπου αφθονούν τα ναρκωτικά και άλλα παρόμοια φαινόμενα.
Νομίζω ότι για να καταδείξει η Ευρωπαϊκή Ένωση πως παίζει κάποιο ρόλο στη βοήθεια των πολιτών της ΕΕ, πρέπει να συνδράμει τα κράτη μέλη για να δείξουν ότι η Ένωση εργάζεται γι' αυτούς τους πολίτες και τις οικογένειές τους.
Το πρόγραμμα είχε εξαιρετική επιτυχία στην Ιρλανδία και, όπως γνωρίζω, είχε όντως επιτυχία και σε άλλες χώρες.
Αργησε βέβαια αρκετά στην Ιρλανδία να εισέλθει στο στάδιο της υλοποίησης, ωστόσο άργησε διότι ήταν απαραίτητο να αναπτύξουν οι ίδιοι οι άνθρωποι των τοπικών κοινοτήτων αυτά τα προγράμματα.
Είναι σημαντικό να χρησιμοποιούν την πρωτοβουλία τους και τη δική τους τοπική εμπειρογνωμοσύνη για την ανάπτυξη αυτής της πρωτοβουλίας.
Θα ήταν πολύ εύκολο να αναπτυχθούν γρήγορα και εγκαίρως αυτά τα προγράμματα, εάν φέρναμε εξωτερικούς επαγγελματίες εμπειρογνώμονες, ωστόσο κάτι τέτοιο θα υπονόμευε τον όλο σκοπό του προγράμματος URBAN.
Θα ήθελα να κάνω ακόμη μία παρατήρηση προτού ολοκληρώσω: πρέπει να επιμείνουμε εκεί όπου χορηγούνται τα χρήματα και αναπτύσσεται το πρόγραμμα, ώστε αυτό να γίνεται στο πλαίσιο μιας σοβαρής αναπτυξιακής πολιτικής URBAN.
Δυστυχώς, αυτό δεν συνέβη στην Ιρλανδία.
Επικροτώ την καινοτόμο προσέγγιση του προγράμματος EQUAL και τον στόχο της ένταξης των ομάδων που αποτελούν αντικείμενο διακρίσεων στην αγορά εργασίας.
Οι αναπτυξιακές συμπράξεις είναι μια πολύ έξυπνη ιδέα, μολονότι αυτές είναι πειραματικές.
Έχω εντούτοις δύο μεγάλες ανησυχίες σχετικά με αναπτυξιακές συμπράξεις.
Θα πρέπει να είναι προσιτές στις μικρότερες ομάδες, ούτως ώστε αυτές να μπορούν να καταστρώνουν, να εφαρμόζουν και να παρακολουθούν τα προγράμματα.
Χρειάζεται να έχουμε μεγάλη ευελιξία στα πλαίσια του προγράμματος.
Έχω επίσης εκφράσει στο παρελθόν την ανησυχία για τη χρησιμοποίηση απλής γλώσσας και όχι δυσνόητης ειδικής ορολογίας, έτσι ώστε το πρόγραμμα να είναι προσιτό σε όλους.
Χαίρομαι που βλέπω ότι αυτό έγινε αποδεκτό στην έκθεση, όμως δεν μπορώ να συμφωνήσω με την τροπολογία αριθ.
9, καθώς η εν λόγω τροπολογία στην πραγματικότητα δεν έχει διατυπωθεί σε καθόλου απλή γλώσσα.
Η δεύτερη ανησυχία μου ήταν ότι ορισμένες ομάδες που αποτελούν αντικείμενο διακρίσεων έχουν ειδικά προβλήματα, για παράδειγμα η πρόσβαση των ατόμων με ειδικές ανάγκες στον χώρο εργασίας.
Τα σχέδια πρέπει επίσης να αντιμετωπίζουν συγκεκριμένα αυτό το πρόβλημα.
Αυτές οι ανησυχίες πρέπει να εξετασθούν κατά την κατάρτιση των προγραμμάτων.
Προσωπικά, σκοπεύω ασφαλώς να το πράξω μαζί με οργανώσεις και ομάδες στην εκλογική μου περιφέρεια στα West Midlands.
Έρχομαι τώρα στο επίμαχο ζήτημα των αιτούντων άσυλο και των προσφύγων.
Μολονότι δεν υποστηρίζω να έχουν πρόσβαση στο EQUAL οι πρόσφυγες εκείνοι, στους οποίους δεν χορηγήθηκε το καθεστώς του πρόσφυγα και απειλούνται με επαναπατρισμό, υποστηρίζω εντούτοις τη δυνατότητα πρόσβασης στο πρόγραμμα όλων των άλλων αιτούντων άσυλο και προσφύγων.
Είναι απλά σωστό και δίκαιο αυτοί να μπορούν να έχουν πρόσβαση στο EQUAL με τον ίδιο τρόπο όπως και οι υπόλοιποι άνθρωποι.
Κύριε Πρόεδρε, αγαπητοί συνάδελφοι, με την έκθεση LEADER, η ανάπτυξη της υπαίθρου έχει την τιμητική της.
Κάτι τέτοιο δεν συμβαίνει πολύ συχνά και είναι ευχάριστο, δεδομένου άλλωστε ότι τα προγράμματα LEADER αποτέλεσαν στοιχεία κλειδιά στην πολιτική της Ένωσης για την ανάπτυξη της υπαίθρου.
Πρέπει να υπενθυμίσουμε ότι τα προγράμματα αυτά υπήρξαν όχι μόνο εποικοδομητικά στοιχεία για τη χωροταξία, αλλά επίσης και θεμελιώδη μέσα οικονομικής και κοινωνικής συνοχής στις συχνά ευαίσθητες περιοχές όπως, για παράδειγμα, στις περιοχές που είναι σε φάση της απερήμωσης.
Πρέπει να τονίσουμε ότι, για να καταστούν επιλέξιμοι στο πρόγραμμα LEADER, οι τοπικοί φορείς συναντήθηκαν, συζήτησαν και εκπόνησαν σχέδια.
Ως εκ τούτου, τα προγράμματα αυτά αποτέλεσαν σημαντικούς παράγοντες της συμμετοχικής δημοκρατίας, της λογικής της ευρωπαϊκής υπηκοότητας.
Για τον λόγο αυτό, η ιδέα LEADER + πρέπει να διατηρήσει όλες τις θετικές πτυχές των προηγούμενων προγραμμάτων.
Συνεπώς, τίθεται ένα επιτακτικό ερώτημα: γιατί μετά από δέκα χρόνια επιτυχίας αυτών των προγραμμάτων, να εξακολουθήσουμε να περιορίζουμε το LEADER + σε έναν πειραματικό ρόλο;
Μήπως υπάρχουν πολλές άλλες ευρωπαϊκές δράσεις που μπορούν να καυχιούνται ότι έχουν 800 ιδιαίτερα επιτυχημένες εξειδικευμένες καινοτόμες εμπειρίες;
Για πόσο καιρό ακόμη θα αφήνει η Επιτροπή το LEADER στο στάδιο του πειραματισμού αντί να το κάνει να περάσει στη γενική αντίληψη του mainstreaming της ανάπτυξης της υπαίθρου;
Επιπλέον, αναρωτιέμαι για τις μειωμένες κατευθύνσεις στο πλαίσιο των οποίων η Επιτροπή θέλει να περιορίσει το LEADER +.
Κύριε Επίτροπε, τη στιγμή που, μετά το Σηάτλ, εμείς, οι Ευρωπαίοι, μαχόμαστε για την πολυλειτουργικότητα στα σχέδια ανάπτυξης της υπαίθρου, γιατί να βρισκόμαστε πάλι εγκλωβισμένοι μέσα σε κάποια περιοριστικά κριτήρια με εξαιρετικά ανεπαρκή μέσα;
Σας μιλάει μία οικολόγος: η αρχή της προφύλαξης, η αειφόρος ανάπτυξη, απαιτούν πολύ πιο διαφοροποιημένες και πολύ πιο πολύμορφες προσεγγίσεις.
Προς αυτή την κατεύθυνση, η Επιτροπή μάς προτείνει την περαιτέρω μείωση των δράσεων συνεργασίας των τοπικών ομάδων δράσης μόνο στα υποψήφια προς ένταξη κράτη.
Προτιμότερος θα ήταν, όπως πρότεινε εξάλλου και η Επιτροπή Περιφερειακής Πολιτικής, ένας μεγαλύτερος συντονισμός μεταξύ του LEADER + και των κοινοτικών προγραμμάτων συνεργασίας και εταιρικής σχέσης, όπως το INTERREG, το PHARE, το SAPARD ή το MEDA.
Πράγματι, η αλληλεγγύη προς την Ανατολική Ευρώπη είναι ωφέλιμη, ωστόσο δεν αρκεί.
Δεν πρέπει να εγκαταλείψουμε την παράδοση που έχει ήδη εδραιωθεί από τα προηγούμενα προγράμματα με τις χώρες του Νότου, ιδιαιτέρως με εκείνες που βρίσκονται στα παράλια της Μεσογείου.
Για αυτό τον λόγο, για μια ακόμη φορά, μπορούμε να τονίσουμε ότι αυτό που λείπει στον αγροτικό τομέα και την ανάπτυξη της υπαίθρου, είναι η συναπόφαση, η οποία θα μας επέτρεπε να έχουμε πράγματι τα μέσα για να μπορέσουμε να προωθήσουμε τέτοιου είδους προγράμματα που απαιτούν συνεργασία και ενέχουν πολλούς τομείς.
Κύριε Πρόεδρε, έχω ορισμένες πολύ σύντομες παρατηρήσεις.
Συζητάμε τη νέα προγραμματική περίοδο και τους προσανατολισμούς των 4 κοινοτικών πρωτοβουλιών χωρίς να έχουμε διαθέσιμη μια ουσιαστική και ολοκληρωμένη αξιολόγηση της προηγούμενης περιόδου.
Αυτό είναι έντονα αρνητικό.
Τα προγράμματα και οι στόχοι εμφανίζονται συνήθως υπερβολικά φιλόδοξοι, όμως τα αποτελέσματα δεν είναι πάντα επαρκή, ενώ συχνά η αδιαφάνεια και η πολυπλοκότητα των σχεδίων αφήνουν πολλά περιθώρια κακοδιαχείρισης, ακόμη και απατών.
Οι κοινοτικές πρωτοβουλίες που συζητάμε μπορούν υπό ορισμένες προϋποθέσεις να παίξουν θετικό ρόλο.
Χρειάζεται όμως να μην υποτάσσονται σε στόχους και επιδιώξεις μιας γενικότερης αρνητικής οικονομικής και κοινωνικής πολιτικής, αλλά να αναπτύσσεται ο δικός τους αυτοτελής ρόλος.
Η προσαρμογή, για παράδειγμα, του EQUAL στους στόχους της απασχολησιμότητας και της ελαστικοποίησης των εργασιακών σχέσεων μετατρέπουν την πρωτοβουλία σε μία νέα εκδοχή των τοπικών συμφώνων απασχόλησης.
Η επέκταση της πρωτοβουλίας LEADER σε όλες τις ζώνες της Ένωσης περικλείει τον κίνδυνο ακόμη μεγαλύτερης περιθωριοποίησης των μειονεκτικών περιοχών, επ' ωφελεία των πιο αναπτυγμένων.
Η πρωτοβουλία INTERREG απαιτείται να περιλάβει επιλέξιμες περιοχές με ιδιαίτερη έμφαση σε παραμεθόριες, νησιωτικές, ορεινές και μη ορεινές περιοχές, όπως ο νομός Αρτας στην Ελλάδα, που κακώς εξαιρείται από το Παράρτημα I της ανακοίνωσης της Επιτροπής.
Κύριε Πρόεδρε, η αγροτική ανάπτυξη έχει χαρακτηρισθεί από αυτό το Κοινοβούλιο και την Επιτροπή ως τομέας πολιτικής που προέχει, και θα ήθελα να καλωσορίσω σήμερα εδώ τον αρμόδιο Επίτροπο, τον Επίτροπο κ. Fischler.
Η απάντησή μας στην αγροτική παρακμή έχει καθυστερήσει υπερβολικά, ωστόσο θεωρώ μάλλον ότι κάλλιο αργά παρά ποτέ.
Οι οικογενειακές γεωργικές επιχειρήσεις αναγνωρίζονται τώρα ως κεντρικό σημείο του ευρωπαϊκού γεωργικού προτύπου, και αυτός ο στόχος πρέπει να επιδιωχθεί ασφαλώς στο πλαίσιο του χρονοδιαγράμματος της Ατζέντα 2000.
Κατά την άποψή μου, τα επόμενα πέντε χρόνια θα είναι αποφασιστικά για το μέλλον χιλιάδων οικογενειακών γεωργικών επιχειρήσεων με αβέβαιο μέλλον.
Είναι αρμόζον όλοι εμείς να πράξουμε ό,τι είναι δυνατόν για να διασφαλίσουμε την επιβίωσή τους.
Όπως γνωρίζει ο Επίτροπος, η γεωργία από μόνη της δεν θα επαρκέσει για την εξασφάλιση της βιωσιμότητας των κοινοτήτων της υπαίθρου.
Για τον λόγο αυτό, χρειαζόμαστε τον συντονισμό όλων των τομέων πολιτικής που μπορούν να έχουν θετικές επιπτώσεις στην ανάπτυξη της υπαίθρου.
Από αυτή την άποψη, η πρωτοβουλία LEADER καθιερώθηκε ως μια αποτελεσματική αναπτυξιακή πρωτοβουλία.
Παρέχει τη δυνατότητα στις τοπικές κοινότητες να προσδιορίσουν το αναπτυξιακό δυναμικό τους και να συμμετάσχουν ενεργά στην αντιμετώπιση αυτών των προβλημάτων.
Η εθελοντική συμμετοχή των ανθρώπων στα αναπτυξιακά προγράμματα είναι κάτι που δεν εκτιμάται πάντοτε πλήρως.
Ωστόσο, μέσω του LEADER, δεν υπάρχει αμφιβολία για την αποτελεσματικότητά της ως αναπόσπαστου τμήματος της ευρύτερης κοινοτικής και εθνικής πολιτικής.
Εν κατακλείδι, μολονότι επιδοκιμάζω την έγκριση της Επιτροπής για το LEADER+, ανησυχώ για την χρονική καθυστέρηση μεταξύ της ολοκλήρωσης του LEADER II και της έναρξης του νέου προγράμματος.
Σας παροτρύνω να εξετάσετε σοβαρά αυτό το πρόβλημα.
Μια διακοπή στη συνέχεια του προγράμματος θα έχει σοβαρές επιπτώσεις στο πρόγραμμα και σίγουρα θα έχει ως αποτέλεσμα να αποσυντονιστούν οι προσπάθειες των εργαζομένων σε αυτό, εθελοντών και επαγγελματιών.
Κύριε Πρόεδρε, κύριε Επίτροπε, κυρίες και κύριοι, έχοντας ενημερωθεί σχετικά με την ανακοίνωση της Επιτροπής όσον αφορά την πρωτοβουλία INTERREG III και υπενθυμίζοντας σας ότι, στο πλαίσιο της Επιτροπής Περιφερειακής Πολιτικής, Μεταφορών και Τουρισμού, συμμετείχα στη ψήφιση της έκθεσης του κ. Decourriθre, θα ήθελα αφενός να επιβεβαιώσω ρητά την καταρχήν συμφωνία μας για την πρωτοβουλία, όπως αυτή παρουσιάζεται, καθώς και για την αναγνώριση από την Επιτροπή, ιδιαιτέρως στο πλαίσιο του INTERREG III Β, εκείνων των δραστηριοτήτων που συμβάλλουν στην αποκατάσταση των τοπίων που έχουν υποστεί υποβάθμιση εξαιτίας των τιμών των γεωργικών προϊόντων, τομέας στον οποίο δραστηριοποιείται ήδη σε μεγάλο βαθμό μεγάλος αριθμός ενώσεων της χώρας μου, κυρίως κυνηγετικών.
Θα ήθελα επίσης να εκφράσω την έντονη στήριξή μου στις παρατηρήσεις της Επιτροπής Περιφερειακής Πολιτικής, Μεταφορών και Τουρισμού, κυρίως και πάνω από όλα στις παρατηρήσεις με τις οποίες εκφράζεται απογοήτευση για τη μη ένταξη των υπεραπόκεντρων περιφερειών στο κεφάλαιο Α του προγράμματος, επισημαίνεται ασάφεια ως προς τα κριτήρια επιλογής των όρων εφαρμογής του κεφαλαίου ΙΙΙ Γ και, τέλος, απαιτείται η συμμετοχή των βουλευτών στο παρατηρητήριο για τη διασυνοριακή, διακρατική και διαπεριφερειακή συνεργασία.
Θα ήθελα επίσης να εκφράσω τις έντονες επιφυλάξεις μου όσον αφορά την τάση που αναπτύχθηκε η οποία, στην ανακοίνωση της Επιτροπής στο πλαίσιο του INTERREG ΙΙΙ και του ΙΙΙ Β, συνίσταται στην ένταξη της προστασίας του περιβάλλοντος αποκλειστικά στην ανάπτυξη του προγράμματος Natura 2000, το οποίο κατά τη γνώμη μου συχνά αποτελεί ένα εξαιρετικά ασαφές μέσο προστασίας των οικοσυστημάτων, οι χρήστες των οποίων κινδυνεύουν να αποκλειστούν ή να περιοριστούν εξαιρετικά.
Τέλος, ζητώντας εκ των προτέρων την κατανόηση της Επιτροπής και των αρμοδίων Συμβουλίων Υπουργών, θα ήθελα να τονίσω ότι θα πρέπει να ενημερώνουμε περισσότερο τους ευρωπαίους βουλευτές για τις διαδικασίες που συνδέονται με τη δημιουργία των προγραμμάτων INTERREG καθώς και με ανάλογες πρωτοβουλίες.
Και μάλιστα, θα πρέπει να συμμετέχουν περισσότερο στις διαδικασίες κατάρτισης και υλοποίησης των σχετικών προγραμμάτων, δεδομένου ότι χωρίς τη συμμετοχή τους θα είναι δύσκολο να τοποθετήσουν και να προασπίσουν τον ρόλο τους έναντι των τοπικών και εθνικών αρχών, καθώς και απέναντι στους πολίτες.
Κύριε Πρόεδρε, θα ήθελα καταρχάς να συγχαρώ την εισηγήτρια της έκθεσης για το πρόγραμμα EQUAL, την κυρία Stenzel, για το έργο που πραγματοποίησε προκειμένου να κατανοήσουμε όλοι μας αυτό το δύσκολο ζήτημα.
Το EQUAL αποτελεί ένα πολύ δύσκολο πρόγραμμα, διότι προσπαθεί να συνδυάσει διάφορα παλαιότερα προγράμματα μεταξύ τους προσεγγίζοντάς τα με ένα νέο τρόπο, και αυτό με λιγότερους πόρους απ' ό,τι είχαν στη διάθεσή τους τα προγράμματα αυτά στο παρελθόν.
Πρόκειται για ένα δύσκολο έργο.
Ο αριθμός των ανθρώπων που καλύπτουν αυτά τα προγράμματα δεν μειώθηκε πραγματικά.
Γι' αυτό και είναι δύσκολο να επιτευχθεί ισορροπία, όχι μόνο μεταξύ των διαφόρων χωρών, όχι μόνο μεταξύ των διαφόρων τμημάτων του προγράμματος, αλλά κυρίως μεταξύ των διαφόρων ομάδων που αναφέρονται στο πρόγραμμα.
Αυτό είναι ακριβώς και το πρόβλημα που μας απασχόλησε μέχρι σήμερα.
Ακούστηκαν διάφορες παρατηρήσεις ότι η άλφα ομάδα θα πρέπει να ενισχυθεί περισσότερο από τη βήτα.
Προσωπικά με απασχόλησε ιδιαίτερα η θέση των ατόμων με ειδικές ανάγκες και των ηλικιωμένων στα πλαίσια του προγράμματος και θα πρέπει να πω ότι τα άτομα αυτά θα είχαν ίσως ξεχαστεί εντελώς εάν το Ευρωπαϊκό Κοινοβούλιο δεν είχε συζητήσει ενδελεχώς τα προβλήματά τους.
Αναφέρονται και αρκετές άλλες ομάδες που θα πρέπει να ενισχυθούν, αλλά κυρίως πρόκειται εδώ για τα κράτη μέλη τα οποία κάνουν άγρα χρηματοδοτήσεων.
Γνωρίζω για παράδειγμα ένα κράτος μέλος το οποίο θέλει να χρησιμοποιήσει ένα σημαντικό μέρος του όλου προγράμματος για μία και μόνο ομάδα, τους πρόσφυγες.
Θα ήθελα να καλέσω τον Επίτροπο να εξασφαλίσει μία ισορροπία μεταξύ των διαφόρων ομάδων.
Είναι απαράδεκτο να αποφασίζει ένα κράτος μέλος, επικαλούμενο την αρχή της επικουρικότητας, τη διάθεση του συνόλου των πόρων σε μία και μόνο ομάδα.
Πιστεύω ότι θα πρέπει να αντιμετωπιστεί το ζήτημα αυτό αυστηρά, ειδάλλως θα συμβεί αυτό για το οποίο μας προειδοποίησε ο κύριος Meijer, θα δημιουργηθούν δηλαδή κεκτημένα συμφέροντα και ο καθένας θα θεωρεί ότι οι πόροι αυτοί του ανήκουν.
Κάτι τέτοιο θα ήταν μέγα σφάλμα!
Οι πόροι θα πρέπει να διανέμονται κάθε φορά εκ νέου.
Θα πρέπει να ενισχύουν καινοτόμα σχέδια και όχι να εξαφανίζονται στα ταμεία των Υπουργείων Οικονομικών.
Ας μην το λησμονούμε αυτό, κάτι τέτοιο θα ήταν απαράδεκτο.
Πιστεύω ότι τα υπόλοιπα προβλήματα, τα οποία συζητήσαμε στο Κοινοβούλιο στα πλαίσια του ζητήματος αυτού και που οφείλονται σε μεγάλο βαθμό στο γεγονός ότι είναι τόσο δύσκολο να βρούμε μία σωστή ισορροπία, δεν είναι ανυπέρβλητα.
Ελπίζω να δεχθεί η Ευρωπαϊκή Επιτροπή τη συμβιβαστική λύση στην οποία κατέληξε το Κοινοβούλιο και η οποία αποσκοπεί κυρίως στην εξεύρεση ισορροπίας.
Για το λόγο αυτό, καθώς η κατάσταση είναι βέβαια κάπως δύσκολη, το Κοινοβούλιο αποφάσισε να περιμένει για την ώρα σχετικά με το πρόγραμμα EQUAL, και αυτό χάριν ευκολίας και ασφάλειας, ούτως ώστε να σχηματίσει γνώμη στη συνέχεια σχετικά με τον καλύτερο τρόπο με τον οποίο μπορούν να πραγματοποιούνται οι χρηματοδοτήσεις.
Πιστεύω ότι σωστά έπραξε το Κοινοβούλιο.
Η θέση του στην όλη διαδικασία είναι βέβαια κάπως ασαφής.
Ούτε ο Εσωτερικός Κανονισμός είναι σαφής στο σημείο αυτό, και γι' αυτό ακριβώς λέω ότι πράξαμε πάρα πολύ σωστά μη λαμβάνοντας οριστική απόφαση για το ζήτημα.
Κύριε Πρόεδρε, αξιότιμοι συνάδελφοι, είναι γεγονός αναμφισβήτητο ότι η πρωτοβουλία INTERREG ενισχύει την προσπάθεια οικονομικής και κοινωνικής συνοχής στην Ευρωπαϊκή Ένωση.
Θέλω όμως να τονίσω την ιδιαίτερη σημασία που έχει το INTERREG για τη περιοχή των Βαλκανίων, όπου οι πολιτικές εξελίξεις και οι πολεμικές δραστηριότητες τα τελευταία χρόνια, είχαν μεγάλες οικονομικές επιπτώσεις για τις γειτονικές χώρες και ιδιαίτερα για τη χώρα μου, την Ελλάδα, η οποία είναι η μοναδική χώρα μέλος που βρίσκεται στην πολύπαθη χερσόνησο.
Για την Ελλάδα, τις γειτονικές χώρες Ιταλία και Αυστρία αλλά και για όλη την Ευρώπη, η κοινωνική και οικονομική ανασυγκρότηση των Βαλκανίων, που θα δώσει την πολιτική σταθερότητα, είναι θέμα μείζονος σημασίας.
Μέχρι σήμερα, ορισμένες από τις χώρες των Βαλκανίων, έχουν χρηματοδοτηθεί από τα προγράμματα PHARE και OBNOVA, άλλες όχι.
Κατά τη νέα προγραμματική περίοδο, εν όψει της διεύρυνσης και λαμβάνοντας υπόψη ότι έχουν προβλεφθεί χρηματοδοτήσεις από νέα χρηματοδοτικά μέσα και κανονισμούς όπως είναι το ISPA και SAPARD, κρίνεται εντελώς απαραίτητος ο συντονισμός των χρηματοδοτήσεων και των τριών πτυχών του INTERREG με τις άλλες χρηματοδοτήσεις προς τις τρίτες χώρες.
Καλωσορίζουμε, λοιπόν, τις σχετικές αναφορές στο κεφάλαιο 7 του κειμένου της Ευρωπαϊκής Επιτροπής για τη θέσπιση γενικών κατευθύνσεων του INTERREG.
Οι προσπάθειες για τον συντονισμό και επομένως την αποτελεσματικότητα του προγραμματισμού, πρέπει να αφορούν εξίσου όλα τα προγράμματα, και κάνω αυτήν την αναφορά διότι στο πρόγραμμα MEDA, κατά την προηγούμενη περίοδο, υπήρξαν κάποια προβλήματα τα οποία θα πρέπει να ξεπεραστούν, ώστε να έχουμε ίση μεταχείριση προς όλες τις τρίτες χώρες που συμμετέχουν στο πρόγραμμα αυτό.
Θα ήθελα να τελειώσω, κύριε Πρόεδρε, με τη διαπίστωση ότι στον νέο σχεδιασμό των ζωνών διακρατικής συνεργασίας δεν ελήφθη υπόψη η γεωγραφική ιδιαιτερότητα της Μεσογείου, που θα δικαιολογούσε τη δημιουργία μιας ειδικής ζώνης για τις παραθαλάσσιες και νησιωτικές περιοχές.
Ζητούμε λοιπόν από την Επιτροπή να λάβει ιδιαιτέρως υπόψη το θέμα της θαλάσσιας και νησιωτικής συνεργασίας σε επόμενη αναθεώρηση του σχεδιασμού των ζωνών.
Ολοκληρώνω, κύριε Πρόεδρε, επισημαίνοντας την ανάγκη επιμονής της Ευρωπαϊκής Ένωσης σε τέτοιες πρωτοβουλίες που στοχεύουν στην εξάλειψη των ανισοτήτων μεταξύ των περιφερειών μας και στην αρμονική ανάπτυξή τους.
Και, μια και σήμερα είναι του Αγίου Βαλεντίνου, ως παλιός Δήμαρχος περιφερειακής πόλης, προτείνω να δηλώσουμε όλοι τον έρωτά μας προς τις ευρωπαϊκές περιφέρειες, αυτές που έχουν ανάγκη αυτού του έρωτα.
Κύριε Πρόεδρε, αγαπητέ κύριε Επίτροπε Fischler, η ανάπτυξη της υπαίθρου πρέπει και μπορεί να λάβει υπόψη τρεις προβληματισμούς, δηλαδή τη διατήρηση θέσεων εργασίας, τη διατήρηση του φυσικού τοπίου καθώς και την τοπική κουλτούρα που είναι σημαντική!
Μόνον εάν μπορέσει να παραμείνει στην ύπαιθρο ο πληθυσμός, θα εξασφαλισθεί μακροπρόθεσμα και η ποιότητα ζωής στην ύπαιθρο.
Το τι σημαίνει αστυφιλία μπορούμε να το δούμε σε ορισμένες περιοχές των Αλπεων, όπου οι συνέπειες είναι ολέθριες!
Όμως σας προειδοποιώ πως δεν πρέπει να μεταφέρουμε στην ύπαιθρο την αστική κουλτούρα με αυτά τα προγράμματα.
Επίσης, θα πρέπει να αποφύγουμε τη δημιουργία διαρθρώσεων που εξαρτώνται από επιχορηγήσεις και που στηρίζονται μονίμως σε αυτές.
Για να εξασφαλισθεί τώρα αυτή η αειφορία - λέξη που κατάντησε να είναι ένα σύνθημα χωρίς ιδιαίτερο νόημα, καταλαβαίνουμε όμως όλοι τι εννοούμε με αυτό - χρειάζονται μεταξύ άλλων διασυνδέσεις, παραδείγματος χάρη στην ύπαιθρο μεταξύ του τουρισμού και της γεωργίας.
Οι επενδύσεις πρέπει να έχουν κάποια οράματα ως στόχο.
Τα νέα δημιουργικά μυαλά πρέπει να δεθούν με την ύπαιθρο.
Εάν φύγουν όλοι αυτοί, δεν πρόκειται πλέον να συμβεί τίποτα το αξιόλογο εκεί.
Κανείς από εμάς δεν εκτιμά την αρχή της ομοιομορφίας, και τα προγράμματα πιλοτικού χαρακτήρα πρέπει να ωθούν σαν χιονοστιβάδες, τρόπος του λέγειν, άλλα παρόμοια προγράμματα.
Συνηγορώ υπέρ των συστημάτων κλειστού κυκλώματος που προωθούνται, και μολονότι το LEADER Ι και το LEADER ΙΙ παρουσίαζαν ενδεχομένως ορισμένες ελλείψεις, ήταν σίγουρα θετικά στο σύνολό τους.
Θα ήθελα να σας παρακαλέσω να εξετάσετε τη δυνατότητα να μην εγκρίνονται οι εξαιρέσεις μόνον για τις βόρειες χώρες, αλλά και για τις ορεινές περιοχές, τις Αλπεις, τα Πυρηναία, τη Σιέρα Νεβάδα, απ' όπου μόλις επέστρεψα, και μάλιστα όσον αφορά των αριθμό των κατοίκων και την πυκνότητα του πληθυσμού.
(Χειροκροτήματα)
Κύριε Πρόεδρε, θέλω να αναφερθώ στην έκθεση EQUAL και, ιδιαίτερα, στο θέμα της πολιτικής για τους πρόσφυγες.
Την περασμένη εβδομάδα που συζητούσαμε το θέμα του σχηματισμού κυβέρνησης στην Αυστρία η ενεργός συμμετοχή ήταν έντονη.
Σήμερα, συζητάμε ήδη για την πολιτική της αυστριακής κυβέρνησης συνασπισμού απέναντι στους πρόσφυγες, καθώς η κ. Stenzel που εξεπόνησε την έκθεση EQUAL εκπροσωπεί, βέβαια, το αυστριακό κόμμα των Συντηρητικών που βρίσκεται στην κυβέρνηση και την πολιτική του.
Το πιο εντυπωσιακό στοιχείο στην αρχική της έκθεση ήταν το γεγονός ότι ήθελε να περιορίσει τη βοήθεια προς τους πρόσφυγες στη μικρή εκείνη ομάδα των προσφύγων που υπάγονται στη Συνθήκη της Γενεύης, δηλαδή, τους αποκαλούμενους πρόσφυγες των ποσοστώσεων, ή αλλιώς, πρόσφυγες του ΟΗΕ.
Στην πραγματικότητα, μεγαλύτερη ανάγκη από βοήθεια έχουν οι άλλοι πρόσφυγες, δηλαδή εκείνοι που δεν περιλαμβάνονται στις ποσοστώσεις και δεν λαμβάνουν βοήθεια από τον ΟΗΕ.
Η κοινοβουλευτική επιτροπή απέρριψε αυτήν την πρόταση των διακρίσεων και αποφάσισε να ενταχθούν επί ίσοις όροις όλοι οι πρόσφυγες στο πρόγραμμα EQUAL.
Ωστόσο, κάποιοι στην κοινοβουλευτική επιτροπή τάχθηκαν αλληλέγγυοι με τις προτάσεις και τις διατυπώσεις της κ. Stenzel.
Κατά την άποψή μου, αυτό σημαίνει ότι η πολιτική Haider αρχίζει ήδη να βρίσκει ερείσματα σε αυτό το Κοινοβούλιο.
Γι' αυτόν τον λόγο, έχει καθοριστική σημασία να καταστήσει η Ολομέλεια σαφές με τη μέγιστη δυνατή έμφαση ότι στο πρόγραμμα EQUAL θα ενταχθούν όλοι οι πρόσφυγες.
Τέλος, θέλω να δηλώσω ότι, την προηγούμενη εβδομάδα, όταν συζητούσαμε για τον σχηματισμό της κυβέρνησης στην Αυστρία, είχα κάποιους ενδοιασμούς, αλλά δεν έχω κανένα ενδοιασμό όταν πρόκειται να συζητήσουμε και να κατακρίνουμε την πολιτική της Αυστρίας για τους πρόσφυγες.
Ελπίζω ότι η ενεργός συμμετοχή της Ολομέλειας θα είναι εξίσου έντονη και αυτήν τη φορά.
Κύριε Πρόεδρε, κατά τη διάρκεια των προηγούμενων δημοσιονομικών προοπτικών της ΕΕ από το 1994 μέχρι το 1999, όταν είχαν ενεργοποιηθεί 13 διαφορετικές πρωτοβουλίες, το διασυνοριακό πρόγραμμα INTERREG II αποτέλεσε σημαντική πρωτοβουλία.
Το γεγονός ότι ο επόμενος γύρος των διαρθρωτικών ταμείων, από το 2000 μέχρι το 2006, περιλαμβάνει την πρωτοβουλία INTERREG, θεωρώ ότι αποτελεί μια πολύ σαφή ένδειξη για τη σημασία που της προσδίδουν τα κράτη μέλη της ΕΕ σε εθνικό επίπεδο.
Το πρόγραμμα INTERREG I, από το 1989 μέχρι το 1993, και το πρόγραμμα INTERREG II, από το 1994 μέχρι το 1999, αποδείχθηκαν απολύτως επιτυχημένα ως προς την προσέγγιση της κοινωνικής και οικονομικής ανάπτυξης μεταξύ των παραμεθόριων κρατών μελών.
Προερχόμενος από τις παραμεθόριες κομητείες στα βορειοδυτικά της Ιρλανδίας, έχω διαπιστώσει όλα αυτά τα χρόνια τον σημαντικό ρόλο που διαδραμάτισαν το INTERREG I και ΙI, και επιδοκιμάζω με ικανοποίηση το INTERREG IIΙ.
Η Επιτροπή θα χορηγήσει 67 εκατομμύρια λίρες για το πρόγραμμα INTERREG IIΙ, οι οποίες θα διατεθούν για τη συνέχιση της ανάπτυξης των διασυνοριακών οικονομικών σχεδίων μεταξύ της Δημοκρατίας της Ιρλανδίας και της Βορείου Ιρλανδίας.
Η Ευρωπαϊκή Ένωση έχει διαδραματίσει βασικό ρόλο στην ανάπτυξη των παραμεθόριων κομητειών της ιρλανδικής περιφέρειας όλα αυτά τα χρόνια.
Η Ευρωπαϊκή Ένωση είναι ο μεγαλύτερος μεμονωμένος χορηγός, με 80 εκατομμύρια λίρες, του διεθνούς ταμείου για την Ιρλανδία.
Η Ευρωπαϊκή Ένωση συνεισφέρει κατά 75% στο πρόγραμμα για την ειρήνη και τη συμφιλίωση.
Συνολικά, το INTERREG, το διεθνές ταμείο για την Ιρλανδία και το πρόγραμμα για την ειρήνη και τη συμφιλίωση έχουν διαδραματίσει όλα σημαντικό ρόλο στην εξελισσόμενη ειρηνευτική διαδικασία.
Κύριε Πρόεδρε, θα μιλήσω για το INTERREG περιοριζόμενος σε ορισμένες κρίσιμες πτυχές, για να σεβαστώ προφανώς και τα χρονικά όρια της παρέμβασής μου.
Όλοι μας εκφράσαμε θετική αξιολόγηση ως προς την επιβεβαίωση αυτού του προγράμματος και την επέκταση των πεδίων δράσης, όχι μόνο στη διασυνοριακή συνεργασία, αλλά και στη διακρατική και τη διαπεριφερειακή συνεργασία.
Αυτό δεν σημαίνει όμως ότι δεν έχουμε επίγνωση του γεγονότος πως το μεγαλύτερο μέρος των πόρων - 50-80% - θα διατεθεί για τη διασυνοριακή συνεργασία, για το κεφάλαιο Α του προγράμματος INTERREG III· επίσης, την επιλογή που προτιμήθηκε, να βασιστούν σε αυτό το κεφάλαιο τα σημερινά πεδία συνεργασίας, όσον αφορά την επιλογή των επιλέξιμων περιοχών, εμείς συνεχίζουμε να τη θεωρούμε λανθασμένη και αντιφατική.
Ελπίζουμε και ευχόμαστε ότι η Επιτροπή θα θελήσει να επιμείνει στο θέμα αυτό και να αναγνωρίσει επί της ουσίας, και όχι σαν μια τυπική ένδειξη σεβασμού, τη θέση του Κοινοβουλίου.
Η διασυνοριακή συνεργασία συνεχίζει να αφορά σχεδόν αποκλειστικά τα χερσαία σύνορα και, όπου προβλέφθηκαν εξαιρέσεις με αναφορά στα θαλάσσια σύνορα, τα κριτήρια επιλογής αυτών των εξαιρέσεων δεν είναι διαφανή και συχνά επηρεάζονται από αντισταθμίσεις με άλλα μέτωπα των κοινοτικών πολιτικών.
Η διάκριση καταλήγει να είναι εξαιρετικά σοβαρότερη για τις νήσους που έχουν μια περιφερειακή θέση που δεν μπορεί παρά να συνδέεται με σύνορα αποκλειστικά θαλάσσια.
Η κατάσταση αυτή συμβαδίζει με μια διάκριση που συνεχίζει να γίνεται κατά παράβαση του περιεχομένου του άρθρου 158 της Συνθήκης, όσον αφορά τις νησιωτικές περιοχές σε σχέση με τις πολιτικές συνοχής.
Ακόμη σοβαρότερο είναι το γεγονός ότι αυτό γίνεται παρά το νέο στοιχείο που ανέκυψε με την κατεύθυνση που υιοθετήθηκε στο πλαίσιο της διαδικασίας διεύρυνσης προς περιοχές όπως η Μάλτα.
Εξ ου και οι προτάσεις που κάνουμε για την επέκταση των επιλέξιμων περιοχών, τουλάχιστον στα σύνορα NUTS III της Σικελίας, στη σχέση με τη Μάλτα και σε όλες τις περιοχές της Αδριατικής, στη σχέση με τα Βαλκάνια.
Κύριε Πρόεδρε, κύριε Επίτροπε, αγαπητοί συνάδελφοι, με ικανοποίηση διαπιστώνω ότι οι υπεραπόκεντρες περιφέρειες, μεταξύ των οποίων τα γαλλικά υπερπόντια διαμερίσματα, αποτέλεσαν αντικείμενο ιδιαίτερης προσοχής στο πλαίσιο της πρωτοβουλίας INTERREG ΙΙΙ, γεγονός που δημιουργεί νέες προοπτικές σε αυτές τις περιοχές όσον αφορά τη συνεργασία τους με τις χώρες της γεωγραφικής τους ζώνης, ακόμη και αν είναι αλήθεια ότι θα μπορούσαμε να περιμένουμε περισσότερα, κυρίως στο επίπεδο της πρόσβασης στα διάφορα κεφάλαια.
Για μεγάλο χρονικό διάστημα, αναμφίβολα εξαιτίας της διατήρησης του αποικιακού συμφώνου, οι περιφέρειές μας ήταν προσηλωμένες στην ευρωπαϊκή τους μητρόπολη, αγνοώντας ή ακόμη και περιφρονώντας τους πλησιέστερους γείτονές τους.
Σήμερα, αυτή η εποχή έχει πια περάσει.
Οι περιφέρειές μας έχουν συνειδητοποιήσει ότι ανήκουν σε ένα περιβάλλον με το οποίο τους συνδέει όχι μόνο η γεωγραφία, αλλά και ο πολιτισμός και η ιστορία των λαών τους.
Εξαιτίας αυτής της συνειδητοποίησης εξέφρασαν την έντονη επιθυμία τους για πιο βαθιά εδραίωση σε αυτό το περιβάλλον.
Ωστόσο, η συνειδητοποίηση αυτή δεν αφορά αποκλειστικά την ταυτότητα.
Τροφοδοτείται από μια ορθή εκτίμηση των πλεονεκτημάτων μας.
Έτσι, για παράδειγμα, η νήσος Ρεϋνιόν, η οποία βρίσκεται πάνω στον εμπορικό άξονα που συνδέει τα κράτη της νότιας Αφρικής με εκείνα της νοτιοανατολικής Ασίας, δεν μπορεί να επιτρέψει στον εαυτό της να μείνει στο περιθώριο των περιφερειακών ενώσεων που πραγματοποιούνται σε αυτή τη ζώνη, με κίνδυνο να χαθεί μια ιστορική ευκαιρία.
Το ίδιο ισχύει και για τις περιφέρειές μας στην Καραϊβική.
Τέλος, έχουμε την πεποίθηση ότι η νεολαία μας θα μπορέσει να διακρίνει μια διέξοδο στην δραματική ανεργία που την φέρνει σε απελπιστική κατάσταση, εάν μπορέσουμε να εξάγουμε προς τις όμορες χώρες την τεχνογνωσία της, η οποία αποκτήθηκε χάρη στη δράση των ευρωπαϊκών διαρθρωτικών ταμείων.
Η χρησιμοποίηση των πιστώσεων του INTERREG μπορεί να καταστήσει τις περιφέρειές μας πραγματικά προγεφυρώματα της Ευρωπαϊκής Ένωσης στις γεωγραφικές τους ζώνες, προσδίδοντάς της έτσι μια πλανητική διάσταση.
Βασίζομαι στην Επιτροπή και ιδιαιτέρως σε εσάς, κύριε Επίτροπε, για να τους διασφαλίσετε τα μέσα μιας αποτελεσματικής παρέμβασης.
Κύριε Πρόεδρε, κύριοι Επίτροποι, επιδοκιμάζω θερμά τις δυνατότητες για αυξημένη διευρωπαϊκή συνεργασία στα πλαίσια του INTERREG, ωστόσο ανησυχώ για το γεγονός ότι η πρόταση προσφέρει λιγότερες ευκαιρίες, επί του προκειμένου, για τις θαλάσσιες περιοχές από ό,τι για τις υπόλοιπες.
Κατανοώ την ανησυχία της ίδιας της Επιτροπής ότι η απόσταση μπορεί να αποβεί επιζήμια για την αποτελεσματική συνεργασία.
Εντούτοις, υπάρχουν πολλές θαλάσσιες περιοχές μεταξύ των οποίων έχουν ήδη δημιουργηθεί δεσμοί.
Διάφορες τοπικές αρχές γύρω από τη Βόρεια Θάλασσα αποτελούν ένα εξαιρετικό παράδειγμα αυτής της περίπτωσης.
Το INTERREG μπορεί ασφαλώς να συμβάλει στην ενίσχυση μιας τέτοιας συνεργασίας.
Κατά συνέπεια, επιζητώ μερικές μικρές προσαρμογές στις γενικές κατευθύνσεις για να υπάρξει κάπως μεγαλύτερη ευελιξία και για να προσαρμόσουμε τους τρόπους με τους οποίους τα συμφέροντα των θαλάσσιων περιοχών θα μπορέσουν να συμπεριληφθούν μεταξύ των κεφαλαίων Α και Β.
Αυτές οι προσαρμογές περιλαμβάνουν την αποσαφήνιση των δυνατοτήτων συνεργασίας μεταξύ των θαλάσσιων περιοχών, καθώς και το να καταστεί δυνατή η μεγαλύτερη ανάπτυξη πρακτικών και ορατών σχεδίων, ιδιαιτέρως εκείνων που αφορούν την υποδομή.
Τέτοια μέτρα θα φέρουν τις θαλάσσιες και νησιωτικές περιοχές σε ισότιμη κατάσταση με τις άλλες περιοχές της ΕΕ.
Ελπίζω να εγκριθούν.
Kύριε Πρόεδρε, η Ομάδα μας επιδοκιμάζει την οριζόντια προσέγγιση της πρωτοβουλίας EQUAL, έτσι ώστε π.χ. ένας βρετανός μουσουλμάνος με ειδικές ανάγκες να μην πρέπει πλέον να επιλέξει τρόπον τινά σε ποια κατηγορία διακριτικής μεταχείρισης θα ανήκει ως ομάδα στόχος: μπορεί να χρησιμοποιήσει την εμπειρογνωμοσύνη και την εμπειρία του για την επίλυση προβλημάτων, παρά να ορίζεται ο ίδιος ως πρόβλημα.
Υπάρχει πολλή εμπειρογνωμοσύνη στις σχετικές οργανώσεις, την οποία αξίζει να μοιρασθούμε.
Επιδοκιμάζουμε επίσης την αναγνώριση της ανάγκης για αξιολόγηση και διάδοση των βέλτιστων πρακτικών για τη σύσφιγξη του διεθνικού επιπέδου.
Ανησυχούμε συνεπώς, όπως δήλωσαν και άλλοι, για τον αριθμό των τροπολογιών που επιζητούν να αποκλείσουν ακόμη περισσότερο κάποιους από τους πιο αποκλεισμένους της κοινωνίας, επιδιώκοντας έναν πολύ στενό ορισμό του όρου "πρόσφυγας".
Η Ομάδα μου δεν θα υποστηρίξει αυτές τις τροπολογίες.
Ανησυχούμε επίσης για τον αριθμό των τροπολογιών που, επιδιώκοντας να εισαγάγουν μεγαλύτερη ευελιξία, εγκυμονούν ενδεχομένως τον κίνδυνο να συσκοτίσουν την αρμοδιότητα διαχείρισης της πρωτοβουλίας EQUAL.
Κύριε Πρόεδρε, χαίρομαι που βλέπω το URBAN να προσανατολίζεται σε μια πιο ολοκληρωμένη προσέγγιση και να προσπαθεί να λύσει αλληλένδετα προβλήματα.
Ωστόσο, κύριε Πρόεδρε, υπάρχει ο κίνδυνος της διασποράς: κυνηγώντας πολλούς στόχους να έχουμε μια συνολική αναποτελεσματικότητα.
Κάθε περίπτωση υποβαθμισμένης αστικής περιοχής είναι χωριστή βεβαίως.
Ωστόσο υπάρχει μια συνισταμένη, ένας σκληρός πυρήνας που συνίσταται στην ανεργία, στην παραίτηση ή την υποχώρηση των δημόσιων υπηρεσιών και στην εξαφάνιση των μικρομεσαίων επιχειρήσεων, εμπορικών και άλλων.
Θα ευχόμουν το URBAN να προσπαθήσει να προσανατολιστεί κυρίως στο να δώσει απαντήσεις σε αυτές τις αιτίες της αστικής υποβάθμισης.
Και εδώ βεβαίως χρειάζεται να υπάρξει μια συνεννόηση και ένας συντονισμός της κεντρικής πολιτικής με την αναπτυξιακή, ώστε να αναπροσανατολιστεί και εκείνη και να συνεργαστεί με τους στόχους των όποιων URBAN εφαρμοστούν στις χώρες μας και όχι απλώς να παρουσιάζει αυτά τα προγράμματα σαν άλλοθι της απουσίας της.
Κύριε Πρόεδρε, κύριε Επίτροπε, αγαπητοί συνάδελφοι, θα περιοριστώ στην έκθεση του κ. Francis Decourriθre.
Το πρόγραμμα κοινοτικής πρωτοβουλίας INTERREG αποτελεί εξαιρετικά σημαντικό εργαλείο, όσον αφορά την ανάπτυξη και την χωροταξία του ευρωπαϊκού εδάφους, ιδιαιτέρως από την άποψη μιας αποτελεσματικής αντιμετώπισης της σχέσης μεταξύ του κέντρου της Ευρωπαϊκής Ένωσης και της περιφέρειάς της.
Συνεπώς, εάν δεν θέλουμε να γίνουμε μάρτυρες ενός ευρωπαϊκού εδάφους με δύο ή τρεις ταχύτητες, θα πρέπει το INTERREG να αποτελέσει ένα μέσο το οποίο θα ευνοεί την εδαφική συνοχή της Ένωσης.
Κατά τη γνώμη μου, είναι προφανές ότι οι περιφερειακές και οι τοπικές αρχές, οι αντιπροσωπευτικές οργανώσεις τους, η Επιτροπή των Περιφερειών και βεβαίως το Ευρωπαϊκό Κοινοβούλιο, θα έπρεπε να είχαν συμμετάσχει με τον πλέον σαφή τρόπο, το συντομότερο δυνατό στην εκπόνηση αυτού του προγράμματος.
Ωστόσο, πρέπει να πούμε ότι αυτό δεν έγινε κατά την προετοιμασία από την Επιτροπή της ανακοίνωσής της, η οποία δημοσιεύθηκε στις 13 του περασμένου Οκτωβρίου.
Μολονότι εγκρίνω τις γενικές κατευθύνσεις του INTERREG ΙΙΙ, κατά τη γνώμη μου είναι εξαιρετικά σημαντικό να μεριμνήσουμε για μία καλύτερη διάρθρωση μεταξύ αυτού του προγράμματος - το οποίο χρηματοδοτείται από το Ευρωπαϊκό Ταμείο Περιφερειακής Ανάπτυξης - και των άλλων ταμείων εξωτερικής συνεργασίας και ιδιαιτέρως του Ευρωπαϊκού Ταμείου Ανάπτυξης, το οποίο προορίζεται για τις χώρες ΑΚΕ.
Από αυτή την άποψη, θα ήθελα να ευχαριστήσω την Επιτροπή Περιφερειακής Πολιτικής, Μεταφορών και Τουρισμού που ενέκρινε μια από τις τροπολογίες μου, βάσει της οποίας στον κατάλογο αυτών των ταμείων προστίθεται και το ΕΤΑ.
Οι υπεραπόκεντρες περιοχές, κυρίως τα τέσσερα γαλλικά υπερπόντια διαμερίσματα, πρέπει να μπορούν να συντονίσουν το INTERREG ΙΙΙ και το ΕΤΑ έτσι, ώστε και αυτές με τη σειρά τους να χρηματοδοτήσουν σχέδια συνεργασίας με τους γείτονές τους από τις χώρες ΑΚΕ στις αντίστοιχες γεωγραφικές τους ζώνες.
Επιπλέον, ζητώ από την Επιτροπή να επανεξετάσει τις ισχνές δυνατότητες, οι οποίες προσφέρονται στις υπεραπόκεντρες και νησιωτικές περιφέρειες μέσα από τις γενικές κατευθύνσεις που παρουσιάζονται στην ανακοίνωση.
Οι περιφέρειες αυτές θα πρέπει να μπορούν να επωφεληθούν πλήρως από το INTERREG ΙΙΙ, όπως συμβαίνει με όλες τις άλλες περιοχές της Ένωσης, δεδομένου ότι το πρόγραμμα REGIS που προβλεπόταν για αυτές έχει πλέον εγκαταλειφθεί.
Τέλος, για να ολοκληρώσω, θα ήθελα να εκφράσω την απογοήτευσή μου για τη μικρή οικονομική επιχορήγηση για το κεφάλαιο Γ, το οποίο αφορά τη διαπεριφερειακή συνεργασία της οποίας, ωστόσο, η κοινοτική προστιθέμενη αξία είναι αδιαμφισβήτητη.
Κύριε Πρόεδρε, ξεκινώ από την έκθεση για το EQUAL και την ισότητα μεταξύ των ανδρών και των γυναικών, παρ' όλο που οφείλω να παραδεχτώ ότι κατά καιρούς μού είναι επίπονο να μιλώ για αυτό το θέμα λόγω της συνεχούς επανάληψής του, εν πάση περιπτώσει όταν κανείς έχει την ηλικία μου.
Δυστυχώς όμως είναι αναγκαίο για άλλη μια φορά να επισημανθεί πως ισότητα ακόμη δεν υπάρχει.
Παρ' όλα αυτά, ίσως μια πρόοδος στο συγκεκριμένο ζήτημα να οδηγήσει σε αλλαγές και σε άλλους τομείς.
Διότι, κατ' εμέ, ισότητα δεν σημαίνει και οι δύο σύζυγοι σε ένα γάμο να εργάζονται συνεχώς και να αναθέτουν τα παιδιά στη νταντά, δηλαδή σε κάποια μετανάστρια, η οποία δεν είχε ποτέ την ευκαιρία να βρει κάποια άλλη δουλειά.
Σε τέτοια περίπτωση δεν θα έχουμε προχωρήσει διόλου από την εποχή των βασιλέων που κυβερνούσαν ελέω θεού.
Όχι, ισότητα σημαίνει όλοι μας να συμμετέχουμε εξίσου, τόσο στην εργασιακή όσο και στην οικογενειακή ζωή.
Δυστυχώς, οι εξελίξεις δεν πηγαίνουν προς αυτή την κατεύθυνση, αντιθέτως μάλιστα.
Για αυτόν ακριβώς τον λόγο πιστεύω ότι το σημείο 7 περιέχει ένα θέμα κομβικής σημασίας.
Εκεί αναφέρεται αυτολεξεί: "το κεντρικό ενδιαφέρον του προγράμματος EQUAL συνίσταται στο να αποτελέσει ένα εργαστήριο προαγωγής και διάδοσης νέων μεθόδων για την καταπολέμηση των διακρίσεων στην αγορά της απασχόλησης" .
Ας ελπίσουμε ότι θα στεφθεί με επιτυχία.
Κάτι ακόμα, κύριε Πρόεδρε.
Θα ήθελα απλώς να αναφέρω επί της διαδικασίας, πως μια πιθανή απουσία μου όταν απαντήσει η Επιτροπή - όχι επειδή έχω θέσει κάποιες συγκεκριμένες ερωτήσεις, αλλά επειδή θέλω πράγματι να ελπίζω πως η Επιτροπή εισάκουσε τις παρατηρήσεις μου - θα οφείλεται στο γεγονός ότι, παράλληλα με αυτή τη συζήτηση διεξάγεται επίσης συνεδρίαση της Επιτροπής για τα Δικαιώματα της Γυναίκας και τις Ίσες Ευκαιρίες, σχετικά με τη συμμετοχή των γυναικών στη διαδικασία λήψης αποφάσεων.
Κύριε Πρόεδρε, αξιότιμοι κυρίες και κύριοι, όσοι ασχολούνται με τον αγροτικό χώρο γνωρίζουν πως το πρόγραμμα LEADER, τόσο το LEADER I όσο και το LEADER II - και ελπίζω πως στη συνέχεια αυτό θα ισχύσει και για το LEADER+ - συγκαταλέγονται στις επιτυχίες που κατάφερε να σημειώσει η Ευρωπαϊκή Ένωση ως προς τα προγράμματά της.
Ένας από τους λόγους αυτής της μεγάλης επιτυχίας συνίστατο και στο γεγονός ότι η βασική ιδέα των προγραμμάτων LEADER δημιούργησε ένα πολύ υψηλό ποσοστό δραστηριοτήτων στον εκάστοτε πληθυσμό.
Χαίρομαι που διατηρεί την ίδια βασική ιδέα και η βασική προσέγγιση στο LEADER+.
Υπάρχει όμως ένα πρόβλημα με το οποίο πρέπει να ασχοληθούμε από κοινού.
Επειδή το LEADER αποτελεί κάτι σαν εργαστήριο με μια προσέγγιση που ξεκινά από τη βάση, ωρίμασε κατά τα παρελθόντα έτη πλειάδα ιδεών μέσω των LEADER I και ΙΙ οι οποίες βέβαια στη συνέχεια, σε κάποια χρονική στιγμή, σταμάτησαν να είναι εντελώς νέες και επιτυχείς και λόγω της επιτυχίας τους κάποια στιγμή εγκαταλείπονται, φυσικά, από το LEADER εξ αιτίας αυτής της βασικής προσέγγισης.
Για τον λόγο αυτό, στα καλά προγράμματα LEADER πρέπει να μεριμνήσουμε ώστε να μην διακοπεί ξαφνικά αυτό που αποδείχθηκε εξαιρετικό, αλλά οι ιδέες που δοκιμάσθηκαν με επιτυχία πρέπει κάποτε στη συνέχεια να μεταφερθούν στα κανονικά προγράμματα ως εξασφαλισμένο, θετικό συστατικό στοιχείο των ενισχύσεων της υπαίθρου.
Αυτό αποτελεί ως γνωστόν και τη βασική ιδέα: να δοκιμάζουμε κάτι στο LEADER με νέες ιδέες, μαζί με τους συμβαλλόμενους επί τόπου, επί τόπου με τις δημοτικές και κοινοτικές ενώσεις, με πολλές μη κυβερνητικές οργανώσεις, με τις εκκλησίες, με όλους που συνέβαλαν πραγματικά στη δρομολόγηση νέων ιδεών στον αγροτικό χώρο.
Εδώ πρέπει να μεριμνήσουμε ώστε τα καλά πράγματα που πραγματικά διακρίνονται να μεταφερθούν στη συνέχεια με κάποιον τρόπο στην πολιτική του αγροτικού χώρου ως εξασφαλισμένο απόθεμα συνετής εργασίας.
Ζητώ από την Επιτροπή να δώσει προσοχή ώστε να τύχουν πραγματικής αποδοχής οι οργανώσεις και τα τμήματα του πληθυσμού που προσέρχονται, και όχι να προσπαθούμε να σπρώξουμε λίγο στο περιθώριο - έστω και ενδεχομένως για λόγους τοπικής ή περιφερειακής επίσημης πολιτικής - την τάδε ή δείνα οργάνωση που μόλις σχηματίζεται με σκοπό να συνεισφέρει μια νέα ιδέα και που δεν είναι ακόμα τόσο γνωστή.
Να παραμείνετε στις θετικές εμπειρίες που κατέδειξε ως τώρα το LEADER.
Μερικές φορές στην αρχή μοιάζει λίγο με αποφυγή δυσκολιών όταν λέγεται πως το σχεδίασαν με υπερβολικά ιδεαλιστικό τρόπο.
Και στη συνέχεια, κατά τις εργασίες, κατά την υλοποίηση, αποκαλύπτεται κάτι που η επίσημη πολιτική - και εμείς από το επίπεδό μας - δεν μπορούσε καθόλου να φανταστεί πως θα ωρίμαζε ξαφνικά τόσο καλά.
Αυτή ήταν η γοητεία του LEADER, και παρακαλώ πολύ να μην χαθεί!
Kύριε Πρόεδρε, επιδοκιμάζω την πρωτοβουλία EQUAL και την έκθεση, η οποία δίνει έμφαση στην ανάγκη να γίνεται διάκριση ανάμεσα στις δράσεις για την καταπολέμηση των διακρίσεων κατά των γυναικών και στις δράσεις για την καταπολέμηση των διακρίσεων κατά των μειονοτικών ομάδων.
Οι γυναίκες δεν αποτελούν μειονοτική ομάδα, εντούτοις συχνά υφίστανται διπλή διακριτική μεταχείριση, ως μέλη μειονοτικών ομάδων καθώς και εξαιτίας του φύλου τους.
Για τον λόγο αυτό, χρειάζεται συγκεκριμένη δράση για τις γυναίκες, όπως επίσης η ενσωμάτωση της διάστασης της ισότητας των ευκαιριών μεταξύ των δύο φύλων (mainstreaming).
Η έκθεση ασχολείται με αυτό και προτείνει να ενσωματωθεί δράση με στόχο να επιτευχθεί η ισότητα μεταξύ γυναικών και ανδρών σε όλες τις πτυχές της εργασίας.
Αναγνωρίζει επίσης τη σημασία της συνεργασίας με τοπικούς και περιφερειακούς φορείς, που είναι εκείνοι που βρίσκονται πιο κοντά στους ανθρώπους ώστε να διασφαλίζεται το mainstreaming σε όλα τα αποτελέσματα των σχεδίων.
Η συμμετοχή εθελοντικών και τοπικών ομάδων θα αποτελέσει επίσης ουσιαστικό στοιχείο της πρωτοβουλίας EQUAL και των σχεδίων.
Οι αναπτυξιακές συμπράξεις στα πλαίσια των θεματικών τομέων, που αναφέρονται στην τροπολογία αριθ.
22, θα επιτρέψουν ακόμη και στις μικρότερες οργανώσεις να διαδραματίσουν κάποιο ρόλο στην πρωτοβουλία EQUAL.
Η Ομάδα μου θα υποστηρίξει την τροπολογία αριθ.
22.
Κύριε Πρόεδρε, κύριοι συνάδελφοι, η έκθεση που συζητά σήμερα η Ολομέλεια είναι αναμφίβολα πολύ σημαντική.
Το δυνατό σημείο της κοινοτικής πρωτοβουλίας INTERREG για την περίοδο προγραμματισμού 2000-2006, πέρα από τους στόχους που επιδιώκει, έγκειται στην προστιθέμενη αξία που αντιπροσωπεύει ενόψει της επικείμενης πλέον διεύρυνσης της Ευρωπαϊκής Ένωσης σε νέες χώρες της Ανατολικής Ευρώπης και της Μεσογείου.
Ενόψει ακριβώς του ορόσημου της διεύρυνσης πρέπει η Ευρωπαϊκή Ένωση, κατά τη γνώμη μου, να αγωνιστεί σθεναρά για να μειώσει τις περιφερειακές ανισότητες και να δώσει τέλος στην απομόνωση των παραμεθόριων περιοχών.
Πράγματι, αυτές οι τελευταίες - πρέπει να το υπενθυμίσουμε - έχουν σημαντικό ρόλο να παίξουν: ρόλο συνδέσμου με τις υποψήφιες χώρες που θα αποτελέσουν μέρος της Ένωσης.
Σε αυτό ακριβώς το πλαίσιο κατέθεσα ορισμένες τροπολογίες που, κατά τη γνώμη μου, είναι εξαιρετικά σημαντικές και που η Επιτροπή Περιφερειακής Πολιτικής, Μεταφορών και Τουρισμού υιοθέτησε.
Στόχος τους είναι η επέκταση των επιλέξιμων για τη διασυνοριακή συνεργασία περιοχών σε όλες τις περιοχές της Αδριατικής, καθώς και σε εκείνες τις επαρχίες της Σικελίας που συνορεύουν με τη Μάλτα - υποψήφια προς ένταξη χώρα - οι οποίες σήμερα, κατά ανεξήγητο τρόπο, δεν συμπεριλαμβάνονται στο κεφάλαιο Α, Παράρτημα 1.
Υπολογίζω στον Επίτροπο Barnier και στον Πρόεδρο της Ευρωπαϊκής Επιτροπής, ότι θα λάβουν δεόντως υπόψη τη θέση του Κοινοβουλίου εν προκειμένω, σύμφωνα με τον κώδικα συμπεριφοράς.
Έχει θεμελιώδη σημασία για ολόκληρη την Ευρώπη η προώθηση της συνεργασίας με τις υποψήφιες χώρες και η στήριξη των παραμεθόριων περιοχών.
Θεωρώ, τέλος, ευκταία την επιδίωξη μεγαλύτερου συντονισμού μεταξύ της πρωτοβουλίας INTERREG και των ήδη υφιστάμενων κοινοτικών προγραμμάτων που έχουν ισχύ εξωτερικής πολιτικής, ως μέσο μεγαλύτερης ολοκλήρωσης και κοινής προγραμματικής μελέτης.
Κύριε Πρόεδρε, κύριοι Επίτροποι, αγαπητοί συνάδελφοι, το LEADER I γνώρισε πραγματική επιτυχία, ιδιαιτέρως χάρη στη μεγάλη ευελιξία της διοικητικής διαχείρισης μεταξύ της Επιτροπής και των τοπικών φορέων.
Κατά τη γνώμη μου είναι λυπηρό το γεγονός ότι η Επιτροπή δεν εκπόνησε τον ίδιο απολογισμό για το LEADER ΙΙ, έναν απολογισμό για την ποιότητα των σχεδίων, την ποσότητα των πιστώσεων που δαπανήθηκαν και, κυρίως, για την απόσυρση ορισμένων τοπικών φορέων ενώπιον των διοικητικών και των οικονομικών βαρών με τα οποία βρέθηκαν αντιμέτωποι.
Παρ' όλα αυτά, εκφράζω την ικανοποίησή μου για το γεγονός ότι στο πλαίσιο του LEADER +, έχουν κινητοποιηθεί νέα μέσα για την παροχή βοήθειας στα αγροτικά εδάφη, προκειμένου να αναπτύξουν τις δυνατότητες τους και να εφαρμόσουν τους στόχους της τοπικής και αειφόρου ανάπτυξης.
Κατά τη γνώμη μου είναι σημαντικό το ότι δίδεται ιδιαίτερη έμφαση στην πειραματική εφαρμογή νέων τρόπων αξιοποίησης της φυσικής και της πολιτιστικής κληρονομιάς και στην ενίσχυση των οικονομικών περιβαλλόντων με στόχο την προώθηση της απασχόλησης.
Προσωπικά, πιστεύω ότι είναι εύστοχη η θεώρηση ότι η ανταλλαγή αυτών των θετικών εμπειριών ανάπτυξης μπορεί να ενταχθεί επίσης στο πλαίσιο της διακρατικής συνεργασίας.
Είναι ενδιαφέρον να σημειώσουμε ότι, όλες οι ζώνες της υπαίθρου θα μπορούν να είναι επιλέξιμες για το LEADER ΙΙ.
Ωστόσο, αν και η δυνατότητα των κρατών μελών να καθορίζουν κάποιες ζώνες στο πλαίσιο αυτής της πρωτοβουλίας παραμένει ανοιχτή, η Επιτροπή θα πρέπει να φροντίσει να διασφαλίσει μια ορισμένη συγκέντρωση πόρων και να δώσει το προβάδισμα στα σχέδια των λιγότερο ευημερουσών ζωνών.
Βέβαια, όσον αφορά τα κριτήρια επιλογής των σχεδίων και των ομάδων τοπικής δράσης, επιβάλλεται διαφάνεια.
Επίσης, θεωρώ ότι θα πρέπει να μεριμνήσουμε ιδιαίτερα, προκειμένου τα οικονομικά κυκλώματα των κρατών ή των τοπικών αρχών να μην καθίστανται πλέον αιτία για καθυστερήσεις πληρωμών, οι οποίες κατάφεραν να οδηγήσουν ορισμένες ομάδες τοπικής δράσης σε οικονομική πτώχευση στο πλαίσιο του LEADER ΙΙ.
Κύριε Πρόεδρε, όντας βουλευτής προερχόμενος από μια υπεραπόκεντρη περιφέρεια οφείλω να επισημάνω ότι σήμερα πρόκειται για ένα πολύ ιδιαίτερο απόγευμα σε ό,τι αφορά την περιφερειακή πολιτική, και αναφέρομαι στη συζήτηση δύο κοινοτικών πρωτοβουλιών, του URBAN και του INTERREG.
Θέλω να υπενθυμίσω ότι οι εν λόγω πρωτοβουλίες στοχεύουν, η πρώτη, το URBAN, στη βελτίωση της ποιότητας ζωής των πολιτών που ζουν στις συνοικίες των διαφόρων ευρωπαϊκών πόλεων, και το INTERREG στη διευκόλυνση της συνοχής και στην αναγνώριση της διαφορετικότητας και των δυνατοτήτων των περιφερειών της Ευρωπαϊκής Ένωσης, ιδιαίτερα κατά τη συμπερίληψη των υπεραπόκεντρων περιφερειών στα κεφάλαια B και Γ.
Εκφράζουμε τη λύπη μας, όπως ακριβώς και ο εισηγητής, για τον αποκλεισμό του κεφαλαίου ΙΙΙΑ.
Θεωρούμε πολύ ορθή στο INTERREG την αναφορά στη δημιουργία ευρωπαϊκού παρατηρητηρίου, αναφορικά με τα αποτελέσματα της συνεργασίας.
Συγχαίρουμε τους εισηγητές, ιδιαίτερα τον κ. Decourriθre, για την ευαισθησία τους σε θέματα περιφερειακής πολιτικής και για την αποδοχή των τροπολογιών μας.
Ελπίζω ο κ. Επίτροπος να δεχθεί την πρόταση που του υποβάλουμε.
Κύριε Πρόεδρε, αναφορικά με τις διάφορες πρωτοβουλίες που αναλύουμε σήμερα το απόγευμα, θέλω να εστιάσω την παρέμβασή μου αυστηρά σε μια σκέψη για μια εξ αυτών, συγκεκριμένα για το πρόγραμμα URBAN.
Είναι γεγονός ότι συζητούμε σήμερα αυτό το πρόγραμμα, διότι το Ευρωπαϊκό Κοινοβούλιο το έβαλε πείσμα ότι αυτή η πρωτοβουλία πρέπει να διατηρηθεί.
Η πρόταση της Επιτροπής ήταν να την καταργήσουμε, μαζί με άλλες πρωτοβουλίες, η πρόταση όμως του Κοινοβουλίου και η ίδια η ευαισθησία της Επιτροπής την κατάλληλη στιγμή συνέτειναν να διατηρηθεί η πρωτοβουλία URBAN.
Πιστεύω ότι πρέπει να εκφράσουμε την ικανοποίησή μας για το γεγονός αυτό.
Όμως, τι επιχειρήματα είχε η Επιτροπή, και συγκεκριμένα η Επίτροπος κ. Monika Wulf-Mathies και ο Γενικός Διευθυντής κ. Eneko Landaburu, προκειμένου να καταργηθεί το πρόγραμμα URBAN;
Το επιχείρημά τους είχε να κάνει με τη βαρύτητα του θέματος.
Το αστικό ζήτημα είναι τόσο σημαντικό που δεν μπορούμε να το εγκλωβίσουμε και σχεδόν να το υποβιβάσουμε σε ένα πρόγραμμα που έχει ελάχιστο προϋπολογισμό.
Σήμερα έχουμε το πρόγραμμα, και συνεπώς, πιστεύω ότι πετύχαμε κάτι σημαντικό, αυτή τη διακριτή ταυτότητα της Ευρωπαϊκής Ένωσης που συνιστά το URBAN.
Εγώ όμως θα ήθελα να απευθυνθώ στον Επίτροπο κ. Barnier υποστηρίζοντας την επιχειρηματολογία της Επιτρόπου και του κ. Γενικού Διευθυντού, διότι πιστεύω ότι είχαν πολύ δίκιο.
Η αστική διάσταση πρέπει να ενσωματωθεί σε εξαιρετικά μεγαλύτερο βαθμό σε όλα τα διαρθρωτικά ταμεία.
Το επίπεδο προϋπολογισμού που χρειάζονται οι πόλεις μας - όπου κατοικεί το 80% του ευρωπαϊκού πληθυσμού και οι οποίες συμμετέχουν σε μεγάλο βαθμό στις θετικές και αρνητικές όψεις που έχουμε στην Ευρώπη - πιστεύω ότι επιτάσσει ακριβώς να ληφθεί υπόψη αυτή η ευρωπαϊκή διάσταση και το πρόγραμμα URBAN να μην αποτελεί δικαιολογία για να μην αναλύουμε σε βάθος, για να μην δίνουμε προτεραιότητα και συνεπώς για να μην παραχωρούμε μία ασύγκριτα μεγαλύτερη χρηματοδότηση σε προγράμματα που αφορούν τις πόλεις μέσω όλων των ευρωπαϊκών ταμείων.
Κατά συνέπεια, εκτιμώ ότι είναι περιττό να παραθέσω τον αριθμό των παραγόντων που υπαγορεύουν αυτή την επένδυση στις αστικές περιοχές, παράγοντες που είναι στην ημερήσια διάταξη, θέλω δε να διαβιβάσω στον κ. Επίτροπο ότι ελπίζουμε να δείξει ευαισθησία ως προς αυτό.
Μολονότι επιδοκιμάζουμε τη διατομεακή προσέγγιση που εμπεριέχεται στη νέα πρωτοβουλία EQUAL, είναι αποφασιστικής σημασίας το πρόγραμμα να ασχοληθεί με τις διαφορετικές μορφές διακρίσεων που στρέφονται εναντίον κυρίως των ατόμων με ειδικές ανάγκες: φυσικά εμπόδια στον χώρο εργασίας που παρεμποδίζουν όσους έχουν περιορισμένη κινητικότητα, συστήματα οπτικής πληροφόρησης που αποκλείουν τους τυφλούς εργαζόμενους, εργασιακά συστήματα που αποκλείουν εντελώς ανθρώπους με μαθησιακές δυσκολίες ή με ψυχικά προβλήματα.
Οι οργανώσεις των ατόμων με ειδικές ανάγκες και οι αντιπρόσωποι των ατόμων με ειδικές ανάγκες που δεν είναι άτομα με ειδικές ανάγκες πρέπει να έχουν τη δέουσα συμμετοχή σε κάθε στάδιο της διαδικασίας λήψης αποφάσεων.
Για τον λόγο αυτό, το Ευρωπαϊκό Κοινοβούλιο έχει προτείνει τις παραγράφους 10-15 του ψηφίσματος, ώστε να διασφαλισθεί ότι τα κράτη μέλη δεν θα είναι σε θέση να αγνοήσουν καμία ομάδα στόχο.
Οι άνθρωποι με ειδικές ανάγκες αποκλείονται πάρα πολύ συχνά από τον κατάλογο των ομάδων στόχων.
Επειδή τα άτομα με ειδικές ανάγκες δεν συνιστούν ομοιογενή ομάδα - για παράδειγμα πολλοί άνθρωποι με προβλήματα ακοής θεωρούν τους εαυτούς τους ως γλωσσική μειονότητα, καθώς οι άλλοι δεν σέβονται τη γλώσσα και την κουλτούρα τους - είναι απαραίτητο, όπως δηλώνεται στην παράγραφο 9, ορισμένες συμπράξεις να μπορούν να ορίζονται ως συμπράξεις που αφορούν μια ειδική ομάδα ατόμων με ειδικές ανάγκες ή άλλη ομάδα.
Το EQUAL παραμένει αποφασιστικής σημασίας και για περιφέρειες όπως η δική μου, στα ανατολικά της Αγγλίας, η οποία βρίσκεται εκτός του πλαισίου των κυριότερων πιστώσεων του Στόχου 1.
Εμείς έχουμε ένα επιπλέον κίνητρο για να πάρουμε χρηματοδότηση μέσω της κοινοτικής πρωτοβουλίας και εξαιρετικές επιδόσεις ως αποτέλεσμα προηγούμενων σχεδίων.
Τα σχέδια του πρώην ADAPT κυμαίνονται από το σχέδιο CORE, το οποίο ανέπτυξε νέες αλυσίδες προμηθειών για την αυτοκινητοβιομηχανία στο Bedfordshire, μέχρι σχέδια για τη βελτίωση των προδιαγραφών στις μικρές επιχειρήσεις στο Hertfordshire, στο Essex.
Είδαμε το σχέδιο NOW να βοηθά 70 γυναίκες να ξαναρχίσουν να εργάζονται στο Suffolk, πολλές από τις οποίες μπόρεσαν να έρθουν και να μοιρασθούν άμεσα τα αποτελέσματα της εμπειρίας τους με μας, στο Ευρωπαϊκό Κοινοβούλιο στις Βρυξέλλες.
Το EQUAL παραμένει σημαντικό για μας, διότι ακριβώς στις σχετικά πιο ευημερούσες περιφέρειες χάνονται οι θέσεις εργασίας που απαιτούν λιγότερα προσόντα, κάτι που μπορεί να αποτελέσει έναν σημαντικό πρώτο προορισμό όσων υφίστανται διακρίσεις στην αγορά εργασίας.
Τέλος, δυο λόγια για το INTERREG.
Είναι πράγματι εντελώς παράλογο εταιρικές σχέσεις που καθιερώθηκαν το 1994 να επεκτείνονται μέχρι τώρα αποκλείοντας νέους διαπεριφερειακούς δεσμούς.
Κατά τη διάρκεια αυτής της περιόδου τα λιμάνια του Great Yarmouth και Harwich στην ακτή του Essex-Suffolk-Norfolk εγκαινίασαν σημαντικούς νέους μεταφορικούς και οικονομικούς δεσμούς με εταίρους στην Ολλανδία.
Παροτρύνω το Κοινοβούλιο να υποστηρίξει την τροπολογία μας αριθ.
2, η οποία θα διασφαλίσει την ευελιξία ώστε να συμπεριληφθούν νέες περιοχές, ιδιαίτερα στις θαλάσσιες παραμεθόριες περιοχές.
Κύριε Πρόεδρε, Ανώτατη Επιτροπή, αξιότιμοι κυρίες και κύριοι, κύριε Πρόεδρε, θα ήθελα καθαρά ενημερωτικά να αποσαφηνίσω κάτι.
Η κυβέρνηση του ομοσπονδιακού καγκελάριου Schόssel συνεχίζει την πολιτική για τους πρόσφυγες που είχε υιοθετήσει η τέως σοσιαλδημοκρατική κυβέρνηση του ομοσπονδιακού καγκελαρίου Klima.
Η πολιτική για τους πρόσφυγες στην Αυστρία δεν πρόκειται να αλλάξει!
Οι αγροτικές περιοχές καταλαμβάνουν πάνω από το 80% του εδάφους της ΕΕ, και σε αυτές ζει το 25% του πληθυσμού.
Ως αγρότισσα και βουλευτής προσπάθησα πάντα να μην βλέπω χωριστά τη γεωργία, αλλά το σύνολο του αγροτικού χώρου.
Θεωρώ ιδιαίτερα σημαντική την ολοκληρωμένη προσέγγιση της ανάπτυξης της υπαίθρου, επειδή πιστεύω πως μόνο η δικτυωμένη συγκέντρωση όλων των επαγγελματικών ομάδων και όλων των ανθρώπων του αγροτικού χώρου - συνοπτικά η πολυλειτουργικότητα του αγροτικού χώρου - θα προσφέρει σε όλους έναν ενεργό και ελκυστικό ζωτικό χώρο.
Θα ήθελα να χαιρετίσω το νέο πρόγραμμα LEADER+ ιδιαίτερα λόγω του περιεκτικού του χαρακτήρα.
Στο μέλλον θα καταστεί δυνατή η εφαρμογή προγραμμάτων όχι μόνον στις μεμονωμένες περιοχές ενίσχυσης, αλλά σε όλες τις περιφέρειες της ΕΕ.
Η οριζόντια αυτή προσέγγιση είναι σκόπιμη, επειδή επενδύονται με τον τρόπο αυτό και τα προγράμματα για την αγροτική ανάπτυξη.
Μελλοντικά, η χρηματοδότηση δεν θα γίνεται πλέον από τρία ταμεία, αλλά μόνον από το Ευρωπαϊκό Γεωργικό Ταμείο Προσανατολισμού και Εγγυήσεων (ΕΓΤΠΕ).
Για τον λόγο αυτό θα χρειασθεί να βελτιώσουμε την ποιότητα των προγραμμάτων, διότι το ΕΓΤΠΕ πρέπει να είναι ένα αποτελεσματικό χρηματοδοτικό μέσο.
Η μεγαλύτερη ακρίβεια κατά την επιλογή θα οδηγήσει σε μεγαλύτερη αποτελεσματικότητα, διότι δεν θα κατασπαταλάται το χρήμα.
Θα ήθελα να τονίσω ιδιαίτερα ένα ακόμη θέμα που αποτελεί μια προσέγγιση για μια ολοκληρωμένη και συμβατή με το περιβάλλον αναπτυξιακή στρατηγική.
Στον τομέα αυτό υπάρχει ένα μεγάλο δυναμικό μελλοντικής απασχόλησης στον αγροτικό χώρο, το οποίο πρέπει να εκμεταλλευθούμε, εάν θέλουμε να παρουσιάσουμε μια προοπτική στους ανθρώπους της υπαίθρου.
Ως εκ τούτου, η πολιτική για τον αγροτικό χώρο είναι κάτι περισσότερο από μια πολιτική μόνον για τους αγρότες.
Το LEADER+ θα συμπληρώσει ήδη υφιστάμενα προγράμματα, θα αποφύγει επικαλύψεις και τη διπλή χρηματοδότηση, συμβάλλοντας ούτως σε μια κατά το δυνατόν ευρεία ανάπτυξη.
Με τον τρόπο αυτό το LEADER+ μπορεί μαζί με τα προγράμματα του Κανονισμού 1257/99 να υπογραμμίσει ακόμα καλύτερα τον δεύτερο πυλώνα της Κοινής Γεωργικής Πολιτικής και να αναπτύξει το βέλτιστο αποτέλεσμα για το σύνολο του αγροτικού χώρου.
Αξιότιμε κύριε Πρόεδρε, αξιότιμοι συνάδελφοι, δεν είμαι πάντα περήφανος για τις βιαστικές ενέργειες αυτού του Κοινοβουλίου, όμως το πρόγραμμα URBAN αποτελεί ένα από τα καλύτερα παραδείγματα της δράσης μας και δημιουργήθηκε ακριβώς έπειτα από πρωτοβουλία του Κοινοβουλίου.
Η Επιτροπή σκόπευε να αποσύρει το URBAN, όμως αυτή τη φορά επικράτησε το Κοινοβούλιο.
Είναι θετική η συνέχιση του URBAN, διότι σε τοπικό επίπεδο είχαμε καλά αποτελέσματα από αυτό.
Τα προβλήματα των αστικών περιοχών της Ευρώπης βαίνουν προς επιδείνωση, ευτυχώς όμως τώρα έχουμε ομοφωνία με την Επιτροπή.
Το μεγαλύτερο μέρος του πληθυσμού της Ευρώπης κατοικεί στις πόλεις, τα προβλήματα των οποίων αποτελούν τα πιο σημαντικά και πλέον πολυσχιδή ζητήματα της περιφερειακής πολιτικής.
Ο κίνδυνος του κοινωνικού αποκλεισμού είναι μεγάλος.
Σε πολλές πόλεις της Γαλλίας και της Αγγλίας υπάρχουν ήδη φτωχογειτονιές, στις οποίες εγκυμονούν πολλών ειδών αρνητικά φαινόμενα.
Κανείς από εμάς δεν θέλει τις τενεκεδουπόλεις της Νότιας Αμερικής στην Ευρώπη.
Πρέπει να δράσουμε τώρα, πριν να είναι πολύ αργά.
Οι πόλεις έχουν επίσης αποφασιστική σημασία για την οικονομία της Ευρώπης.
Επιστρέφουμε πάντα πίσω στο ίδιο βασικό πρόβλημα της Ευρώπης: η οικονομική ζωή μας δεν ενθαρρύνει αρκετά το άτομο ούτε είναι αρκετά δυναμική.
Η οικονομική ζωή πρέπει να είναι ισχυρή, προκειμένου να μπορούμε να φροντίζουμε τους συνανθρώπους μας και το περιβάλλον μας.
Αυτό δεν είναι πολιτική αλλά απλή λογική της ζωής.
Ως προς τη χρήση των πόρων, είναι τώρα θετικό το γεγονός ότι τα χρήματα επικεντρώνονται σε ένα σημείο, διότι με το να θέτει κανείς στόχους εδώ κι εκεί εξανεμίζει άσκοπα τα πυρομαχικά.
Τώρα θα πρέπει να επικεντρωθούμε στην επίλυση των προβλημάτων των μικρών και μεσαίων διαστάσεων πόλεων, διότι αυτές δεν έχουν αρκετή κρίσιμη μάζα. αΕτσι θα μπορέσουμε να δώσουμε περαιτέρω ώθηση και στις αγροτικές περιοχές που τις περιβάλλουν.
Συνήθως λησμονούμε ότι τα προβλήματα των πόλεων και της υπαίθρου βαδίζουν στην πραγματικότητα πιασμένα χέρι χέρι.
Θεμέλιο όλων αποτελεί η ενθάρρυνση των καινοτομιών και της επιχειρηματικότητας του ατόμου, διότι μια μαζική κίνηση που ξεκινά από τα άτομα ανανεώνει την περιοχή εκ των ένδον.
Η χορήγηση χρηματοδότησης χωρίς την ύπαρξη μιας οικονομίας που να στέκεται στα δικά της πόδια είναι σαν να κουβαλά κανείς νερό στο πηγάδι: για λίγο φτάνει να πιει, όμως την επόμενη μέρα το πηγάδι είναι πάλι άδειο.
Κύριε Πρόεδρε, με την εφαρμογή του INTERREG III η ευρωπαϊκή πολιτική συνεργασίας μπαίνει σε μια νέα φάση.
Στο επίκεντρο της προσοχής μας δεν είναι πια αποκλειστικά τα εσωτερικά σύνορα αλλά και τα εξωτερικά.
Στο πλαίσιο της παγκοσμιοποίησης και του πολιτιστικού ανοίγματος που χαρακτηρίζει τη σημερινή πραγματικότητα, η Ευρωπαϊκή Ένωση έχει ανάγκη από μέσα που να της επιτρέπουν να ενισχύσει τους δεσμούς της και τους διαύλους επικοινωνίας της με τις όμορες περιοχές, και ιδίως εκείνες της Ανατολικής και της Νότιας Ευρώπης.
Τα σύνορα της Ένωσης δεν θα πρέπει πια να αντιπροσωπεύουν ένα εμπόδιο στην ισόρροπη ανάπτυξη, αλλά - αντίθετα - μια ευκαιρία, μια γέφυρα για να γίνει γονιμότερη η συνεργασία.
Μέσω των τροπολογιών που εγκρίθηκαν στην επιτροπή, το Κοινοβούλιο προσπάθησε να συμπληρώσει την πρόταση της Επιτροπής, εισάγοντας νέα στοιχεία στον κατάλογο των επιλέξιμων για ενισχύσεις περιοχών, και ιδίως υπέρ των εξωτερικών και των θαλάσσιων συνόρων της Νότιας Ευρώπης.
Στο σχέδιο γενικών κατευθύνσεών της, η Επιτροπή αναγνωρίζει πράγματι ότι χρειάζεται να δοθεί μεγαλύτερη προσοχή σε αυτά τα σύνορα σε σχέση με το παρελθόν, λαμβάνοντας ιδίως υπόψη τη διαδικασία διεύρυνσης προς ανατολάς και τη διαδικασία μεγαλύτερης ολοκλήρωσης με τις χώρες της Μεσογείου.
Όπως υπενθύμισε και ο Πρόεδρος Prodi όταν παρουσίασε τους στρατηγικούς στόχους 2000-2005, η επανέναρξη της διαδικασίας της Βαρκελώνης αποτελεί προτεραιότητα για την Ένωση και η πρωτοβουλία INTERREG III θα μπορέσει να συμβάλει στην επιδίωξη αυτού του στρατηγικού στόχου.
Εκφράζοντας την ικανοποίησή μας για την εξαίρετη εργασία του εισηγητή, ελπίζουμε μόνο ότι η Επιτροπή θα λάβει δεόντως υπόψη τις προτάσεις του Κοινοβουλίου, σεβόμενη τις αναληφθείσες δεσμεύσεις στο πλαίσιο του κώδικα συμπεριφοράς για την εφαρμογή των διαρθρωτικών πολιτικών, και ότι θα επιβεβαιώσει με τις δέουσες τροποποιήσεις την αναγκαία μετατροπή αυτής της κοινοτικής πρωτοβουλίας από απλό μέσο εσωτερικής ανακατανομής σε ευκαιρία αναθέρμανσης και αξιοποίησης των σχέσεων με τις γειτονικές χώρες.
Κύριε Πρόεδρε, από εφέτος διατίθενται περίπου 200 δις ευρώ για τα διαρθρωτικά ταμεία έως το έτος 2006, όμως μόνον το 5 Ύ % προορίζεται για τις κοινοτικές πρωτοβουλίες, ήτοι την INTERREG, την LEADER, την URBAN και την EQUAL.
Αυτό συνιστά μείωση κατά 3 Ύ % απέναντι στις προγενέστερες κοινοτικές πρωτοβουλίες.
Για την EQUAL δεν προβλέπονται παρά μόνον 2,8 δις ευρώ, όπως αποσαφηνίζεται στην ισορροπημένη έκθεση της συναδέλφου Ursula Stenzel.
Αυτό μας κάνει να απορούμε ακόμα περισσότερο με τον μεγάλο αριθμό τροπολογιών και τον υπερβολικά μακρύ κατάλογο επιθυμιών που αφορούν πιθανά καθήκοντα.
Πώς να τεθούν εδώ προτεραιότητες;
Υπάρχει ομοφωνία όσον αφορά τη βασική αρχή που συνίσταται στην κατάργηση της περιθωριοποίησης, των διακρίσεων και των ανισοτήτων στην αγορά εργασίας.
Οι διεθνικές στρατηγικές θα καταστήσουν δυνατή σε μειονεκτικές ομάδες την πρόσβαση στην απασχόληση.
Δεν δέχομαι τις τροπολογίες που υπολογίζουν γι' άλλη μια φορά στα ΓΤΒ, διότι τα εν λόγω γραφεία τεχνικής βοήθειας υπήρξαν αντικείμενο σφοδρότατων και δικαιολογημένων επικρίσεων επί του έργου της προηγούμενης Επιτροπής.
Η Επιτροπή μας Απασχόλησης και Κοινωνικών Υποθέσεων ήταν, ως γνωστόν, αρμοδία επί της ουσίας κατά την ανάλυση σημαντικών ελλείψεων και παραλειφθεισών αναθεωρήσεων που αφορούσαν το LEONARDO.
Επομένως, η Επιτροπή δεν μπορεί να απαλλαγεί ούτε ως προς το EQUAL από την άμεση ευθύνη και από τον έλεγχο.
Η Επιτροπή δεν μπορεί να εγκρίνει τις προτάσεις των κρατών μελών, παρά μόνον εάν αυτές πληρούν όλες τις προϋποθέσεις: πρώτον, τις εργασίες για την ενσωμάτωση μέσω τομεακών και γεωγραφικών συμπράξεων όπου πρέπει να ληφθούν υπόψη οι κατευθυντήριες γραμμές της πολιτικής απασχόλησης, δεύτερον, τη συστηματική ενσωμάτωση των ενεχομένων παραγόντων, δηλαδή των τοπικών, περιφερειακών και εθνικών αρχών, των κέντρων επαγγελματικής κατάρτισης, των πανεπιστημίων, των ΜΚΟ, των κοινωνικών εταίρων και του ιδιωτικού τομέα με στόχο τη δημιουργία μιας αειφόρου εταιρικής σχέσης, τρίτον, την εξασφάλιση ενός σαφώς καινοτόμου χαρακτήρα των μεθόδων και των προτύπων.
Η Επιτροπή πρέπει λοιπόν να δεσμευθεί όσον αφορά το στρατηγικό πλαίσιο για την προώθηση της ικανότητας προς εργασία και της ποιότητας της εργασίας, την αξιολόγηση των αποτελεσμάτων και την αποτελεσματική διαβίβαση των βέλτιστων πρακτικών.
Τότε μόνον θα επιτευχθεί το επιθυμητό πολλαπλασιαστικό αποτέλεσμα.
Κύριε Πρόεδρε, επιθυμώ να αναφερθώ στις προτάσεις της Επιτροπής, σχετικά με τη θέση του προϋπολογισμού για την προώθηση της ΚΓΠ.
Στις 26 Οκτωβρίου 1999 η Ευρωπαϊκή Επιτροπή ενέκρινε μια πρόταση, προκειμένου να διασφαλίσει ότι θα υπάρχει η νομική βάση για τη θέση του προϋπολογισμού, που αφορά την πληροφόρηση του κοινού σχετικά με την ΚΓΠ.
Η πρόταση αυτή θα διαγράψει την τρέχουσα θέση προϋπολογισμού Β2-5122 και θα δημιουργήσει έναν νέο τίτλο στον προϋπολογισμό, τον Β1-382.
Οι δράσεις που προωθούν την κατανόηση μεταξύ των νέων γεωργών και της ΕΕ, και δημιουργούν ισχυρότερους δεσμούς με τις υποψήφιες χώρες της ΕΕ και τον έξω κόσμο είναι σημαντικές.
Συνεπώς, υποβάλλω αυτές τις τροπολογίες στο Κοινοβούλιο, προκειμένου να υποστηρίξει τη συνεισφορά τέτοιου είδους προγραμμάτων.
Δεδομένης της ανάγκης να ενθαρρύνουμε τους νέους γεωργούς να συνεχίσουν να ασκούν τη γεωργία, είναι εξαιρετικά σημαντικό να είναι καλά ενημερωμένοι για τις εξελίξεις στην Κοινή Γεωργική Πολιτική.
Η πληροφόρηση και η κατάρτιση των νέων γεωργών σε ευρωπαϊκό επίπεδο είναι ζωτικής σημασίας.
Σας ζητώ να παράσχετε την υποστήριξή σας, ώστε αυτό το τμήμα του διαθέσιμου προϋπολογισμού να επικεντρωθεί στην ανάπτυξη της γνώσης μεταξύ των νέων ευρωπαίων γεωργών.
Σε ό,τι αφορά την πληροφόρηση και την κατάρτιση, στο παρελθόν αυτή η θέση του προϋπολογισμού διατέθηκε για την πληροφόρηση, την επικοινωνία και την κατάρτιση.
Ωστόσο, η Επιτροπή προτείνει τώρα να μην συμπεριλαμβάνεται πλέον η κατάρτιση.
Θεωρώ ότι η κατάρτιση πρέπει να συμπεριληφθεί, όταν παρέχει τη σχετική πληροφόρηση για την ΚΓΠ σε ευρωπαϊκό επίπεδο.
Μια τέτοια ευρωπαϊκή κατάρτιση αποτελεί ένα στοιχείο που εξασφαλίζει ότι, οι νέοι γεωργοί έχουν την απαιτούμενη γνώση της ΚΓΠ ώστε να λάβουν σοβαρές επιχειρηματικές αποφάσεις για το μέλλον.
Συνεπώς, προτείνω τρεις τροπολογίες.
Παροτρύνω το Κοινοβούλιο να τις υποστηρίξει.
Κύριε Πρόεδρε, λαμβάνω τον λόγο για να εκφράσω, με την εμπειρία μου σε δημοτική αρχή, την ορθότητα, τολμώ να πω την αναγκαιότητα, να θέσουν τα σχέδια του προγράμματος URBAN έναν τριπλό στόχο: καταρχάς, να ενθαρρύνουν την αποκατάσταση ιστορικών, παλαιών, ενδεχομένως σε κακή κατάσταση υποδομών και συνοικιών.
Δεύτερον, να ενθαρρύνουν και να προωθήσουν την οικονομική δραστηριότητα και την κοινωνική ζωή μέσα σε αυτούς τους ιστορικούς θύλακες, μέσα σε αυτά τα κομμάτια παλιάς πόλης.
Ελάχιστα θα μας χρησίμευαν δρόμοι, τώρα ίσως υπέροχα φωταγωγημένοι, με καινούρια πεζοδρόμια, με λιθόστρωτα, ενδεχομένως ασβεστωμένοι και καλλωπισμένοι, εάν δεν είμαστε ικανοί να τους κάνουμε να σφύζουν από δραστηριότητα, και κατά συνέπεια, απασχόληση.
Διευκρινίζω ότι δεν πρόκειται για χρηματοδότηση ή ενίσχυση των διαφόρων κοινωνικών παραγόντων, αλλά και για την επιδίωξη του προσανατολισμού προς την απασχόληση κατά την επιλογή των επιλέξιμων προγραμμάτων ή, πράγμα που είναι ένα και το αυτό, προγραμμάτων που θα στοχεύουν στο να ενθαρρύνουν τη δημιουργία, την ώθηση και την πρωτοβουλία για την απασχόληση.
Τρίτον - και ίσως θα έπρεπε να το αναφέρω πρώτο - τα προγράμματα πρέπει να στοχεύουν κυρίως στη συνολική αποκατάσταση των ατόμων και των οικογενειών, διότι δεν δημιουργήθηκε ο άνθρωπος για το δικαίωμα, αλλά το δικαίωμα για τον άνθρωπο.
Σε αυτές τις περιοχές των πόλεών μας, συχνά ζουν μονογονικές οικογένειες, άτομα της τρίτης ηλικίας που λαμβάνουν μια σύνταξη και δεν ασκούν κάποια παραγωγική δραστηριότητα και οικογένειες που αντιμετωπίζουν δύσκολες καταστάσεις, ενίοτε διάλυσης ή αποδιάρθρωσης.
Ζουν σε περιοχές που θα πρέπει να επωφεληθούν από αυτά τα προγράμματα.
Εάν το κατορθώσουμε από την οπτική αυτού του τριπλού στόχου, πιστεύω ότι αυτές οι οικογένειες, αυτά τα άτομα, αυτοί οι ευρωπαίοι πολίτες θα δημιουργήσουν περισσότερο στην Ευρώπη, αυτό δε μου φαίνεται πολύ σημαντικό, διότι τελικά οι πόλεις θα γίνονται όλο και περισσότερο οι πρωταγωνίστριες του ευρωπαϊκού βίου.
Κύριε Πρόεδρε, κύριε Επίτροπε, είναι πλέον προφανές ότι η αποκλειστική ενασχόληση με τη γεωργική δραστηριότητα καθίσταται όλο και λιγότερο ικανή να κρατήσει τον πληθυσμό, και ειδικότερα τη νεολαία, στις αγροτικές περιοχές.
Αυτό ακριβώς δείχνει η προσφάτως δημοσιευθείσα έκτη περιοδική έκθεση για τις ευρωπαϊκές περιφέρειες, όπου επισημαίνεται ότι οι 25 περιφέρειες της Ευρωπαϊκής Ένωσης με πιο έντονο αγροτικό χαρακτήρα είναι ακριβώς εκείνες όπου σημειώνονται τα υψηλότερα ποσοστά ανεργίας, πέραν του ότι συνεχίζουν να αντιμετωπίζουν τα παραδοσιακά προβλήματα της γήρανσης του πληθυσμού και της εγκατάλειψης.
Με δεδομένη αυτή την κατάσταση, η Επιτροπή, αργά αλλά σταθερά, δυστυχώς όμως με υπερβολικά αργούς ρυθμούς, προωθούσε πρωτοβουλίες οι οποίες προσέβλεπαν, μακροπρόθεσμα, στην εξισορρόπηση και τη συμπλήρωση της ΚΓΠ, με απώτερο στόχο να επεκταθεί η εμβέλειά της στο σύνολο των ενδογενών πόρων της υπαίθρου, προωθώντας την κινητοποίηση αυτών των πόρων μέσω πρωτοβουλιών και επενδύσεων προς όφελος της αύξησης της ευημερίας και της απασχόλησης του πληθυσμού, τόσο των αγροτών όσο και των υπόλοιπων ομάδων.
Είναι η περίπτωση της πρόσφατης πολιτικής με στόχο την ανάπτυξη της υπαίθρου, που εγκαινιάστηκε επ' ευκαιρία της μεταρρύθμισης που εισάγεται με την Ατζέντα 2000, και ειδικότερα είναι η περίπτωση της κοινοτικής πρωτοβουλίας LEADER, η οποία ξεκίνησε με την LEADER Ι και την LEADER ΙΙ, το 1991 και το 1994 αντίστοιχα, και συνεχίζεται τώρα με την πρωτοβουλία LEADER+.
Με βάση τα παραπάνω, θα επιθυμούσα να υπογραμμίσω τρία ζητήματα:
πρώτον, έχει ουσιαστική σημασία να αποφευχθεί η "πολιτικοποίηση" των κριτηρίων επιλογής των ομάδων τοπικής δράσης που θα αναλάβουν τη διοργάνωση και υλοποίηση των σχεδίων, αλλά η επιλογή αυτή πρέπει να γίνεται με αποκλειστικό κριτήριο την αξία των σχεδίων, δίνοντας προτεραιότητα στα σχέδια όπου το ποσοστό συμμετοχής μη κρατικών φορέων θα είναι υψηλότερο, παρ' ότι αυτοί δεν θα πρέπει σε καμία περίπτωση να αντιπροσωπεύουν πάνω από το 50% των εταίρων που συμμετέχουν στις ΟΤΔ·
δεύτερον, είναι αναγκαίο, στο πλαίσιο των δράσεων συνεργασίας μεταξύ των ΟΤΔ και αντίστοιχων οργανώσεων τρίτων χωρών, να ακολουθηθεί η αρχική διατύπωση της Επιτροπής - όπως εμφανίζεται στο σημείο 18 - και όχι η περιοριστική διατύπωση της Επιτροπής STAR, η οποία πέρασε παρά τη θέληση αυτού του Κοινοβουλίου.
Αυτός είναι ο λόγος για τον οποίο υπέβαλα μία τροπολογία προς αυτή την κατεύθυνση, η οποία εγκρίθηκε από την Επιτροπή Γεωργίας και αναμένω ότι θα γίνει αποδεκτή από την Ολομέλεια·
τρίτον, θα ήθελα να σας υπενθυμίσω ότι είναι απολύτως απαραίτητο, μετά το 2006, να παύσει πλέον το LEADER να αποτελεί απλώς και μόνο μία κοινοτική πρωτοβουλία πιλοτικού χαρακτήρα και να αναβαθμισθεί σε μία συνιστώσα ανάπτυξης της υπαίθρου της ΚΓΠ, η οποία θα έπρεπε, κατά τη γνώμη μου, να ονομάζεται στο εξής "κοινή γεωργική και περιφερειακή πολιτική και πολιτική υπέρ της υπαίθρου" .
Θα επιθυμούσα να συγχαρώ τον συνάδελφο Procacci για την εξαίρετη έκθεση που μας παρουσίασε.
Κύριε Πρόεδρε, προτού εν συνεχεία δώσετε τον λόγο στους φίλους και συνάδελφους, Franz Fischler και Αννα Διαμαντοπούλου, καθώς και οι τρεις είχαμε την ευκαιρία να παρακολουθήσουμε αυτή τη συζήτηση με την ίδια προσοχή ως υπεύθυνοι των τεσσάρων αυτών κοινοτικών πρωτοβουλιών - θα ήθελα να σταθώ και να μιλήσω σχετικά με τις πρωτοβουλίες URBAN και INTERREG για τις οποίες μιλήσατε πολλοί από εσάς και επί των οποίων παρεμβήκατε.
Θέλω εξ αρχής να εκφράσω τις ευχαριστίες μου στους εισηγητές των επιτροπών, όλων των επιτροπών, καθώς επίσης και στους αγορητές των Ομάδων και στην καθεμιά και στον καθένα από εσάς για την υψηλή ποιότητα και το μεγάλο ενδιαφέρον που καταμαρτυρούν οι παρεμβάσεις σας ως προς αυτές τις δυο πρωτοβουλίες.
Αυτό ισχύει ιδιαίτερα για όσα είπε, σχετικά με το URBAN, η κ. Arlene McCarthy, την οποία θα ήθελα να ευχαριστήσω όχι μόνο για την εργασία και την έκθεση που παρουσίασε αλλά επίσης, θα το πω και εγώ με τη σειρά μου, για όσα της οφείλουμε, για όσα της οφείλετε εσείς όσον αφορά αυτή την πρωτοβουλία, όπως οφείλουμε και εμείς στο Κοινοβούλιό σας εν γένει.
Πράγματι, δεν λησμονώ ότι το Ευρωπαϊκό Κοινοβούλιο είναι εκείνο που έλαβε την πολιτική απόφαση και εξέφρασε την ελπίδα για τη διατήρηση αυτής της πρωτοβουλίας υπέρ της αναζωογόνησης των αστικών ζωνών σε κρίση, υπέρ μιας αειφόρου αστικής ανάπτυξης, η οποία ταυτόχρονα συνεπάγεται αυτή την ολοκληρωμένη προσέγγιση όσον αφορά την παράλληλη αντιμετώπιση των οικονομικών, κοινωνικών και περιβαλλοντικών πτυχών, την οποία στηρίζουμε.
Αλλα σημεία με τα οποία συμφωνούμε και τα οποία τονίζονται στην έκθεση της κ. Arlene McCarthy είναι η αποτελεσματικότητα αυτού του μέσου μέσω της οικονομικής συγκέντρωσης και μιας κρίσιμης μάζας για τις παρεμβάσεις, ο οριζόντιος μηχανισμός που κατά τη γνώμη μας ευνοεί περισσότερο τη διάδοση των αποτελεσμάτων και την αύξηση των ανταλλαγών εμπειριών και ορθών πρακτικών και τέλος, ο διευρυνόμενος ρόλος των τοπικών αρχών, όσον αφορά τη σύλληψη και τη διαχείριση των προγραμμάτων, βάσει μιας πραγματικής εταιρικής σχέσης.
Έχοντας υπενθυμίσει τα βασικά σημεία στα οποία συμφωνούν οι προτάσεις της Επιτροπής και του Κοινοβουλίου σας και έχοντας τονίσει το μεγάλο ενδιαφέρον με το οποίο άκουσα τις διάφορες παρεμβάσεις, θα ήθελα να απαντήσω σε ορισμένες επικρίσεις, σε ορισμένες συστάσεις που διατυπώθηκαν, αφού πρώτα σας ζητήσω εκ των προτέρων να με συγχωρέσετε για την αδυναμία μου να αναφέρω προσωπικά όλους όσους παρενέβησαν.
Νομίζω πάντως ότι καθένας θα αναγνωρίσει τον εαυτό του.
Καταρχάς, το πρόγραμμα URBAN και το μέγιστο όριο των πενήντα πόλεων που κάποιοι από εσάς χαρακτηρίσατε αυθαίρετο.
Κατανοώ αυτή την ανησυχία.
Γι' αυτό ζήτησα από τις υπηρεσίες μου να είναι έτοιμες να μελετήσουν μια εύλογη αύξηση του αριθμού των επιλέξιμων στο πρόγραμμα URBAN πόλεων με ορισμένες εγγυήσεις, πρωτίστως όσον αφορά τη συγκέντρωση - αναφέρομαι κυρίως σε ορισμένες ζώνες παρέμβασης, οι οποίες θα πρέπει να αριθμούν τουλάχιστον 20.000 κατοίκους και, σε εξαιρετικές περιπτώσεις, 10.000 κατοίκους - και εν συνεχεία, την κρίσιμη οικονομική μάζα: θα πρέπει να περιοριστούμε στα 500 ευρώ ανά κάτοικο, προκειμένου η παρέμβαση της Ευρωπαϊκής Ένωσης να είναι αποτελεσματική και ταυτόχρονα ουσιαστική και προκειμένου να μην συγγενεύει κατά κάποιον τρόπο με μια υπερβολική κατάτμηση των πόρων που δεν θα είχε πλέον κανένα νόημα ούτε για τους πολίτες ούτε για τις κοινότητες.
Αυτή είναι η πρώτη μου απάντηση σχετικά με το ζήτημα του ορίου.
Όσον αφορά τώρα ένα δεύτερο ζήτημα, το οποίο αφορά τα πρόσθετα κριτήρια που θα έπρεπε να λαμβάνονται υπόψη κατά την επιλογή των ζωνών που βρίσκονται σε δύσκολη κατάσταση, είμαι έτοιμος ακόμη και εδώ, να επιδείξω μεγαλύτερη ευελιξία και να λάβω υπόψη μου, εκτός από τα κοινοτικά κριτήρια που προβλέπονται στο σημείο 11 του σχεδίου γενικών κατευθύνσεων και άλλα σχετικά κριτήρια.
Τρίτο σημείο: οι ειδικές δράσεις υπέρ ορισμένων κοινωνικών ομάδων - αναφέρθηκαν σε πολλές από τις παρεμβάσεις σας - οι γυναίκες, αλλά και οι μετανάστες, οι πρόσφυγες, θα έπρεπε να συμπεριλαμβάνονται.
Αυτό το μέλημα, κυρίες και κύριοι βουλευτές, βρίσκεται στην καρδιά της δικής μας πρωτοβουλίας URBAN και, εάν κάτι τέτοιο κριθεί απαραίτητο, είμαι πρόθυμος για μια ενδεχόμενη εκ νέου συγγραφή του κειμένου, η οποία θα επιτρέπει την περαιτέρω αποσαφήνιση του μηνύματος.
Θα ήθελα να ολοκληρώσω, όσον αφορά το URBAN, σχετικά με τους όρους εφαρμογής και πρωτίστως να αναφέρω τη διαδικασία επιλογής.
Ορισμένοι εξέφρασαν την επιθυμία η διαδικασία αυτή να γίνει λιγότερο γραφειοκρατική, πιο διαφανής, να αποφεύγεται η διπλή χρήση στο επίπεδο των σχεδίων και των χρηματοδοτήσεων.
Κυρίες και κύριοι, πρέπει να είμαστε σαφείς όσον αφορά αυτό το σημείο: στο πλαίσιο της αρχής της επικουρικότητας, η επιλογή των επιλέξιμων ζωνών ή επιλέξιμων κοινοτήτων για το URBAN ανήκει πρωτίστως στην αρμοδιότητα των κρατών μελών.
Η Επιτροπή, από την πλευρά της, είναι έτοιμη να αποφύγει την αδικαιολόγητη γραφειοκρατική υπερφόρτωση, δεν μπορούμε, ωστόσο, να μην επιβεβαιώσουμε την καταλληλότητα και την ποιότητα των προγραμμάτων που μας προτείνονται - άλλωστε, εσείς θα ήσασταν από τους πρώτους που θα μας επικρίνατε για αυτό.
Η δεύτερη παρατήρηση αφορά τις προθεσμίες υποβολής των προγραμμάτων και την δυνατότητα παρουσίασης ενός συμπληρώματος προγραμματισμού, το οποίο θα είναι συνημμένο με τα προγράμματα.
Δεν έχω καμία αντίρρηση ως προς αυτή την ιδέα υποβολής ενός συμπληρώματος προγραμματισμού, το οποίο θα είναι συνημμένο με το αρχικό πρόγραμμα.
Ωστόσο, κάτι τέτοιο δεν μπορεί να σημαίνει παράταση της αρχικής προθεσμίας, η οποία υπενθυμίζω ότι για το πρόγραμμα αυτό διαρκεί έξι μήνες.
Η προθεσμία αυτή, η οποία μάλιστα είναι ίση με εκείνη που ορίσαμε για το INTERREG και για τα ενιαία έγγραφα προγραμματισμού του στόχου 2, πρέπει γενικά να επαρκεί, κατά τη γνώμη μου, για την εκπόνηση ενός προγράμματος, γεγονός που δεν απαγορεύει τον μεταγενέστερο προσδιορισμό των σχεδίων.
Όσον αφορά το URBAN, θα ήθελα να ολοκληρώσω με μια τελευταία σκέψη.
Κάποιος από εσάς εξέφρασε την επιθυμία η διάσταση αυτή του αστικού χώρου να μην περιοριστεί στο URBAN.
Είμαι απολύτως σύμφωνος.
Και εγώ ο ίδιος, στη συνεδρίαση των υπουργών χωροταξίας εξέφρασα το μέλημά μου - και είναι κάτι στο οποίο δίνω πολλή προσοχή - στα ενιαία έγγραφα προγραμματισμού, στο πλαίσιο των ΚΠΣ, στους προγραμματισμούς για τους οποίους ξεκινάμε τις διαπραγματεύσεις - το μέλημά μου, επαναλαμβάνω, η διάσταση του αστικού χώρου να υπάρχει και εκτός του URBAN, στο σύνολο των προγραμμάτων του στόχου 1 και του στόχου 2.
Νομίζω ότι είμαι σε θέση να εκφράσω τόσο την επαγρύπνησή μας όσο και το γεγονός ότι αυτή η διάσταση του αστικού χώρου εκφράζεται και εκτός του URBAN, στο σύνολο των προγραμματισμών των διαρθρωτικών ταμείων.
Όμως, μελλοντικά, εφόσον πρέπει να κοιτάζουμε μπροστά, ενδιαφέρομαι πάρα πολύ να δω με ποιο συγκεκριμένο τρόπο θα εφαρμοστεί το URBAN, και ενδιαφέρομαι επίσης να δω ποιες θα είναι οι εμπειρίες ή τα διδάγματα που θα μπορούμε να συνάγουμε, καθώς είναι προφανές ότι αυτή η διάσταση του αστικού χώρου πρόκειται να είναι στο επίκεντρο αυτού που θα μπορούσε να αποτελέσει, στις προσεχείς δημοσιονομικές προοπτικές, μια νέα χωροταξική πολιτική των ευρωπαϊκών εδαφών.
Δεν ξεχνώ, δεν μπορούμε να ξεχάσουμε, ότι σήμερα το 80% των ευρωπαίων πολιτών ζει στις πόλεις γεγονός που καθιστά το μέσο αυτό, το URBAN, εξαιρετικά σημαντικό.
Το λέω και το επαναλαμβάνω, θα είμαστε προσεχτικοί ως προς την παρουσία της διάστασης του αστικού χώρου στο σύνολο των προγραμματισμών των διαρθρωτικών ταμείων.
Τώρα, κύριε Πρόεδρε, θα ήθελα να αναφερθώ στο INTERREG και να ευχαριστήσω τον εισηγητή σας, τον κ. Francis Decourriθre, όπως έκανα προηγουμένως με την κ. Arlene McCarthy, για την ποιότητα και την ορθότητα της εργασίας του.
Επέμεινε σε πολλά σημεία με τα οποία εμείς συμφωνούμε όπως άλλωστε και πολλοί από εσάς.
Τα θέματα αυτά είναι πρώτον, η σπουδαιότητα αυτής της διευρωπαϊκής συνεργασίας με τα τρία κεφάλαιά της, το διασυνοριακό, το διακρατικό και το διαπεριφερειακό, δεύτερον, η κοινοτική προστιθέμενη αξία του INTERREG, το νόημά του σε σχέση με το γενικό πλαίσιο των διαρθρωτικών ταμείων και η πραγματικά διασυνοριακή, διακρατική ενίσχυση των προγραμμάτων και των επιλέξιμων λειτουργιών· τρίτον, η σημασία των κοινών δομών - αυτό που αποκάλεσα επ' ευκαιρία μιας άλλης συζήτησης που αρχίζει σήμερα, της Διακυβερνητικής Διάσκεψης, το κοινό ευρωπαϊκό πνεύμα, το οποίο πρέπει να ενισχύσουμε.
Και έτσι, με αυτό τον τρόπο, με το INTERREG δηλαδή και χάρη στο INTERREG θα μπορέσουμε να ενισχύσουμε το κοινό πνεύμα μέσα από κοινές δομές για την υλοποίηση των προγραμμάτων με μια πραγματική οικονομική αλληλεγγύη.
Τέλος, η σημασία της εταιρικής σχέσης για την διασφάλιση της ενεργού συμμετοχής όλων των εμπλεκόμενων τοπικών και περιφερειακών αρχών, καθώς και των οργανισμών του ιδιωτικού τομέα και των κοινωνικοοικονομικών εταίρων.
Μετά από αυτές τις γενικές παρατηρήσεις, θα ήθελα να επικεντρώσω την παρέμβασή μου, όσον αφορά το INTERREG, στις βασικές σας παρατηρήσεις.
Οι πρώτες παρατηρήσεις συνδέονται με το χρονοδιάγραμμα και με το περιεχόμενο αυτής της πρωτοβουλίας.
Υποστηρίζετε ότι η έγκριση αυτών των γενικών κατευθύνσεων καθυστέρησε εξαιρετικά πολύ και τονίστηκε, ιδιαιτέρως από τον εισηγητή σας, ο κίνδυνος μιας ενδεχόμενης διακοπής των προηγούμενων προγραμμάτων.
Πράγματι έτσι είναι, το παραδέχομαι και εσείς, κυρίες και κύριοι βουλευτές του Ευρωπαϊκού Κοινοβουλίου, γνωρίζετε καλά ποια είναι τα αίτια.
Υπάρχει μια καθυστέρηση όσον αφορά την έγκριση των γενικών κατευθύνσεων του INTERREG για τον Μάρτιο - Απρίλιο του 2000.
Το παραδέχομαι, το επισημαίνω και εγώ όπως και εσείς.
Ωστόσο, παρατηρώ ότι τα κράτη μέλη και οι περιφέρειες δραστηριοποιούνται ήδη στην προετοιμασία των προγραμμάτων του INTERREG ΙΙΙ και άλλωστε το σχέδιο προσανατολισμών έχει ήδη διανεμηθεί πριν από περισσότερο από τρεις μήνες.
Επισημαίνω επίσης ότι η επιλεξιμότητα των δαπανών θα γίνει αποδεκτή από την ημερομηνία παρουσίασης των προγραμμάτων και εάν το πρόγραμμα παρουσιαστεί πριν από τις 30 Απριλίου, σας επιβεβαιώνω το ενδεχόμενο αναδρομικής ισχύος από την 1η Ιανουαρίου.
Αυτά όσον αφορά την πρώτη παρατήρηση.
Δεύτερη παρατήρηση: αναφορικά με τον μη εξαντλητικό κατάλογο των επιλέξιμων μέτρων για το κεφάλαιο Β, θέλω να σας πως και να σας βεβαιώσω ότι, ζήτησα από την Επιτροπή να δεχτεί να συμπεριλάβει στον κατάλογο των επιλέξιμων δράσεων στο κεφάλαιο Β και άλλα ειδικά θέματα, κυρίως υπέρ των μικρών και μεσαίων επιχειρήσεων ή της πολιτιστικής κληρονομιάς και επομένως να μην θεωρείται πλέον εξαντλητικός αυτός ο κατάλογος.
Τρίτο σημείο: η διαπεριφερειακή συνεργασία, η σπουδαιότητα του κεφαλαίου Γ.
Η Επιτροπή συμμερίζεται τις παρατηρήσεις που έκανε το Κοινοβούλιό σας όσον αφορά τη σπουδαιότητα του κεφαλαίου Γ, για τη διαπεριφερειακή συνεργασία.
Σύμφωνα με την επιθυμία του εισηγητή σας, θα σας διαβιβάσω ορισμένες λεπτομερείς πληροφορίες σχετικά με το σύστημα εφαρμογής αυτού του κεφαλαίου.
Τέταρτη παρατήρηση: το παρατηρητήριο και η ενδεχόμενη χρήση ενός γραφείου τεχνικής βοήθειας.
Σύμφωνα με το αίτημά σας, αποφάσισα τη διαγραφή από το κείμενο οποιασδήποτε αναφοράς στην προσφυγή σε γραφείο τεχνικής βοήθειας, αναμένοντας ότι η συζήτηση που διεξάγεται τώρα στους κόλπους της Επιτροπής σχετικά με την χρησιμοποίηση εξωτερικών παροχέων υπηρεσιών θα οδηγήσει σε κάποιο αποτέλεσμα.
Ωστόσο, κυρίες και κύριοι βουλευτές, εάν διαγράψουμε κάθε αναφορά και αργότερα κάθε προσφυγή σε κάποιο γραφείο τεχνικής βοήθειας, αυτό θα έχει ως συνέπεια την αναγκαστική αύξηση του αριθμού ορισμένων θέσεων δημοσίων υπαλλήλων που θα κάνουν αυτή την εργασία, δεδομένου ότι, αφενός, οπωσδήποτε, κάποιος θα πρέπει να την κάνει και, αφετέρου, εγώ δεν θα μπορώ να ανακατανέμω επ' αόριστον τους ίδιους υπαλλήλους, με δεδομένο ότι οι υποχρεώσεις μας αυξάνουν με τον ISPA και ότι μέλημά μας είναι να ελέγχουμε καλύτερα, με αυστηρότητα και διαφάνεια τις κοινοτικές πιστώσεις, για τις οποίες είμαι υπεύθυνος εγώ, συχνά με τη συνεργασία ή την συνυπευθυνότητα των κρατών μελών.
Όσον αφορά τώρα την εφαρμογή του INTERREG, ζήτημα στο οποίο αναφερθήκατε πολλοί από εσάς, και την ενδεχόμενη επιλεξιμότητα στο κεφάλαιο Α, την "Διασυνοριακή Συνεργασία", δράσεων στην Αδριατική, δράσεων για την Σικελία ή για άλλες υπεραπόκεντρες περιοχές, η Επιτροπή, κυρίες και κύριοι, κατανοεί τις ανησυχίες σας και αποδέχεται το αίτημά σας επί αυτών των διαφορετικών σημείων.
Επίσης, θα ήθελα να τροποποιήσω τις κατευθύνσεις, προκειμένου να εντάξουμε στο διακρατικό κεφάλαιο Β μια ιδιαίτερη προτεραιότητα: την "Ολοκληρωμένη συνεργασία των θαλάσσιων και νησιωτικών περιφερειών", έτσι ώστε να καλύπτονται με κατάλληλο, κατά τη γνώμη μου, τρόπο οι διαφορετικές δυνατότητες συνεργασίας μεταξύ αυτών των περιοχών.
Πρόκειται για ένα πρώτο άνοιγμα, στο οποίο προστίθεται ένα δεύτερο που προτείνουμε στο εξής στα κράτη μέλη για μια μεγαλύτερη δημοσιονομική ελαστικότητα μεταξύ του κεφαλαίου Α και Β.
Χάρη σε αυτά τα δύο ανοίγματα και κυρίως στο πρώτο, μπορώ να σας πω ότι η Επιτροπή είναι έτοιμη να εξετάσει την περίπτωση των ιταλικών περιφερειών και των περιφερειών τρίτων χωρών της Αδριατικής για να ευνοήσει την πλέον κατάλληλη συνεργασία στο πλαίσιο του INTERREG, καθώς επίσης και με άλλα μέσα, από τη στιγμή που αυτά θα είναι διαθέσιμα.
Τέλος, αποφάσισα ότι οι υπεραπόκεντρες περιφέρειες, στις οποίες επιμένω ιδιαίτερα, θα τύχουν ιδιαίτερης προτεραιότητας στο πλαίσιο του διακρατικού κεφαλαίου του INTERREG, με μια στρατηγική συνεργασίας, η οποία θα αποσκοπεί στη βελτίωση των δεσμών τους με τους γείτονές τους και τις άλλες περιφέρειες των κρατών μελών.
Θα ήθελα επίσης να εκφράσω το μέλημα να υπάρξει μια αποτελεσματική συνεργασία μεταξύ του INTERREG και του Ευρωπαϊκού Ταμείου Ανάπτυξης (ΕΤΑ), κυρίως για την Καραϊβική και τον Ινδικό Ωκεανό.
Όλα αυτά, πέρα από τις πιστώσεις του στόχου 1 αλλά και με αυτές, θα έπρεπε να μας επιτρέπουν να επιβεβαιώσουμε τον ρόλο του "ενεργού συνόρου" της Ένωσης.
Λαμβάνω υπόψη μου και υιοθετώ αυτόν τον πολιτικό στόχο, βάσει του οποίου οι επτά υπεραπόκεντρες περιφέρειες της Ένωσης πρέπει να αποτελούν σαφώς τα ενεργά σύνορα της Ένωσης, ακόμη και εάν - αλλά και ακριβώς για αυτό τον λόγο - είναι απομακρυσμένες και βρίσκονται σε άλλες περιφέρειες του κόσμου, στις οποίες πρέπει να ασκούμε επιρροή και να αναπτύσσουμε δράση.
Αλλο σημείο: ο συντονισμός μεταξύ του INTERREG, και των προγραμμάτων PHARE, TACIS και MEDA.
Είναι αλήθεια και το αναγνωρίζω αντικειμενικά, ότι και σε αυτό το θέμα υπάρχουν πραγματικές νομικές δυσκολίες.
Δεν θα ήθελα να τις υποβαθμίσω, παρ' όλα αυτά όμως σημειώνεται κάποια πρόοδος, όσον αφορά τη συνεργασία του κεφαλαίου Α με τις υποψήφιες χώρες, αν και οι δυσκολίες που συνδέονται με τις διαδικασίες διαχείρισης και με το μέγεθος των σχεδίων παραμένουν.
Η Επιτροπή θα πρέπει να συνεχίσει αυτή την πορεία, πράγμα για το οποίο δεσμεύομαι προσωπικά.
Μια πρώτη συνεδρίαση της κοινής επιτροπής PHARE / κοινοτική πρωτοβουλία θα πραγματοποιηθεί τον Φεβρουάριο για την εκπόνηση αξιολόγησης αυτού του συντονισμού και σας βεβαιώνω για την επαγρύπνηση και την διαθεσιμότητά μου προς αυτή την κατεύθυνση, μαζί με τους συναδέλφους μου Verheugen, Patten και Poul Nielson.
Τέλος, όσον αφορά την τεχνική βοήθεια, για την οποία τόσο ο εισηγητής σας όσο και πολλοί από εσάς διατυπώσατε ορισμένες παρατηρήσεις, είναι αυτονόητο ότι η Επιτροπή θα τηρήσει τις διατάξεις του άρθρου 23 του γενικού κανονισμού αναφορικά με την τεχνική βοήθεια, εάν βέβαια πρόκειται για τη βοήθεια που εκλαμβάνεται ως μέσο χρήσιμο για την εν γένει διαρθρωτική πολιτική.
Σύμφωνα πάντως με τον γενικό κανονισμό, οποιοδήποτε μέτρο τεχνικής βοήθειας για το οποίο μπορεί να προβληθεί ο ισχυρισμός ότι έχει κάποιον δεσμό με μία κοινοτική πρωτοβουλία, πρέπει να προτείνεται στο πλαίσιο του άρθρου 20 και όχι στο πλαίσιο του άρθρου 23.
Αυτό σημαίνει ότι το ανώτατο όριο ύψους 0,25% που προβλέπεται στο άρθρο 23 δεν ισχύει σε αυτό το είδος της τεχνικής βοήθειας.
Κυρίες και κύριοι, μέσα σε πνεύμα αυστηρότητας και διαφάνειας, θεωρώ, παρ' όλα αυτά, σημαντική τη διατήρηση ορισμένων χρηματοδοτικών κεφαλαίων για ό, τι άπτεται των ανταλλαγών εμπειριών, της ενημέρωσης και όχι της προπαγάνδας, και της δημιουργίας δικτύων που θα διασφαλίζουν μια καλή επικοινωνία μεταξύ των βέλτιστων πρακτικών στους κόλπους της Ένωσης.
Κύριε Πρόεδρε, κυρίες και κύριοι, όσον αφορά το INTERREG συμπεραίνω ότι αυτές οι κοινοτικές πρωτοβουλίες, για τις οποίες είμαι αρμόδιος, ανταποκρίνονται σε μια πραγματική ανάγκη, πράγμα που αποδεικνύεται από όλα όσα ειπώθηκαν εδώ· προοιωνίζουν μάλιστα μια πραγματική πολιτική χωροταξίας των ευρωπαϊκών εδαφών στους κόλπους της διευρυμένης μας Ένωσης.
Η Επιτροπή λοιπόν, όπως και εσείς, προσδίδει σε αυτό το θέμα πολύ μεγάλη σημασία.
Θα είμαι στη διάθεσή σας προκειμένου, όταν έρθει η στιγμή, να σας υποβάλλω την αξιολόγηση του προηγούμενου προγραμματισμού που ζητάτε, καθώς και να σας τηρώ τακτικά ενήμερους σχετικά με την υλοποίηση αυτών των πρωτοβουλιών κατά τη διάρκεια του νέου προγραμματισμού.
Ευχαριστώντας για μια ακόμη φορά όλους εσάς και ιδιαιτέρως την κ. Arlene McCarthy και τον κ. Francis Decourriθre, θα ήθελα να πω για τις δυο αυτές πρωτοβουλίες ότι εντάσσονται σε ένα χρηματοδοτικό πλαίσιο το οποίο το γνωρίζετε καλά: μόνο 700 εκατομμύρια ευρώ για το URBAN, είναι, οπωσδήποτε καλύτερα από το τίποτα· 4 δις 800 εκατομμύρια ευρώ για το INTERREG.
Ενεργούμε λοιπόν μέσα σε αυτό το πλαίσιο και όχι εκτός αυτού.
Όσον αφορά λοιπόν αυτές τις δυο πρωτοβουλίες, με το πρίσμα που παρέχουν στις μελλοντικές στρατηγικές και πολιτικές σκέψεις όσον αφορά τη χωροταξία και στις προσεχείς δημοσιονομικές προοπτικές, θέλω να επισημάνω πόσο ενδιαφέροντα βρήκαμε αυτόν τον εποικοδομητικό διάλογο με το Κοινοβούλιο και τις επιτροπές του.
Κυρίες και κύριοι βουλευτές, αυτό που σας είπα μόλις τώρα αποδεικνύει ότι η Επιτροπή είναι αποφασισμένη να τον λάβει υπόψη της.
(Χειροκροτήματα)
Κυρία Πρόεδρε, αξιότιμοι κυρίες και κύριοι βουλευτές, αξιότιμοι κυρίες και κύριοι, καταρχάς θα ήθελα να εκφράσω τις ευχαριστίες μου στον κ. Procacci για την έκθεση που εκπόνησε.
Θα ήθελα όμως να ευχαριστήσω και συνολικά τις διάφορες επιτροπές που ασχολήθηκαν με την υπόθεση καθώς και το Κοινοβούλιο για την ευρεία υποστήριξη που παρείχαν στην πρωτοβουλία LEADER+.
Η εν λόγω πρωτοβουλία θα προσφέρει νέα κίνητρα στον αγροτικό χώρο με στόχο την ανάπτυξη και τη δοκιμή νέων και πρωτότυπων προσεγγίσεων, οι οποίες θα πρέπει αργότερα να εισαχθούν ως πρότυπο σε γενικά προγράμματα.
Με χαροποιεί επίσης το γεγονός ότι το Κοινοβούλιο υποστηρίζει σε γενικές γραμμές τη γνώμη της Επιτροπής ότι το LEADER+ πρέπει να εφαρμοσθεί σε όλες τις αγροτικές περιφέρειες, ότι θα εισαχθούν ανώτερες προτεραιότητες και ότι θα ενισχυθεί προπάντων και η ενεργός συνεργασία καθώς και η δικτύωση των αγροτικών περιοχών.
Επιπλέον διαπιστώνω ότι το Κοινοβούλιο συμμερίζεται την άποψη της Επιτροπής, σύμφωνα με την οποία πρέπει να δοθεί προτεραιότητα στην εφαρμογή του LEADER+ υπό μορφή συνολικής εισφοράς.
Αναφερόμενος σε κάποια επί μέρους ζητήματα που τέθηκαν εδώ, μπορώ επίσης να επιβεβαιώσω ότι επιθυμούμε μια κατά το δυνατόν ευρεία εταιρική σχέση και συμμετοχή στο LEADER+.
Οι διάφορες ομάδες, είτε πρόκειται για περιβαλλοντικές οργανώσεις είτε για ομάδες με μέλημα την απασχόληση, έχουν τη δυνατότητα να συμμετέχουν στις εργασίες κατά την εκπόνηση των οδηγιών της Επιτροπής.
Επιπλέον, δεν πρόκειται να διατεθούν λιγότερα, αλλά περισσότερα κονδύλια απ' ό,τι κατά την τρέχουσα περίοδο.
Θα ήθελα επίσης να υπενθυμίσω το γεγονός ότι η ίδρυση μιας υπηρεσίας παρακολούθησης δεν αποτελεί καινοτομία.
Η εν λόγω υπηρεσία παρακολούθησης υπήρχε ήδη τόσο στο LEADER I όσο και στο LEADER II.
Αποκλειστικός σκοπός αυτής της υπηρεσίας είναι η διατήρηση της δικτύωσης μεταξύ των διαφόρων ομάδων LEADER.
Η χρηματοδότηση της εν λόγω υπηρεσίας παρακολούθησης δεν επιτρέπεται να υπερβαίνει το 2% των πόρων για το LEADER.
Όσον αφορά τη δυνατότητα εφαρμογής προγραμμάτων με θέμα την εκπαίδευση και την επαγγελματική κατάρτιση, ας μου επιτραπεί να επισημάνω το γεγονός ότι αυτό ειδικά είναι ένα θέμα που ενσωματώσαμε τώρα στη νέα πολιτική για την ανάπτυξη της υπαίθρου, ούτως ώστε από τη δική μας σκοπιά να είναι πλέον περιττό να το πράξουμε στο πλαίσιο του LEADER.
Ας έρθουμε τώρα στο περιεχόμενο της έκθεσης.
Στο σημείο 14, το Κοινοβούλιο καλεί την Επιτροπή να υποβάλει χωρίς καθυστέρηση μια έκθεση σχετικά με την αξιολόγηση του LEADER II.
Θα ήθελα απλώς να σας επισημάνω το γεγονός ότι αυτό δεν έχει πολύ νόημα κατά τη δεδομένη χρονική στιγμή, επειδή τα κονδύλια μπορούν, ως γνωστόν, να εξακολουθήσουν - και μάλιστα έως το τέλος του 2001 - να υπολογίζονται σύμφωνα με το LEADER II.
Ως εκ τούτου, είμαστε της γνώμης πως είναι λογικότερο να διεξάγουμε την εν λόγω αξιολόγηση μετά το πέρας του προγράμματος.
Φυσικά και θα το πράξουμε, και θα σας στείλουμε και μια σχετική έκθεση.
Στο σημείο 18, το Κοινοβούλιο προτείνει την έκδοση ενός οδηγού που θα περιλαμβάνει παραδείγματα πρωτοβουλιών που σημείωσαν επιτυχία.
Το μόνο που μπορώ να πω επ' αυτού είναι ότι ο οδηγός αυτός υπάρχει ήδη.
Εκπονήθηκε ήδη από την Επιτροπή, και μπορώ να τον θέσω στη διάθεση κάθε ενδιαφερόμενου μέλους αυτού του Σώματος.
Στο σημείο 21, το Κοινοβούλιο τονίζει την ανάγκη να εγκριθούν με ταχύ, πλέον, ρυθμό οι κατευθυντήριες γραμμές για το LEADER+, προκειμένου να ξεκινήσουν τα προγράμματα.
Δεν μπορώ παρά να συμμερισθώ πλήρως το εν λόγω μέλημα.
Μόλις εγκριθεί εδώ στο Κοινοβούλιο η γνωμοδότηση, θα υποβληθούν εκ νέου στην Επιτροπή Γεωργικών Διαρθρώσεων και Αγροτικής Ανάπτυξης οι κατευθυντήριες γραμμές για το LEADER+, ούτως ώστε να δοθεί η δυνατότητα στα κράτη μέλη να επικυρώσουν την προσωρινή έγκριση που χορήγησαν στις 14 Νοεμβρίου.
Πιστεύω πως η Επιτροπή θα μπορέσει στη συνέχεια, κατά την περίοδο Μαρτίου/ Απριλίου, να εγκρίνει την τελική διατύπωση των κατευθυντήριων γραμμών.
Και μόλις αυτές δημοσιευθούν στην Επίσημη Εφημερίδα, δεν απομένουν παρά οι μήνες, που είναι μάλιστα έξι τον αριθμό, για την υποβολή των προγραμμάτων LEADER+.
Νομίζω πως είναι σημαντικό να επισημάνω το εξής: οι δαπάνες στο πλαίσιο του LEADER+ θα καταστούν επιλέξιμες από τη στιγμή που θα υποβληθεί το πρόγραμμα στην Επιτροπή.
Για τα προγράμματα που θα υποβληθούν πριν από τις 30 Απριλίου τρέχοντος έτους, υφίσταται και η δυνατότητα να καθορισθεί αναδρομικά η 1η Ιανουαρίου ως ημερομηνία έναρξης της επιλεξιμότητας.
Τέλος, στο σημείο 20, το σχέδιο ψηφίσματος περιέχει επτά συγκεκριμένες προτάσεις τροποποίησης των κατευθυντήριων γραμμών.
Έπειτα από ενδελεχή έλεγχο μπορώ να σας πω ότι οι προτάσεις που περιλαμβάνονται στα εδάφια 2, 4, 5 και 7 είναι αποδεκτές από την Επιτροπή και θα εγκριθούν.
Η πρόταση στο εδάφιο 6 θα υιοθετηθεί επίσης εν μέρει, επειδή επιβεβαιώνεται το γεγονός ότι η προθεσμία για την έγκριση των προγραμμάτων στο πλαίσιο του LEADER+ θα ανέρχεται κατ' ανώτατο όριο σε πέντε μήνες.
Η τροπολογία στο εδάφιο 1 καθίσταται εν τω μεταξύ από τη δική μας σκοπιά άκυρη, επειδή το σημείο αυτό επαναδιατυπώθηκε ήδη σύμφωνα με το πνεύμα του Κοινοβουλίου αμέσως μετά τις διαβουλεύσεις με τους εκπροσώπους των κρατών μελών στην Επιτροπή Γεωργικών Διαρθρώσεων και Αγροτικής Ανάπτυξης.
Ως εκ τούτου, παραμένει μόνον η πρόταση τροποποίησης στο εδάφιο 3.
Η Επιτροπή δεν μπορεί παρά να συμφωνήσει επί της εν λόγω επιθυμίας για τροποποίηση, διότι αυτή ανταποκρίνεται ακριβώς στις αρχικές προτάσεις της ιδίας.
Οφείλω όμως να προσθέσω ότι τα κράτη μέλη θεώρησαν πως υπερέβη τα όρια η συνεργασία των ομάδων δράσης μας με τις αντίστοιχες ομάδες τρίτων χωρών.
Ως εκ τούτου, προέκυψε μια τροποποίηση στην επιτροπή, όμως η Επιτροπή θα λάβει τώρα σύντομα υπόψη το μέλημα του Κοινοβουλίου στην επεξεργασμένη έκδοση και θα εισαγάγει με ανάλογο τρόπο τις κατευθυντήριες γραμμές.
Επίσης, θα συνεχίσει τον αγώνα, προκειμένου αυτό να γίνει αποδεκτό από τα κράτη μέλη.
Θα ήθελα να κάνω μια σύντομη αναφορά στις 13 τροπολογίες που κατατέθηκαν.
Εδώ η Επιτροπή δεν μπορεί να αποδεχθεί τρεις μόνον από αυτές, ήτοι τις τροπολογίες 3, 12 και 13.
Τις υπόλοιπες μπορεί να τις αποδεχθεί είτε πλήρως είτε ως προς την ουσία.
(Χειροκροτήματα)
Κυρία Πρόεδρε, κυρίες και κύριοι βουλευτές, είναι μια εξαιρετική συγκυρία το ότι σε αυτήν την περίοδο συζητούμε στο Ευρωπαϊκό Κοινοβούλιο την πρωτοβουλία EQUAL.
Την τελευταία περίοδο και λόγω των πολιτικών εξελίξεων στην Αυστρία, υπάρχει στην Ευρώπη μια ανερχόμενη, μια αυξανόμενη πολιτική ανησυχία, υπάρχουν πολιτικές δηλώσεις και πολιτικός διάλογος.
Αξίζει να τονίσουμε ότι τόσο το Κοινοβούλιο όσο και η Επιτροπή έχουν να παρουσιάσουν συγκεκριμένες πολιτικές.
Συγκεκριμένες προτάσεις τόσο για νομοθεσία όσο και για προγράμματα δράσης που αφορούν την καταπολέμηση των διακρίσεων, που αφορούν την οικοδόμηση κοινωνιών ελευθέρων και δικαίων.
Έτσι, κάνω μια μικρή αναφορά στο πακέτο κατά των διακρίσεων, παρακαλώντας με την αφορμή αυτή τις αντίστοιχες υπεύθυνες επιτροπές του Κοινοβουλίου να ορίσουν τους εισηγητές, ώστε όσο γίνεται πιο σύντομα να προχωρήσουμε το πακέτο κατά των διακρίσεων.
Και έρχομαι στην πρωτοβουλία EQUAL, η οποία βεβαίως βασίζεται στο άρθρο 13.
Η πρωτοβουλία EQUAL αφορά όλες τις μορφές διακρίσεων με βάση το άρθρο 13, δηλαδή την καταπολέμηση των διακρίσεων που βασίζονται στο φύλο, την φυλή, την ηλικία, τις ειδικές ανάγκες.
Θα ήθελα ιδιαίτερα να συγχαρώ την κ. Stenzel, γιατί η προσπάθειά της να επιτύχει την συμφωνία για την πρωτοβουλία EQUAL είναι εξαιρετικά δύσκολη και πολύπλοκη, τόσο γιατί εμπλέκονται επιτροπές οι οποίες το αντιμετωπίζουν από διαφορετική οπτική γωνία όσο και γιατί είναι ένα εξαιρετικά λεπτό πολιτικό θέμα.
Η πρώτη παρατήρηση, που διατυπώθηκε και από πολλές συναδέλφους, είναι για το αν πρέπει να υπάρχει χωριστή αναφορά στις γυναίκες.
Θα συμφωνήσω ότι στο άρθρο 13 υπάρχει κάτι για το οποίο έχουμε εκφράσει τη διαφωνία μας, αλλά έτσι είναι η Συνθήκη αυτή τη στιγμή, και ανάμεσα στις κατηγορίες των διακρίσεων, παρουσιάζεται σε ίση βάση και η διάκριση με βάση το φύλο.
Έτσι, με βάση τη Συνθήκη όπως είναι σήμερα, η πρωτοβουλία EQUAL διαρθρώνεται με τον τρόπο αυτό.
Θέλω όμως να υπενθυμίσω ότι υπάρχει ειδικός άξονας στη στρατηγική για την απασχόληση που αφορά τις γυναίκες και πως ετοιμάζεται ειδικό πρόγραμμα, το πέμπτο πρόγραμμα για την ισότητα μεταξύ ανδρών και γυναικών.
Έχω κατηγοριοποιήσει σε τέσσερις ομάδες τα θέματα που έθιξαν οι κυρίες και κύριοι συνάδελφοι βουλευτές.
Πρώτον, η διεύρυνση των θεματικών ενοτήτων.
Υπάρχουν τέσσερις θεματικές ενότητες, όπως και στην στρατηγική για την απασχόληση, η απασχολησιμότητα, η επιχειρηματικότητα, η προσαρμοστικότητα και οι ίσες ευκαιρίες, και συμφωνούμε για την διεύρυνση αυτών των θεματικών ενοτήτων σύμφωνα με τις προτάσεις που έχουν κατατεθεί από το Ευρωπαϊκό Κοινοβούλιο.
Στην ανησυχία αν υπάρχει κίνδυνος μια χώρα να σωρεύσει το σύνολο των χρημάτων σε μια από τις κατηγορίες που υφίσταται διακρίσεις, θα πω ότι διατυπώνεται με σαφήνεια στην πρωτοβουλία ότι τα κράτη μέλη θα πρέπει να υποβάλουν μια θεματική κατηγορία για κάθε μια από τις ομάδες που υφίστανται διακρίσεις.
Δεύτερο θέμα είναι η ευελιξία και η απλοποίηση.
Θα συμφωνήσω με την κ. Leinen ότι πράγματι η γλώσσα της πρωτοβουλίας είναι πολύ δύσκολη και πολύ δυσνόητη.
Για αυτό και ήδη οι υπηρεσίες προσπαθούν να αναθεωρήσουν το κείμενο, να κάνουν τη δομή του πιο απλή και την γλώσσα του πιο κατανοητή.
Όσον αφορά το θέμα της ευελιξίας, η πρότασή μας είναι να γίνουν αναπτυξιακές συμπράξεις και συνεργασίες, τόσο σε επίπεδο γεωγραφικό όπου διαφορετικού είδους ομάδες θα συνεργάζονται σε μια συγκεκριμένη γεωγραφική περιοχή για να αντιμετωπίσουν τις διακρίσεις στον χώρο της εργασίας όσο και σε θεματικό επίπεδο όπου π.χ. σε έναν συγκεκριμένο οικονομικό τομέα θα μπορούν να υπάρξουν συνεργασίες.
Εκεί θα υπάρξει μεγάλο περιθώριο ευελιξίας στα κράτη μέλη για να προσαρμόσουν αυτές τις αναπτυξιακές συνεργασίες στις ιδιαιτερότητές τους.
Και φυσικά προϋπόθεση είναι οι συνεργασίες μεταξύ των κρατών μελών και να έχουμε ένα διαδίκτυο το οποίο θα βοηθήσει την μεταφορά εμπειριών.
Τέλος, θα αναφερθώ στην τεχνική βοήθεια.
Η προσπάθειά μας είναι οι κατηγορίες για τις οποίες θα υπάρξουν χρηματοδοτήσεις να είναι τέσσερις.
Πρώτον να χρηματοδοτηθεί η προετοιμασία, δεύτερον η εφαρμογή, τρίτον η διασυνεργασία ώστε να έχουμε την ανταλλαγή εμπειριών και τέταρτον η τεχνική βοήθεια.
Επειδή υπήρξε μεγάλη συμμετοχή και ανησυχία για το πώς θα δοθεί η τεχνική βοήθεια, πρέπει να πούμε ότι θα χρησιμοποιηθούν εξωτερικά γραφεία.
Δεν είναι δυνατόν, όπως ανέφερε και ο συνάδελφος κ. Barnier, να γίνει από τους υπαλλήλους της Επιτροπής όλη αυτή η εργασία που μέχρι τώρα γινόταν από εξωτερικούς συνεργάτες.
Ο στόχος είναι σε εθνικό και σε ευρωπαϊκό επίπεδο να υπάρξουν μεγάλες ομάδες δράσεων οι οποίες θα προκηρυχθούν, να υπάρξει πλήρης περιγραφή του έργου για το οποίο θα ζητηθεί εξωτερική βοήθεια και πλήρης περιγραφή του προϊόντος που θα περιμένουμε από το κάθε τεχνικό γραφείο, ώστε να είναι δυνατή και η παρακολούθηση και η αξιολόγηση αυτής της εργασίας.
Θέλω να υπογραμμίσω ότι είναι εξαιρετικά σημαντικό το να προωθηθεί όσο γίνεται πιο γρήγορα η συγκεκριμένη πρωτοβουλία και για λόγους πολιτικής συγκυρίας, αλλά και γιατί πιστεύουμε ότι είναι σημαντικό η έναρξή της να γίνει όπως την είχαμε προγραμματίσει, δηλαδή τέλος του 2000 να είμαστε απολύτως έτοιμοι.
Ευχαριστώ, κυρία Επίτροπε.
Θα μεταφέρω στους συνεργάτες μου στο Προεδρείο και στις αρμόδιες επιτροπές το ενδιαφέρον σας για άμεσο ορισμό των εισηγητών για τους φακέλους που αναφέρατε.
Η συζήτηση έληξε.
Η ψηφοφορία θα διεξαχθεί αύριο, στις 12.00.
(Η συνεδρίαση λήγει στις 20.40)