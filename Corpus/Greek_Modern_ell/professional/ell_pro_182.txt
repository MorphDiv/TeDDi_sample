# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Κύριε Πρόεδρε, αξιότιμοι συνάδελφοι, ευχαριστώ πολύ τον κ. Ebner για το έργο που επιτέλεσε και τον ευχαριστώ επίσης γιατί συμπεριέλαβε στο κείμενο τις τροπολογίες μου.
Η έκθεση μιλάει από μόνη της: είναι πλήρης και εξαντλητική και έχει το προτέρημα ότι εισάγει την ορεινή γεωργία σε ένα πιο σύνθετο και πιο ευρύ πλαίσιο των προβλημάτων των ορεινών περιοχών.
Για να έχουμε μια πραγματική ευρωπαϊκή πολιτική, πιστεύω ότι είναι σωστό να επικαλεστούμε εδώ αυτή την πτυχή, με την ευκαιρία του Διεθνούς Έτους του Βουνού 2002.
Βλέπετε, Επίτροπε Fischler, η Ατζέντα 2000 ναι μεν αναφέρει την ορεινή γεωργία, αλλά όλα γίνονται πιο σύνθετα στις εκτελεστικές φάσεις, για παράδειγμα όταν οι ιταλικές περιφέρειες ανακοινώνουν νόμους παρέμβασης για τις ορεινές ζώνες, για παράδειγμα σχετικά με τη ζωοτεχνία ή τις φυσικές καταστροφές που έχουν ήδη συντελεσθεί.
Λοιπόν, η Διεύθυνση "Γεωργία" σας μετατρέπεται σε όργανο ελέγχου της αξίας και της νομιμότητας.
Eγκαινιάζει μία μακρά αλληλογραφία αποτελούμενη από λεπτολόγες ερωτήσεις για λεπτομέρειες.
Xρειάζονται τουλάχιστον έξι μήνες ή και περισσότεροι για οριστικές απαντήσεις, που συχνά αποτυπώνονται στο κλείσιμο, με τη χρήση ορισμένες φορές των κανόνων του ανταγωνισμού που μοιάζουν να αρνούνται, πάντα, την ιδιαιτερότητα της ορεινής γεωργίας.
Αυτό, αργά ή γρήγορα, αντανακλάται στις αλπικές ζώνες της Ένωσης - καλότυχη η Ελβετία!, ασχολείται με τα βουνά χωρίς αυτό το δίκτυο ελέγχων - θα μπορούσε να καταλήξει σε ένα αντιευρωπαϊκό κύμα.
Γι' αυτό ζητάμε από εσάς, κύριε Επίτροπε, να επεκτείνεται τις αρχές αυτής της έκθεσης στη γεωργία και να θυμηθείτε, όχι τυχαία, ότι η Ένωση έχει υπογράψει το πρωτόκολλο γεωργίας της Σύμβασης των Αλπεων.
Κύριε Πρόεδρε, κύριε Ebner, θερμά συγχαρητήρια!
Είναι μια καλή έκθεση.
Στην ορεινή γεωργία φαίνεται καθαρά, σαν να κοιτάζει κανείς μέσα από φακό, τι συμβαίνει, όταν προσπαθεί κανείς να ξεπεράσει μια βιώσιμη καλλιέργεια της γης που αντιστοιχεί στις επιτόπου συνθήκες.
Η έκθεσή σας έχει όμως και ένα μειονέκτημα.
Επικεντρώνεται μόνο σε αυτόν τον τομέα.
Είναι ενδιαφέρον που το Σώμα - ή μάλλον οι παρόντες, αλλά εκπροσωπούν βέβαια τις πλειοψηφίες - μπορούν να συμφωνήσουν μεταξύ τους σχετικά με αυτές τις πολλές και καλές προτάσεις και προειδοποιήσεις.
Ουσιαστικά πρέπει όμως να απαιτήσουμε αειφόρο καλλιέργεια για το σύνολο της γεωργίας, αλλά τότε δεν θα υπήρχε εδώ τέτοια σύμπνοια.
Έτσι όλα αυτά αποτελούν μόνο άλλοθι, γεγονός που με λυπεί πολύ.
Με την παρατήρησή μου δεν θέλω να μειώσω τη χρησιμότητα της έκθεσης.
Θα ψηφίσουμε φυσικά υπέρ.
Θέλουμε όμως να επεκτείνουμε τη συζήτηση σε ολόκληρη τη γεωργία ώστε να καταλήξουμε σε μια βιώσιμη και αντίστοιχη στις επί τόπου συνθήκες καλλιέργεια της γης.
(GUE/NGL).
Κύριε Πρόεδρε, πέρα από τα καθιερωμένα πλέον γενικόλογα ευχολόγια της έκθεσης, η επισήμανση ότι ο νέος κανονισμός θα λειτουργήσει στα πλαίσια της Ατζέντας 2000 δεν αφήνει κανένα περιθώριο αισιοδοξίας για βελτίωση της σημερινής δεινής κατάστασης και για τη διασφάλιση της επιβίωσης των αγροτών, στην πλειοψηφία τους μικρών και μεσαίων καλλιεργητών, αφού είναι γνωστές οι κατευθύνσεις της για μεγαλύτερη φιλελευθεροποίηση της αγροτικής παραγωγής, συγκέντρωση της γης και της παραγωγής στα χέρια όλο και λιγότερων, με αποτέλεσμα την επιτάχυνση του οικονομικού και κοινωνικού μαρασμού των ορεινών περιοχών.
Η πρόταση για την αντιστάθμιση της μείωσης της κοινοτικής στήριξης των περιοχών αυτών με εφαρμογή εθνικών και περιφερειακών μέτρων σημαίνει στην πράξη πλήρη εγκατάλειψη των ορεινών περιοχών εκ μέρους της Ευρωπαϊκής Ένωσης και προσπάθεια μεταφοράς στα κράτη μέλη και αυτής ακόμη της μίζερης και αναποτελεσματικής στήριξης των τελευταίων 25 ετών.
Η μεταφορά αυτή θα έχει αρνητικότατες συνέπειες σε χώρες όπως η Ελλάδα, με υψηλό ποσοστό ορεινών περιοχών και μικρό κρατικό προϋπολογισμό, με αποτέλεσμα την αδυναμία στήριξης των περιοχών αυτών από εθνικά κονδύλια.
Επιπλέον, μια τέτοια πρόταση εισάγει την εθνικοποίηση των χρηματοδοτήσεων για πολιτικές που διαμορφώνει η Ευρωπαϊκή Ένωση, πράγμα που σημαίνει ότι οι φτωχότερες χώρες θα υποχρεούνται να εφαρμόσουν την αντιαγροτική κοινοτική πολιτική, χωρίς αντισταθμίσεις και μέτρα στήριξης, πληρώνοντας από την τσέπη τους.
Επίσης, η πρόταση απόρριψης της κατάργησης των ποσοστώσεων γάλακτος στις ορεινές περιοχές, με αιτιολογικό την μειωμένη ανταγωνιστικότητα και το υψηλό κόστος παραγωγής, καταδεικνύει την παντελή απουσία κοινωνικών κριτηρίων, αλλά και την εξοργιστική υποκρισία των φιλοπεριβαλλοντικών διακηρύξεων της Ευρωπαϊκής Ένωσης, αφού λαμβάνονται τα ίδια περιοριστικά μέτρα για την ορεινή και τη βιομηχανική κτηνοτροφία, όταν είναι σε όλους γνωστές οι διαφορές τους τόσο όσον αφορά στο περιβάλλον, όσο και στη δημόσια υγεία.
Με στυγνά νεοφιλελεύθερα κριτήρια, λογική κέρδους και ανταγωνισμού, οι ορεινές περιοχές καταδικάζονται στον μαρασμό και την εγκατάλειψη.
Για τους λόγους αυτούς, κύριε Πρόεδρε, θα καταψηφίσουμε την έκθεση επειδή πιστεύουμε ότι τα συγκεκριμένα μέτρα που προτείνονται, λειτουργώντας στα γενικότερα πλαίσια της Ατζέντας 2000 και στην λογική της λεγόμενης ανταγωνιστικότητας όχι μόνο δεν θα αποτρέψουν, αλλά θα επιταχύνουν τον οικονομικό μαρασμό και την ερήμωση των ορεινών περιοχών, με τεράστιες οικονομικές, κοινωνικές και περιβαλλοντικές συνέπειες.
Κύριε Επίτροπε, χωρίς καν να περιμένουμε το 2002, και το Διεθνές Έτος του Βουνού, συμφωνούμε όλοι εδώ, οι είκοσι βουλευτές που απομείναμε, ότι πρέπει να προστατευθεί η ορεινή γεωργία, η οποία λέγεται ότι αντιπροσωπεύει το 20% των εκτάσεών μας.
Εγώ ο ίδιος, προέρχομαι από μια περιφέρεια όπου υπάρχουν βουνά, νομαδικές μετακινήσεις προβάτων.
Στην πραγματικότητα, πρόκειται για μια ονειρική γεωργία, ιδίως για την Ευρωπαϊκή Ένωση.
Υπάρχει αγροτική ανάπτυξη, δασοκομία, βιοποικιλότητα, περιβάλλον, καταπολεμάται η διάβρωση των εδαφών, παράγονται ποιοτικά προϊόντα, μέλι, κρέας, φρούτα, υπάρχει τουρισμός, δίδεται έμφαση στην ποιότητα ζωής, και κυρίως, δεν δίδεται υπέρμετρη σημασία στην παραγωγικότητα.
Η γεωργία δεν είναι εντατική.
Δεν ενοχλούμε τις Ηνωμένες Πολιτείες στις παγκόσμιες αγορές σίτου, ελαιούχων, ζωικών πρωτεϊνών.
Κατά βάθος, η ορεινή γεωργία ισοδυναμεί με πολλαπλή λειτουργικότητα χωρίς ποσότητες.
Είναι το αυστριακό μοντέλο, το οποίο η μεταρρύθμιση της ΚΓΠ το 2006 θέλει να γενικεύσει σε όλη την Ευρώπη, συμπεριλαμβανομένων των πεδιάδων.
Κατά βάθος, είναι μια αγρότισσα Σίσσυ που, συνοδευόμενη από τον Επίτροπό μας, κ. Fischler, χοροπηδά ανάμεσα στις θημωνιές, τα κουδούνια των κοπαδιών, τα σκιουράκια, στο αλπικό τοπίο, χαϊδεύοντας τις αγελάδες σπάνιας ράτσας, ενώ οι Τεξανοί του κ. Μπους θα έχουν το μονοπώλιο της αγοράς κρέατος.
Ναι, λοιπόν, στην ορεινή γεωργία, στα βουνά, αλλά όχι σε μια γεωργική Ευρώπη περιορισμένη, στις διαπραγματεύσεις του ΠΟΕ, σε φυσικά πάρκα με χωρικούς τους οποίους ο Mike Moore θα έχει μεταμφιέσει σε ήρωες του Walt Disney και θα είναι επιφορτισμένοι να διασκεδάζουν τους αγγλοσάξονες τουρίστες διατηρώντας τα τοπία.
(ΕΝ) Κύριε Πρόεδρε, θα ήθελα να ευχαριστήσω τον κ. Ebner για την περιεκτική και ενδιαφέρουσα έκθεσή του.
Μπορούμε να προσεγγίσουμε το θέμα από μια διαφορετική πλευρά αργότερα, κάνοντας κάποιες εκτιμήσεις κόστους και διατυπώνοντας μια πιο συγκεκριμένη και σφαιρική πρόταση σχετικά με την πρακτική εφαρμογή των ιδεών που περιέχονται στην έκθεση αυτή.
Πρέπει να σκεφτούμε επίσης ότι θα υπάρξει κάποια διαφωνία.
Καταρχάς, έχουμε το μέγεθος του προϋπολογισμού και τη διεύρυνση, η οποία σίγουρα θα οδηγήσει σε αύξηση των ορεινών εκτάσεων στις χώρες της Ευρωπαϊκής Ένωσης, ενώ, παράλληλα, αρνούμαστε να εξασφαλίσουμε πόρους για τη χρηματοδότηση των ιδεαλιστικών προτάσεων της έκθεσης αυτής, τις οποίες τα περισσότερα μέλη του Σώματος θα συνυπέγραφαν.
Σε κάποια μέρη της Ευρωπαϊκής Ένωσης αυτή τη στιγμή ορισμένοι άνθρωποι χρειάζονται δυο ώρες με το αυτοκίνητο για να πάνε στη δουλειά τους, δυο ώρες για να επιστρέψουν και ζουν σε συνθήκες υπερπληθυσμού.
Όλες οι υπηρεσίες υπερχρησιμοποιούνται, ενώ σε άλλες περιοχές οι δημόσιες υπηρεσίες κλείνουν.
Οι δρόμοι υποχρησιμοποιούνται, η λειτουργία αστυνομικών σταθμών σταματά, ενώ κλείνουν μικρές εκκλησίες και σχολεία.
Εμείς στην Ευρωπαϊκή Ένωση δεν θα έπρεπε να κάνουμε το ίδιο λάθος που έκαναν οι Αμερικανοί.
Δεν πρέπει να εγκαταλείψουμε μεγάλες περιοχές των χωρών μας, στις οποίες η ανθρώπινη δραστηριότητα θα μαραζώσει.
Τα βουνά αυτά δεν θα προσελκύουν κανένα αν δεν υπάρχουν χωριά, αν το τοπίο δεν εμπλουτίζεται από την εικόνα των αγροκτημάτων και των κοπαδιών και των ανθρώπων που ζουν εκεί.
Δεν θα προσφέρουν στο μέλλον τις τουριστικές υπηρεσίες που χρειαζόμαστε.
Αν αφήσουμε να γίνει κάτι τέτοιο, θα είναι σαν αυτό που έγινε στη χώρα μου πριν από 50 χρόνια όταν κλείσαμε τους σιδηροδρόμους.
Σε 40 ή 50 χρόνια από τώρα θα το έχουμε μετανιώσει.
Αν αυτές τις περιοχές πάψουν να αποτελούν ενδιαιτήματα ανθρώπων με ό,τι άλλο συνεπάγεται αυτό, τότε η Ευρώπη θα είναι πολύ πιο φτωχή και θα μετανιώσουμε για αυτό.
Πρέπει να αγωνιστούμε στο πλαίσιο της Ευρωπαϊκής Ένωσης γιατί τα κράτη που προσπάθησαν ξεχωριστά το καθένα απέτυχαν.
Το καλοκαίρι βρισκόμουν στη Σκωτία και είδα σε τι βαθμό τα Υψίπεδα έχουν απογυμνωθεί από τον πληθυσμό τους.
Κι αυτό κάνει τη Βρετανία φτωχότερη.
Αν αφήσουμε να συμβεί αυτό και αλλού, θα έχουμε μια φτωχότερη Ευρώπη.
Πρέπει να επανέλθουμε στο ζήτημα αυτό αργότερα και να κάνουμε αποφασιστικές προτάσεις σχετικά με τους πόρους που εμείς, ως Ευρωπαϊκή Ένωση, μπορούμε να χρησιμοποιήσουμε για το σκοπό αυτό.
Κύριε Πρόεδρε, οι αριθμοί που αναφέρθηκαν από ορισμένους συναδέλφους έχουν τεκμηριώσει ευρέως το γεγονός ότι οι ορεινές περιοχές σε αυτή την Αίθουσα είναι η πιο μειοψηφούσα μειοψηφία από όλες.
Είμαστε μόνο λίγο περισσότεροι από το 5% των κατοίκων, των ευρωπαίων πολιτών, αλλά, όπως αποδεικνύει και η θεσμική ιστορία του Ευρωπαϊκού Κοινοβουλίου, στα πενήντα χρόνια της Ευρωπαϊκής Ένωσης αυτή είναι η τρίτη φορά μόνο που η λέξη "βουνό" και μία πρόταση λύσεων για το βουνό εισάγεται σε αυτή την Αίθουσα.
Η πρώτη ήταν το 1983: συντάκτης της ήταν ο τότε βουλευτής Colleselli, από το Cadore, το Βορρά της Ιταλίας.
Η δεύτερη φορά, δεκαπέντε χρόνια μετά, έδωσε ακριβώς στον ομιλούντα την τιμή και το καθήκον να εκθέσει την προβληματική του βουνού σε αυτή την Αίθουσα, με μια έκθεση, η οποία εγκρίθηκε στις 23 Οκτωβρίου του 1988, με τον τίτλο "Νέες στρατηγικές για τις ορεινές περιοχές στην Ευρώπη" .
Η έκθεσή μου είχε αφετηρία το βουνό στο σύνολό του, στη πολυπλοκότητα των προβλημάτων του, για να καταλήξει στο ότι η βάση όλων ήταν και παραμένει, και εδώ, η ορεινή γεωργία.
Η έκθεση Ebner - και με ικανοποιεί ο συγκεκριμένος τρόπος που χρησιμοποιεί ο εισηγητής - προεκτείνει περισσότερο αυτή τη διάσταση, ανοίγει έναν ευρύτερο ορίζοντα.
Μπορώ να πω ότι ξεκινάει ακριβώς από την κατάληξη της προηγούμενης έκθεσης για να δείξει ότι ακριβώς από τον αγροτικό τομέα μπορεί να ξεκινήσει η σωτηρία του βουνού που όλοι εδώ επικαλούμαστε.
Ακόμη μια φορά, ωστόσο, γίνεται κατανοητό ότι η γεωργία από μόνη της δεν μπορεί να ανταποκριθεί.
Να γιατί, και στην έκθεση του συναδέλφου Ebner, ξεχωρίζουν προτάσεις που εμπλέκουν όλο τον κόσμο του βουνού: οι μεταφορές, οι υποδομές, ο τουρισμός, το οικοσύστημα.
Υπάρχει όμως ένα στοιχείο επιπλέον που οφείλουμε να υπερασπίσουμε και να διασώσουμε: το ζωτικό στοιχείο του βουνού, κύριε Επίτροπε, το οποίο είναι και παραμένει ο άνθρωπος.
Η μέση ηλικία των επιχειρηματιών αγροτών - κι εσείς το γνωρίζετε - στην Ευρώπη είναι γύρω στα 50 χρόνια, στο βουνό η γεωργία μετράει επιχειρηματίες μεγαλύτερους των 60 ετών.
Αυτός είναι ένας επικίνδυνος δείκτης για το μέλλον του βουνού.
Οφείλουμε να τους απευθύνουμε εκ νέου έκκληση, να τους ξαναδώσουμε εμπιστοσύνη, εκτός από το να τους ξαναδώσουμε οικονομικές πηγές.
Είναι αναγκαίο, πάνω από όλα, να αναγνωρίσουμε με γενναιότητα, κύριε Επίτροπε, ότι η ιδιαιτερότητα "ορεινή γεωργία" υπάρχει: ας ενεργήσουμε με πεποίθηση όσο ακόμη υπάρχει το βουνό!
Αξιότιμε κύριε Πρόεδρε, αξιότιμοι κυρίες και κύριοι βουλευτές, αξιότιμοι κυρίες και κύριοι, η Επιτροπή απέδιδε ανέκαθεν μεγάλη σημασία στο θέμα των ορεινών περιοχών και επεδείκνυε μεγάλο ενδιαφέρον.
Κατά συνέπεια, ευχαριστώ την Επιτροπή Γεωργίας και Ανάπτυξης της Υπαίθρου και ιδιαίτερα τον εισηγητή, κ. Ebner, για την πρωτοβουλία εκπόνησης της έκθεσης σχετικά με τα 25 χρόνια εφαρμογής του κανονισμού της Κοινότητας προς όφελος της γεωργίας στις ορεινές περιοχές.
Με αφετηρία την έκθεση Santini από το 1998 σχετικά με μια νέα στρατηγική για τη γεωργία στις ορεινές περιοχές και ενόψει του Διεθνούς Έτους του Βουνού τον επόμενο χρόνο, η έκθεση Ebner παραπέμπει με έμφαση στη σημασία των ορεινών περιοχών για την Ευρωπαϊκή Ένωση.
Στην έκθεση τονίζεται ιδιαίτερα η σημασία της προστασίας του περιβάλλοντος, η αναγκαιότητα της διατήρησης ελκυστικών φυσικών τοπίων, η παραγωγή προϊόντων ποιότητας ή ακόμα και η επείγουσα ανάγκη διατήρησης της πολιτιστικής κληρονομιάς.
Παράλληλα υπογραμμίζεται ότι η επιβίωση των ορεινών περιοχών είναι ένα ζήτημα που υπερβαίνει κατά πολύ το πλαίσιο της γεωργίας και εξαρτάται από πολλούς και ποικιλόμορφους παράγοντες.
Αυτό το σημείο εκκίνησης δείχνει ότι μας απασχολούν τα ίδια ζητήματα.
Η πολυλειτουργικότητα αποτελεί τον πυρήνα της νέας πολιτικής για την ανάπτυξη της υπαίθρου.
Στόχο της έχει να προωθήσει μια γεωργία όπου θα αναγνωρίζονται όλες οι λειτουργίες, όλες οι υπηρεσίες που παρέχονται, δηλαδή όλα όσα προσφέρουν οι γεωργοί στην κοινωνία μας.
Αυτό αποτελεί αναπόσπαστο συστατικό στοιχείο του ευρωπαϊκού γεωργικού προτύπου και για να απαντήσω σε μερικούς από τους ενδοιασμούς που διατυπώθηκαν στην έκθεση, μπορώ να σας διαβεβαιώσω ότι η Επιτροπή θα υποστηρίξει πλήρως αυτές τις διαστάσεις στις εμπορικές διαπραγματεύσεις στο πλαίσιο του Παγκόσμιου Οργανισμού Εμπορίου.
Στην έκθεση, η Επιτροπή καλείται να αναπτύξει ενόψει της διεύρυνσης μια συνολική στρατηγική για την ανάπτυξη των ορεινών περιοχών και τη γεωργία τους τόσο στα κράτη μέλη όσο και στις υποψήφιες χώρες.
Θέλω να επισημάνω ότι στο σημείο αυτό η προσέγγιση της Επιτροπής διαφέρει από την προσέγγιση της έκθεσης.
Επιτρέψτε μου να σας υπενθυμίσω ότι η νέα αναπτυξιακή πολιτική για τη γεωργία ξεκίνησε μόλις πέρυσι.
Στη νέα πολιτική δώσαμε έμφαση στην αρχή της επικουρικότητας και με τον τρόπο αυτό προσφέραμε στα κράτη μέλη τη δυνατότητα να ορίσουν τα ίδια τις προτεραιότητές τους.
Στα σχέδιά τους για την ανάπτυξη της υπαίθρου ή στα σχέδια που θα υποβάλουν στα διαρθρωτικά ταμεία θα μπορούν να εντάξουν μέτρα που τα ίδια τα κράτη θεωρούν κατάλληλα για την ανάπτυξη των περιοχών τους και την αντιμετώπιση των μειονεκτημάτων ή δυσκολιών που υπάρχουν λόγω γεωγραφικής θέσης.
Αυτή η αποκεντρωμένη προσέγγιση που ισχύει επίσης και για τα προγράμματα SAPARD επιτρέπει στα προγράμματα για την ανάπτυξη της υπαίθρου να προσαρμοστούν με ιδιαίτερη ευκολία στις ανάγκες των ορεινών περιοχών και να λάβουν υπόψη τη διαφορετικότητά τους.
Τα Πυρηναία για παράδειγμα χρειάζονται διαφορετική προσέγγιση απ' ό,τι οι Αλπεις.
Με τον τρόπο αυτό προωθείται η βιώσιμη ανάπτυξη που συνυπολογίζει τόσο τις κοινωνικοοικονομικές όσο και τις περιβαλλοντικές προκλήσεις που αντιμετωπίζει η κάθε περιοχή ξεχωριστά.
Αντί λοιπόν να δρομολογηθεί εκ νέου μια κεντρικά καθοριζόμενη πορεία, θα πρέπει να γίνουν εκτενείς συζητήσεις για την καλύτερη δυνατή υλοποίηση της πολιτικής για τις ορεινές περιοχές με όλα τα θεσμικά όργανα της Ένωσης, με τα κράτη μέλη, τις περιφέρειες, τα όργανα της τοπικής αυτοδιοίκησης, αλλά και με τους εμπορικούς και κοινωνικούς εταίρους, τις μη κυβερνητικές οργανώσεις καθώς επίσης και με παράγοντες από τον χώρο της επιστήμης.
Σε συνάρτηση με αυτά θέλω να επισημάνω ότι η Επιτροπή ενέκρινε στις 31 Ιανουαρίου του τρέχοντος έτους τη δεύτερη έκθεση σχετικά με την οικονομική και κοινωνική συνοχή, η οποία θέτει μεταξύ άλλων και το ζήτημα του καθορισμού προτεραιοτήτων για μια εξισορροπημένη και βιώσιμη ανάπτυξη των περιοχών της διευρυμένης Ένωσης, καθώς και το ζήτημα της αντιμετώπισης της αυξημένης ανάγκης για συνοχή και καλεί σε συζήτηση γύρω από τα ζητήματα αυτά.
Η έκθεση προσφέρει πολλές δυνατότητες για την ενίσχυση υποανάπτυκτων περιοχών.
Η συμβολή της Επιτροπής στο Διεθνές Έτος του Βουνού θα επικεντρωθεί προπάντων στο να γίνουν ευρύτερα γνωστοί οι μηχανισμοί ενίσχυσης που ήδη υφίστανται.
Το δεύτερο εξάμηνο του 2002, με πρωτοβουλία του Επιτρόπου Barnier και δική μου, η Επιτροπή θα διοργανώσει ένα σεμινάριο με στόχο την παρουσίαση και την προβολή των δυνατοτήτων που προσφέρει η κοινοτική πολιτική για τις ορεινές περιοχές.
Στο σεμινάριο αυτό θα προσκληθείτε εσείς και όλοι οι άλλοι ενδιαφερόμενοι.
Επιστρέφοντας στην παρούσα έκθεση θέλω να υπογραμμίσω ότι ήδη με το σημερινό νομικό καθεστώς είναι αναμφισβήτητα δυνατόν να ενισχυθεί εστιασμένα η γεωργία στις ορεινές περιοχές και συγκεκριμένα με τις αντισταθμιστικές αποζημιώσεις που χορηγούμε, οι οποίες είναι και θα παραμείνουν το βασικό μέσο ενίσχυσης των ορεινών περιοχών, καθώς και με τη λήψη μέτρων ενθάρρυνσης για το περιβάλλον, με τη χορήγηση ενισχύσεων στον τομέα της δασοκομίας, ενισχύσεων για την επεξεργασία προϊόντων, και τη διάθεσή τους στην αγορά, και ενισχύσεων για διαφοροποίηση λ.χ. στον τουρισμό.
Επιτρέψτε μου να υπενθυμίσω επίσης, κυρία Rojo, ότι στις προδιαγραφές εκπόνησης αναπτυξιακών προγραμμάτων για την ύπαιθρο προβλέπεται πως πρέπει να γίνεται ρητή αναφορά σε ειδικά προγράμματα για τις γυναίκες και πως όλα τα προγράμματα για την ανάπτυξη της υπαίθρου πρέπει περιέχουν ένα κεφάλαιο σχετικά με τους τρόπους με τους οποίους πρόκειται να βοηθηθούν οι γυναίκες.
Παρόμοια πράγματα όπως και για την ανάπτυξη της υπαίθρου ισχύουν στις περιπτώσεις Κοινής Οργάνωσης της Αγοράς.
Στις περιπτώσεις αυτές λαμβάνονται επίσης υπόψη οι ιδιαιτερότητες της εκτατικής γεωργίας ιδιαίτερα στις ορεινές περιοχές, είτε μέσω ειδικών μέτρων προσαρμοσμένων ακριβώς στα δικά τους χαρακτηριστικά - λ.χ. πριμοδότηση της εκτατικοποίησης για την εκτροφή βοοειδών ή πριμοδότηση για την παραγωγή πρόβιου και αίγειου κρέατος - είτε επιτρέποντας στα κράτη μέλη επιπλέον περιθώρια για να στηρίξουν ιδιαίτερα περιοχές της δικής τους επιλογής.
Όσον αφορά την ειδική μεταχείριση των γεωργών σε ορεινές περιοχές σε σχέση με τις ποσοστώσεις γάλακτος, όπως προτείνει η έκθεση, η Επιτροπή θα ασχοληθεί με το ζήτημα αυτό στην ενδιάμεση αξιολόγηση.
Τέλος δεν πρέπει να ξεχνάμε ότι όσον αφορά τα διαρθρωτικά ταμεία, το 95% των ορεινών περιοχών υπάγεται είτε στον στόχο 1 είτε στον στόχο 2.
Οι εν λόγω περιοχές μπορούν να υπαχθούν σε όλα τα καθεστώτα χορήγησης ενισχύσεων.
Τα κράτη μέλη μπορούν να προσαρμόσουν τα απαραίτητα μέτρα εστιασμένα στις εκάστοτε ανάγκες, είτε πρόκειται για οδικά δίκτυα, είτε για δίκτυα τηλεπικοινωνιών είτε για την παροχή βασικών υπηρεσιών για τους πολίτες, είτε για τη στήριξη οικονομικών δραστηριοτήτων.
Συμπληρωματικά υπάρχει καταρχήν η δυνατότητα χορήγησης εθνικών ενισχύσεων - σε αυτό παρέπεμψε ήδη ο βουλευτής Caveri.
Στην περίπτωση αυτή όμως εξακολουθούμε να χρειαζόμαστε κοινοποιήσεις, δεδομένου ότι κατά πρώτο δίνουν στις εν λόγω περιοχές τη βεβαιότητα ότι τα μέτρα αυτά θεωρούνται συμβατά με τη νομοθεσία της Ευρωπαϊκής Ένωσης και κατά δεύτερον αποτρέπουν τον αθέμιτο ανταγωνισμό ανάμεσα στις επιμέρους περιοχές.
Δεν μπορώ να αναφερθώ σε όλες τις προτάσεις της έκθεσης, ελπίζω όμως ότι το σεμινάριο που θα διοργανώσει η Επιτροπή με αφορμή το Διεθνές Έτος του Βουνού θα προσφέρει αρκετές ευκαιρίες να επανέλθουμε σε αυτές.
Στο μεταξύ η Επιτροπή, στο πλαίσιο των αρμοδιοτήτων της και ασκώντας το δικαίωμα πρωτοβουλίας, θα εξετάσει επακριβέστερα τα συμπεράσματα της έκθεσης, προκειμένου να συνεχίσει το διάλογο που ξεκίνησε σήμερα.
Είμαι βέβαιος ότι θα κατορθώσουμε να θέσουμε ακόμα περισσότερο στο προσκήνιο τον ιδιαίτερο χαρακτήρα των ορεινών περιοχών και τη σημασία τους για την Ευρώπη.
(Χειροκροτήματα)
Ευχαριστώ πολύ, Επίτροπε κύριε Franz Fischler.
Η συζήτηση έληξε.
Η ψηφοφορία θα διεξαχθεί σήμερα, στις 18.30.
Βασική" εκπαίδευση των παιδιών στις αναπτυσσόμενες χώρες
Η ημερήσια διάταξη προβλέπει τη συζήτηση της έκθεσης (A5­0278/2001) της κ. Kinnock, εξ ονόματος της Επιτροπής Ανάπτυξης και Συνεργασίας, σχετικά με τη βασική εκπαίδευση στις αναπτυσσόμενες χώρες στο πλαίσιο της ειδικής συνόδου της Γενικής Συνέλευσης του ΟΗΕ με θέμα τα παιδιά, το Σεπτέμβριο του 2001 (2001/2030(INI)).
(ΕΝ) Κύριε Πρόεδρε, όπως αναφέρατε, η έκθεση αυτή σκοπό έχει να επικεντρωθεί στη μοναδική ευκαιρία που δίνεται στο Κοινοβούλιο να εστιάσει, κατά την Ειδική Σύνοδο των Ηνωμένων Εθνών για τα Παιδιά και τα Δικαιώματά τους, που θα γίνει αργότερα αυτό το μήνα, στην ανεύρεση ενός ουσιαστικού τρόπου αντιμετώπισης της παγκόσμιας φτώχειας.
Μας δίνεται η ευκαιρία όχι μόνο να σκιαγραφήσουμε αυτό το θέμα, αλλά και να δραστηριοποιηθούμε πάνω σε αυτό.
Ας ανακεφαλαιώσουμε τους στόχους μας: δωρεάν και υποχρεωτική παιδεία για όλους, μείωση κατά το ήμισυ του αναλφαβητισμού στους ενήλικες μέχρι το 2015, εξάλειψη των διαφορών λόγω φύλου στην πρωτοβάθμια και δευτεροβάθμια εκπαίδευση μέχρι το 2005 και διεύρυνση των δυνατοτήτων εκπαίδευσης για τους ενήλικες και τους νέους καθώς και βελτίωση της ποιότητας στην παρεχόμενη εκπαίδευση.
Έχουμε κουραστεί να ακούμε περί αναπτυξιακών στόχων.
Έχουν τεθεί και παραμένουν ανολοκλήρωτοι.
Γνωρίζουμε τα "γιατί" όλων αυτών των αναπτυξιακών ανησυχιών.
Αυτό που εμείς από την Επιτροπή Ανάπτυξης και Συνεργασίας θέλουμε να μάθουμε είναι "πώς" θα φτάσουμε στην επίτευξη των στόχων αυτών.
Είναι πολύ σημαντικό για την παγκόσμια στρατηγική να συζητηθεί το θέμα της φτώχειας στην επιτροπή μας.
Είναι φανερό πως η ΕΕ μπορεί να παίξει κεντρικό ρόλο στην υπόθεση αυτή.
Πέρυσι, στο Ντακάρ της Σενεγάλης, ανελήφθησαν ξεκάθαρες δεσμεύσεις.
Όμως κανένας μέσα από την ΕΕ αλλά ούτε και από οπουδήποτε αλλού δεν προτείνει κάποια πρακτική στρατηγική.
Ήμουν και η ίδια δασκάλα επί 30 χρόνια, κυρίως στην πρωτοβάθμια εκπαίδευση, γεγονός που δικαιολογεί νομίζω το ζωηρό μου ενδιαφέρον για τους λόγους αυτής της κρίσης.
Το ένα έκτο του παγκόσμιου πληθυσμού είναι λειτουργικά αναλφάβητο.
Εκατόν τριάντα εκατομμύρια - ένα στα πέντε - του συνόλου των παιδιών δεν παρακολουθεί οποιουδήποτε είδους πρωτοβάθμια εκπαίδευση.
Σύμφωνα με μια τρομακτική στατιστική, τα δυο τρίτα των παιδιών αυτών είναι κορίτσια.
Οι συνθήκες διδασκαλίας είναι απερίγραπτες.
Πολλοί από μας θα έχουν δει παιδιά που κάνουν μάθημα κάτω από δέντρα, χωρίς να υπάρχει καν πίνακας για να γράφει ο δάσκαλος.
Όταν μιλάμε για την τεχνολογία της πληροφορικής συχνά αναφερόμαστε σε παιδιά που δεν έχουν καν πιάσει μολύβι στη ζωή τους, πόσο μάλιστα να έχουν αγγίξει το πληκτρολόγιο κάποιου υπολογιστή.
Στα σχολεία αυτά η ποιότητα της εκπαίδευσής τους επηρεάζεται συχνά και από το γεγονός ότι η διδασκαλία δεν γίνεται στη γλώσσα τους.
Ο αναλφαβητισμός και η φτώχεια συνδέονται κατά τρόπο σαφή μεταξύ τους.
Το μέσο εισόδημα σε μια χώρα αντικατοπτρίζει ξεκάθαρα τα επίπεδα πρόσβασης στην εκπαίδευση.
Σαφής είναι και η σύνδεση του ποσοστού παιδικής θνησιμότητας με το μορφωτικό επίπεδο των γονέων.
Μια αύξηση της τάξης του 10% στην προσέλευση των κοριτσιών στο δημοτικό θα επέφερε ουσιαστική βελτίωση στα ποσοστά βρεφικής και μητρικής θνησιμότητας.
Παρόλ' αυτά βλέπουμε τη βοήθεια των αναπτυγμένων χωρών σε θέματα βασικής εκπαίδευσης να περικόπτεται από τους προϋπολογισμούς σε ολόκληρο τον κόσμο.
Και είναι μόλις 1% επί του συνόλου.
Οι ίδιες οι αναπτυσσόμενες χώρες δείχνουν ελάχιστο ενδιαφέρον στη σημασία της εκπαίδευσης.
Η Ινδία δαπανά λιγότερο από 1% του Ακαθάριστου Εγχώριου Προϊόντος για την εκπαίδευση.
Όσον αφορά την ΕΕ, ελπίζω ο Επίτροπος να συμφωνήσει πως αυτό δεν αρκεί.
Ελπίζω πως στην παρουσίασή σας δεν θα δηλώσετε πως όλα αυτά θα ενσωματωθούν στις υπάρχουσες διαδικασίες.
Χρειαζόμαστε μιαν απάντηση από τον Επίτροπο σχετικά με το πώς σκοπεύουμε να εκπληρώσουμε τους στόχους μας.
Θα ήθελα να ακούσω με ποιον τρόπο σκοπεύει να βελτιώσει το συντονισμό των εθνικών προγραμμάτων στο Κοτονού καθώς και για την ανάμειξή μας στη συντονιστική επιτροπή που ασχολείται με την εκπαίδευση στην Αφρική.
Γνωρίζω επίσης ότι υπάρχει κάποια υπόσχεση έκδοσης ανακοίνωσης για τη βασική εκπαίδευση από πλευράς Επιτροπής στη διάρκεια της βελγικής Προεδρίας.
Θα ήθελα να ξέρω πότε θα πρέπει να αναμένουμε κάτι τέτοιο.
Θα ήθελα να θίξω ένα-δυο μείζονα ζητήματα.
Προφανώς προτεραιότητα για τα κορίτσια και φαντάζομαι πως γι' αυτό θα μιλήσει η κ. Junker.
Μπαίνουν τελευταία και βγαίνουν πρώτα: αυτό συμβαίνει με τα κορίτσια.
Τα κορίτσια έχουν χαμηλή θέση στην κοινωνία και έτσι η εισαγωγή τους στα σχολεία δεν αποτελεί πρώτη προτεραιότητα.
Θα ήθελα να δω περισσότερη επιμόρφωση στα υπουργεία των αναπτυσσόμενων χωρών και συγκεκριμένα προγράμματα που να διασφαλίζουν την εισαγωγή των κοριτσιών στα σχολεία.
Οι επιπτώσεις του HIV είναι τεράστιες.
Υπάρχουν εκατομμύρια ορφανά από τη μάστιγα του AIDS στον αναπτυσσόμενο κόσμο και σε μια χώρα σαν την Ζάμπια υπάρχουν περισσότεροι οροθετικοί καθηγητές από όσους μπορούν να εκπαιδεύσουν για να διορίσουν στα σχολεία.
Πρόκειται για πολύ σημαντικά ζητήματα που πρέπει να συζητηθούν.
Η επίτευξη των στόχων φαίνεται δύσκολη.
Η πολιτική δέσμευση είναι άραγε αρκετή στις παρούσες συνθήκες, ώστε να διασφαλιστεί η εισαγωγή όλων των κοριτσιών στα σχολεία μέχρι το 2005;
Η πραγματικότητα είναι, κι ελπίζω να το αναγνωρίσουν αυτό στη Σύνοδο των Ηνωμένων Εθνών την μεθεπόμενη εβδομάδα, ότι όπως έχουν τα πράγματα όλοι αυτοί οι στόχοι είναι ανέφικτοι.
Το όραμα μιας παγκόσμιας πρωτοβάθμιας εκπαίδευσης φαίνεται εξαιρετικά δύσκολο να πραγματοποιηθεί.
Θα ήθελα να μάθω από την Επιτροπή πώς οι προσπάθειές της για την επίτευξη των στόχων αυτών περιλαμβάνουν μη κυβερνητικούς οργανισμούς, πολίτες και όλους όσοι είναι αναμεμειγμένοι στην Εκστρατεία για την Παγκόσμια Εκπαίδευση.
Πρόκειται για μια πολύ επιτυχημένη, έξυπνη και δυναμική εκστρατεία.
Θα ευχόμουν η Ευρωπαϊκή Επιτροπή να συνεργαζόταν στενότερα μαζί τους, αλλά δεν νομίζω πως θα γίνει κάτι τέτοιο.
Σύμφωνα με την Εκστρατεία για την Παγκόσμια Εκπαίδευση, οι εκπαιδευτικοί στόχοι θα απαιτούσαν 8 δισεκατομμύρια δολάρια το χρόνο.
Αυτό αντιστοιχεί με έξοδα τεσσάρων ημερών για τον παγκόσμιο στρατιωτικό εξοπλισμό και 9 λεπτά διεθνούς κερδοσκοπίας επί του συναλλάγματος.
Κατά συνέπεια, μου φαίνεται πως αν υπήρχε κάποια δέσμευση, θα μπορούσαμε να τη στηρίξουμε.
Είναι ένα τίμημα που αξίζει να πληρώσει κανείς.
Οι τωρινές ανισότητες που περιέγραψα δεν μπορούν σε καμιά περίπτωση να συνεχιστούν και σίγουρα είναι ασυγχώρητες.
Κύριε Πρόεδρε, κύριε Επίτροπε, είναι δίκαιο να αρχίσω την παρέμβασή μου εξ ονόματος της Ομάδας του ΕΛΚ-ΕΔ, συγχαίροντας την κ. Kinnock για τη θαυμάσια έκθεσή της και για το πάθος με το οποίο την υποστηρίζει.
Οι προτάσεις αυτής της έκθεσης, μαζί με το ψήφισμα που εγκρίναμε στην τελευταία σύνοδο του Ιουλίου, καταλαβαίνω ότι αποτελούν την καλύτερη συνεισφορά που θα μπορούσε να κάνει το Ευρωπαϊκό Κοινοβούλιο στην ειδική σύνοδο της Συνέλευσης των Ηνωμένων Εθνών με θέμα τα παιδιά, επειδή αναμφίβολα το θέμα της εκπαίδευσης, δυστυχώς, συνεχίζει να είναι το μεγάλο εκκρεμές ζήτημα της αναπτυξιακής συνεργασίας, κι αυτό παρ' όλες τις επίσημες δηλώσεις και τις δεσμεύσεις που αναλήφθηκαν στις διάφορες διεθνείς συσκέψεις που ασχολούνται μ' αυτό το θέμα.
Οι αριθμοί των εκατομμυρίων παιδιών που δεν φοιτούν σε σχολεία, που μας υπενθύμισε πολύ εύστοχα η κ. Kinnock, μιλάνε από μόνοι τους.
Κι αν είναι σοβαρό το ότι τόσα εκατομμύρια κορίτσια και αγόρια αποκλείονται από το θεμελιώδες δικαίωμα της εκπαίδευσης, ακόμα πιο σοβαρό είναι το ότι, εξαιτίας της καταπάτησης αυτού του δικαιώματος, χιλιάδες άνθρωποι υποτάσσονται στη φτώχεια και την υπανάπτυξη.
Επειδή το κλειδί της ευημερίας και της προόδου, κυρίως σε σχέση με την κοινωνία της πληροφορίας και της επικοινωνίας στην οποία ζούμε σήμερα όλοι μας, έγκειται στο επίπεδο εκπαίδευσης στο οποίο έχει πρόσβαση ο πληθυσμός.
Η πεποίθηση ότι με τη μη αποφασιστική ενασχόληση με το ζήτημα της εκπαίδευσης στις αναπτυσσόμενες χώρες, όχι μόνο δεν καταφέρνουμε να εκριζώσουμε τη φτώχεια, αλλά μεγαλώνουμε το χάσμα ανάμεσα στις πλούσιες και τις φτωχές χώρες, έκανε, είναι αλήθεια, να εδραιωθεί η εκπαίδευση στο κέντρο της παγκόσμιας στρατηγικής για την εκρίζωση της φτώχειας.
Γι' αυτό, πρέπει να αναγνωρίσουμε ότι η Διάσκεψη του Ντακάρ με θέμα την εκπαίδευση για όλους αποτέλεσε ένα μεγάλο βήμα μπροστά, αλλά και ένα βήμα που δεν θα οδηγήσει πουθενά αν δεν περάσουμε στη δράση, αν δεν υιοθετηθεί γρήγορα, με βάση τα συμφωνηθέντα στο Ντακάρ, μια συγκεκριμένη παγκόσμια πρωτοβουλία με στόχο τη χάραξη των στρατηγικών και την κινητοποίηση των πόρων που απαιτούνται για την αποτελεσματική υποστήριξη των προσπαθειών που πραγματοποιούνται σε εθνικό επίπεδο - όπως αναφέρεται σε μια από τις δεσμεύσεις του Ντακάρ.
Η Ευρωπαϊκή Ένωση, ως βασικός χορηγός και δεδομένου ότι έχει αναγάγει την αλληλεγγύη και την προάσπιση των ανθρωπίνων δικαιωμάτων σε ουσιαστική διάσταση της δράσης της στην παγκόσμια σκηνή, έχει την υπευθυνότητα να προωθήσει σε στενή συνεργασία με τους υπόλοιπους χορηγούς, συμπεριλαμβανομένων του Νομισματικού Ταμείου και της Διεθνούς Τράπεζας και με τη συμμετοχή της κοινωνίας των πολιτών, αυτές τις στρατηγικές και τις πολιτικές με στόχο να ξεπεραστούν τα εμπόδια που ανακόπτουν την πρόσβαση των αγοριών και των κοριτσιών σε υψηλής ποιότητας εκπαίδευση.
Και η Ευρωπαϊκή Ένωση έχει την πολιτική και ηθική υποχρέωση να χορηγήσει τους απαραίτητους οικονομικούς πόρους για να επιτευχθεί η δωρεάν εκπαίδευση για όλους από τώρα μέχρι το 2015.
Όλα αυτά βρίσκονται στην ίδια γραμμή με τις εξαιρετικές προτάσεις που περιέχει η έκθεση και που αντανακλούν τόσο την πρακτικά ομόφωνη αίσθηση της Επιτροπής Ανάπτυξης όσο και την αίσθηση και της δικής μου Ομάδας.
Ωστόσο, για να επιτευχθεί αυτός ο στόχος απαιτείται, επιπλέον, να προβούμε επειγόντως είτε σε παραγραφή είτε σε αναδιάρθρωση του χρέους των αναπτυσσόμενων χωρών με αντάλλαγμα την προώθηση των ελευθερωμένων κονδυλίων σε εκπαιδευτικά προγράμματα.
Είναι απαραίτητο να ευαισθητοποιηθούν οι ίδιες οι αναπτυσσόμενες χώρες και να παρακινηθούν με προτρεπτικά μέτρα, αν είναι απαραίτητο, για να εκπληρώσουν τις δεσμεύσεις που εγκρίθηκαν στο Ντακάρ και να δώσουν απόλυτη προτεραιότητα στην εκπαίδευση.
Και κυρίως απαιτείται να αυξηθούν οι επιχορηγήσεις και να επιτευχθεί, σε συμφωνία με αυτά που προωθεί η εκστρατεία για εκπαίδευση για όλους, να προορίζεται τουλάχιστον το 8% της επίσημης ενίσχυσης στην ανάπτυξη και στη βασική εκπαίδευση.
Μόνο με πόρους που συμβαδίζουν με το μέγεθος των προκλήσεων που πρέπει να αντιμετωπιστούν, θα μπορέσουμε να νικήσουμε τη μάχη κατά του αναλφαβητισμού στον κόσμο.
Τελειώνω λέγοντας ότι μόνο έτσι θα είναι δυνατόν για χιλιάδες παιδιά να μπορέσουν να εξασκήσουν το θεμελιώδες δικαίωμα της εκπαίδευσης, μιας εκπαίδευσης χάρη στην οποία θα μπορέσουν να ανοίξουν οι πόρτες της προόδου και να ξημερώσει μια ημέρα που άνδρες και γυναίκες θα είναι ελεύθεροι.
Κύριε Πρόεδρε, η έκθεση της συναδέλφου μου Glenys Kinnock είναι μια από τις εκθέσεις που παρακολουθήσαμε με μεγάλο ενδιαφέρον και στοργή στην Ομάδα των Σοσιαλιστών.
Το κείμενο δίνει αριθμούς, συχνά πολύ σκανδαλώδεις, που δεν θα έπρεπε να είναι καθόλου εφησυχαστικοί για τις συνειδήσεις μας, επειδή τελικά αυτό που αποκαλύπτεται είναι η ασυνέπεια σχεδόν όλων όσων υπογραμμίσαμε τη σημασία που έχει η εκπαίδευση των παιδιών για την επιτυχία οποιασδήποτε αναπτυξιακής διαδικασίας.
Πλεονάζουν οι δηλώσεις που αναγνωρίζουν ότι η εκπαίδευση των παιδιών στον υποανάπτυκτο κόσμο είναι ένας από τους βασικούς όρους για να μπορέσουν αυτές οι χώρες να ξεκινήσουν την απελευθέρωσή τους από την άδικη και καθυστερημένη κατάσταση στην οποία βρίσκονται.
Η έκθεση της κ. Kinnock περιλαμβάνει τις πολυάριθμες σχετικές δεσμεύσεις που επικυρώθηκαν από τη διεθνή κοινότητα σε πολλές περιπτώσεις.
Η τελευταία ήταν η παγκόσμια διάσκεψη για την εκπαίδευση, που έλαβε χώρα πέρυσι στο Ντακάρ.
Αλλά η έκθεση είναι επίσης μια ανασκόπηση και μια καταγγελία ασυνεπειών και ανευθυνοτήτων.
Ασυνέπεια και ανευθυνότητα των ανεπτυγμένων χωρών που, ενάντια στα συμφωνηθέντα, όχι μόνο δεν αύξησαν τα προγράμματά τους υπέρ της εκπαίδευσης και της φροντίδας των παιδιών στον αναπτυσσόμενο κόσμο αλλά και μείωσαν την προσπάθειά τους σ' αυτό το πεδίο.
Και ασυνέπεια και ανευθυνότητα των χωρών του Νότου που, εκτός ελάχιστων εξαιρέσεων συνεχίζουν να υποτιμούν την εκπαίδευση των πιο νέων πολιτών τους ενώπιον άλλων προτεραιοτήτων όπως είναι το στρατιωτικό κόστος που, στις περισσότερες περιπτώσεις, βρίσκεται πολύ πάνω από αυτά που επενδύονται στην εκπαίδευση.
Το ψήφισμα που θα εγκρίνουμε δεν θα έπρεπε να μείνει όπως και πολλά άλλα στο χαρτί.
Είναι μια έκκληση στη συνέπεια και στην υπευθυνότητα, αποτελεί μια αυθεντική διακήρυξη που το κοινοβούλιο μας θα έπρεπε να προωθήσει ως αντικείμενο της Ευρωπαϊκής Ένωσης σχετικά με το θέμα που μας απασχολεί εδώ.
Αλλά επίσης αυτή η έκθεση θα πρέπει να αποτελέσει σημείο αναφοράς και για τη δράση της Ένωσης και πολλών ευρωπαϊκών κρατών, μελών ή υποψήφιων για ένταξη, στην ειδική σύνοδο της Γενικής Συνέλευσης των Ηνωμένων Εθνών που θα λάβει χώρα στη Νέα Υόρκη σε λίγες μέρες.
Εκεί θα βρίσκεται η Glenys Kinnock που θα μιλήσει με σαφήνεια, βασιζόμενη στην πίστη που όλοι της αναγνωρίζουμε και στη δύναμη που θα της δίνει η υποστήριξη με την οποία θα εγκρίνουμε εδώ τις προτάσεις της.
Έγγραφα όπως αυτό είναι ο καλύτερος τρόπος για να απαντάμε με συγκεκριμένες προτάσεις στην παγκοσμιοποίηση που, για να είναι επικεντρωμένη κατά κύριο λόγο στην αγορά, δημιουργεί ανισότητες, φτώχεια και αποκλεισμό σε παγκόσμιο επίπεδο και γι' αυτό παράγει επίσης την απέχθεια πολλών ανθρώπων σε όλο τον κόσμο.
Τελειώνοντας, ευχαριστούμε και συγχαίρουμε την Glenys για την εργασία της, θα είναι σημαντικό να εκπληρωθούν όλα όσα εκθέτει εδώ, αλλά θα πρέπει, εν τω μεταξύ, να γίνει ευρέως γνωστή η έκθεση.
Θα κατάφερνε έτσι να πείσει και να κατευθύνει πολλούς, και να αυξήσει την εμπιστοσύνη των ευρωπαίων πολιτών στο Ευρωπαϊκό Κοινοβούλιο.
Θα συντελούσε επίσης στο να ανακτήσουν ορισμένοι εκτός της επικράτειάς μας την εμπιστοσύνη που έχουν σε μας και τις ίδιες τις προσδοκίες τους.
Τι μας διδάσκει η εκπαιδευτική πρακτική στις αναπτυσσόμενες χώρες;
Κυρίως ότι δεν δίνεται με κανέναν τρόπο η αναγκαία προσοχή στην καλή πρωτοβάθμια εκπαίδευση.
Η καλή και δωρεάν εκπαίδευση είναι απαραίτητη για την ανάπτυξη.
900 εκατομμύρια άνθρωποι είναι σήμερα αναλφάβητοι.
Υπάρχει ο κίνδυνος να μην επιτευχθούν οι στόχοι του Ντακάρ.
Για το λόγο αυτό χρειάζεται να δοθεί νέα ώθηση σε ανώτατο πολιτικό επίπεδο κυρίως από την Ευρώπη, την Αμερική και την Ιαπωνία.
Υπάρχει επείγουσα ανάγκη ανάληψης μίας λεπτομερούς στρατηγικής πρωτοβουλίας με ρεαλιστικό χρονοδιάγραμμα και όλους τους αναγκαίους πόρους.
Θα πρέπει να εκπονηθούν ενδεικτικά προγράμματα ανά χώρα.
Η Ευρωπαϊκή Ένωση δεν έχει δώσει μέχρι τώρα επαρκή προσοχή στην εκπαίδευση.
Το επιχείρημα ότι άλλοι δωρητές αντιμετωπίζουν ήδη επαρκώς το πρόβλημα, αποδείχθηκε απολύτως αβάσιμο.
Για την καθυστέρηση στην εκπαίδευση δεν ευθύνονται αποκλειστικά οι δωρητές.
Πολλές αναπτυσσόμενες χώρες παραμελούν υπερβολικά την εκπαίδευση.
Είναι χαρακτηριστικό το γεγονός ότι η Αφρική διαθέτει δύο φορές περισσότερους πόρους για στρατιωτικούς εξοπλισμούς από ό,τι για την εκπαίδευση.
Τη στιγμή που η Ινδία διαθέτει λιγότερο από το 1% του ΑΕΠ της στην σχολική εκπαίδευση, δεν μπορεί φυσικά να υπάρξει ανάπτυξη.
Η έκθεση της κ. Kinnock είναι εξαιρετική.
Πραγματικά θα πρέπει να δοθεί ιδιαίτερη προσοχή στα κορίτσια, στους μαθητές που εγκαταλείπουν πρόωρα το σχολείο και στα πρώην παιδιά - στρατιώτες.
Τα θεμελιώδη δικαιώματα των παιδιών θα μπορέσουν να γίνουν σεβαστά τότε μόνον όταν οι ενήλικες συναγάγουν τα αναγκαία συμπεράσματα από την αποτυχία των εκπαιδευτικών πρακτικών.
Κύριε Πρόεδρε, φυσικά δεν έχουμε αρκετό χρόνο για να συζητήσουμε λεπτομερώς την εξαιρετική έκθεση της κ. Kinnock.
Συμφωνώ με τις αμφιβολίες που εκφράζει για τα μεγάλα συνέδρια στα οποία συγκεντρώνονται σύνεδροι με ακριβά κοστούμια και παχυλές αποζημιώσεις για να συζητήσουν για τις προτεραιότητες τις οποίες θα ξεχάσουν στη συνέχεια αμέσως, τη στιγμή που οι προϋπολογισμοί των φτωχότερων κρατών βαίνουν φθίνοντες και ο αριθμός των παιδιών που καταδικάζονται στον αναλφαβητισμό διαρκώς αυξάνει.
Έχω πραγματικά την εντύπωση ότι ορισμένες χώρες ακολουθούν την πολιτική που εφάρμοζαν ορισμένες κυβερνήσεις το 19ο αιώνα: διατηρούν τους πολίτες τους φτωχούς και ηλίθιους, έτσι ώστε να μην δημιουργούν και πολλά προβλήματα.
Αυτό το στρατηγικό λόγο διαβλέπω για την πασιφανή παραμέληση της πρωτοβάθμιας εκπαίδευσης.
Ακόμη και στους δικούς μας προϋπολογισμούς για τη συνεργασία για την ανάπτυξη δίνεται στην πρωτοβάθμια εκπαίδευση πολύ χαμηλή θέση.
Οι προλαλήσαντες ανέφεραν ήδη πολλές αλήθειες.
Για το λόγο αυτό θα περιοριστώ σε λίγες προτάσεις για την πρωτοβάθμια εκπαίδευση στην έκθεση της κ. Kinnock, προτάσεις ιδιαίτερα αναγκαίες.
Η εκπαίδευση πρέπει να είναι δωρεάν.
Δεν είναι δυνατόν να αποκλείονται παιδιά από αυτή, διότι δεν έχουν τα χρήματα για τη πρωτοβάθμια εκπαίδευση, γιατί έτσι καταδικάζονται να ζουν στο δρόμο, καταδικάζονται στην εκμετάλλευση μέσω της παιδικής εργασίας κλπ.
Αντίθετα, οφείλουμε να δίνουμε υποτροφίες σε παιδιά από φτωχιές οικογένειες, έτσι ώστε να μπορούν να πηγαίνουν στο σχολείο, να διανύουν ολόκληρα χιλιόμετρα, να αγοράζουν τη σχολική ποδιά.
Θα πρέπει να πληρώνονται και οι εκπαιδευτικοί, θα πρέπει να καταρτίζονται και να λαμβάνουν ένα μισθό που να τους επιτρέπει να ζουν αξιοπρεπώς, έτσι ώστε να μην εγκαταλείπουν τους μαθητές στη μοίρα τους διότι οφείλουν να ασκούν και άλλα επαγγέλματα για να θρέψουν τις οικογένειές τους.
Είναι προφανές ότι θα πρέπει να εκπονηθούν εθνικά σχέδια δράσης.
Περιμένω πολλά περισσότερα από τις κυβερνήσεις οι οποίες έχουν συνειδητοποιήσει το πρόβλημα, θα πρέπει όμως να είμαστε έτοιμοι να ενισχύσουμε τις διάφορες κυβερνήσεις και να αυξήσουμε το διοικητικό τους δυναμικό.
Σπαταλούμε υπερβολικούς πόρους συνεδριάζοντας με τους καλοπληρωμένους μας εμπειρογνώμονες και τις δαπανηρές μας ΜΚΟ, τη στιγμή που προσφέρουμε ελάχιστη βοήθεια υπέρ της εκπαίδευσης σε αυτές τις ίδιες τις χώρες.
Παρόλα αυτά εγώ ελπίζω ότι η ΕΕ θα περάσει πλέον από τα λόγια στα έργα.
Κύριε Πρόεδρε, κυρίες και κύριοι, η έκθεση της κ. Kinnock αποτελεί άθλο και πρέπει να τη χαιρετίσουμε απερίφραστα.
Ένα μεγάλο μέρος των λιγότερο ανεπτυγμένων χωρών βρίσκεται ανάμεσα στις χώρες ΑΚΕ της Αφρικής.
Στις χώρες αυτές υπάρχουν θλιβερά ελλείμματα στη μόρφωση και ιδιαίτερα τα κορίτσια και οι γυναίκες στερούνται στοιχειώδους βασικής εκπαίδευσης.
Υπάρχουν ωστόσο ελπιδοφόρα παραδείγματα και θα ήθελα να μιλήσω για αυτά.
Η κυβέρνηση του Μάλι που ως γνωστό είναι μια απελπιστικά φτωχή χώρα στη ζώνη του Σαχέλ ανέπτυξε ένα φιλόδοξο πολιτικό πρόγραμμα.
Με πολύ θάρρος προχώρησε στην αποκέντρωση και σε μια εκτεταμένη μεταρρύθμιση στην εκπαίδευση.
Στόχος είναι να αποκτήσουν τα παιδιά, κορίτσια και αγόρια, καλή σχολική εκπαίδευση και το κατά δύναμιν στην τοπική ή στην εθνική τους γλώσσα.
Αυτός όμως είναι απλό στα λόγια και δύσκολο στην πράξη, καθώς δεν υπάρχουν εκπαιδευμένοι δάσκαλοι και δασκάλες που να γνωρίζουν τις τοπικές γλώσσες, ούτε αντίστοιχα σχολικά προγράμματα, για να μην αναφερθώ βέβαια στα βιβλία.
Έτσι πρώτα απα όλα, θα πρέπει να λάβουν την αντίστοιχη εκπαίδευση οι δάσκαλοι και να εκπονηθούν τα αντίστοιχα σχολικά προγράμματα.
Αυτό όμως δεν γίνεται από τη μια μέρα στην άλλη και ούτε μπορεί να γίνει ταυτόχρονα σε όλη την επικράτεια της χώρας.
Φανταστείτε μόνο τη μερίδα του πληθυσμού που είναι νομάδες στην έρημο.
Ειδικά για αυτούς θα πρέπει π.χ. να βρεθούν ειδικές μορφές σχολείων και διδασκαλίας.
Πρόκειται για μια τεράστια πρόκληση στην εκπαιδευτική πολιτική η οποία υποστηρίζεται με μεγάλα ποσά από πολλές οργανώσεις χορηγών.
Μια σημαντική βοήθεια, προπάντων για αραιοκατοικημένες περιοχές μπορεί να αποτελέσει και το ραδιόφωνο.
Στο Μάλι, όπως και σε άλλες αναπτυσσόμενες χώρες, έχουν εγκατασταθεί στο μεταξύ πολλοί τοπικοί και περιφερειακοί ραδιοσταθμοί τους οποίους θα μπορούσε να εκμεταλλευτεί κανείς σε αυτές τις αποκεντρωμένες προσπάθειες για την εκπαίδευση, δίνοντάς τους να αναμεταδώσουν κασέτες που θα εγγράφονται κεντρικά.
Στις μεσόγειες περιοχές της Αυστραλίας, το σχολικό μάθημα με πομπούς είναι ήδη από καιρό κάτι το αυτονόητο.
Προσαρμοσμένες ηλεκτρονικές μέθοδοι, αλλά ακόμα και κινητά σχολεία θα μπορούσαν να συμβάλουν σημαντικά στην εξάλειψη του ελλείμματος εκπαίδευσης στην Αφρική.
Η συμμετοχή σε τέτοιες νέες μεθόδους στο πλαίσιο της αναπτυξιακής συνεργασίας της Ευρωπαϊκής Ένωσης είναι ένα εγχείρημα που αξίζει τον κόπο.
(Χειροκροτήματα)
Αξιότιμοι κυρίες και κύριοι βουλευτές, η Επιτροπή χαιρετίζει το ψήφισμα που υποβάλλετε ενόψει της επικείμενης ειδικής συνόδου της Γενικής Συνέλευσης των Ηνωμένων Εθνών με θέμα τα παιδιά και σας συγχαίρει, κυρία Kinnock, για την πολύ εκτεταμένη έκθεσή σας.
Μεταξύ άλλων τονίζετε δικαίως στην έκθεσή σας την αναγκαιότητα να ληφθούν επειγόντως μέτρα προκειμένου να εκπληρωθεί το Πλαίσιο Δράσης του Ντακάρ.
Επιπλέον, η Επιτροπή έχει αποφασίσει να δώσει το 2002 πολύ μεγάλη προτεραιότητα στην αναπτυξιακή πολιτική και ιδίως στους τομείς της εκπαίδευσης και της υγείας.
Το καλό των παιδιών αποτελεί πρωταρχικό αίτημα και πρωταρχικό στόχο.
Πρόκειται για ένα στόχο τον οποίο θέλουμε να ακολουθήσουμε με τη βοήθεια των κοινωνικά επικεντρωμένων τομεακών πολιτικών όπως είναι οι πολιτικές για την εκπαίδευση και την υγεία.
Τα σχετικά θέματα αναφέρθηκαν πέρυσι, στη δήλωση του Συμβουλίου και της Επιτροπής σχετικά με την αναπτυξιακή πολιτική της Ευρωπαϊκής Ένωσης για την καταπολέμηση της φτώχειας.
Κεντρικό ρόλο διαδραμάτισαν και στη Συμφωνία του Κοτονού για την εταιρική σχέση ΑΚΕ - ΕΕ.
Η Επιτροπή έχει επίσης ενισχύσει την στήριξη του εκπαιδευτικού τομέα και τα μέτρα που έλαβε τα τελευταία χρόνια τα έχει επικεντρώσει στη βασική εκπαίδευση και ειδικά στην πρωτοβάθμια σχολική εκπαίδευση.
Σε σύγκριση με τη χρηματοδότηση άλλων τομέων, η κοινότητα αύξησε σημαντικά τη χρηματοδότηση της εκπαίδευσης.
Επιπλέον, τα περισσότερα προγράμματα για την προώθηση της πρωτοβάθμιας εκπαίδευσης περιέχουν ειδικές ρήτρες προς όφελος των κοριτσιών για την καταπολέμηση των διακρίσεων λόγω φύλου.
Σχετικά με ειδικότερες σκέψεις και συστάσεις που αφορούν την Κοινότητα θα πρέπει να σημειωθεί το εξής: πρώτον, ο τομέας της εκπαίδευσης έχει κεντρική σημασία για τη στρατηγική της καταπολέμησης της φτώχειας, η οποία αποτελεί απώτερο στόχο της αναπτυξιακής πολιτικής της Κοινότητας.
Η Επιτροπή συμμερίζεται την αντίληψη ότι θα πρέπει να οριστούν σαφείς στόχοι, ότι στην καταπολέμηση της φτώχειας θα πρέπει να παρέμβουν και διαστάσεις της εκπαίδευσης και ότι εδώ θα πρέπει να συμπεριληφθεί και η κοινωνία των πολιτών.
Η Επιτροπή υποστηρίζει αυτή την άποψη και στις διαπραγματεύσεις με τις αναπτυσσόμενες χώρες, όταν το θέμα είναι η καταπολέμηση της φτώχειας.
Για την Επιτροπή είναι πολύ σημαντικό να διαδραματίζει ενεργό ρόλο στις εν λόγω διαπραγματεύσεις και να προωθεί τους αναπτυξιακούς στόχους που έχουν τεθεί διεθνώς.
Δεύτερον, στο Ντακάρ η Κοινότητα ανέλαβε πέρυσι μια υπεύθυνη δέσμευση, επιβεβαιώνοντας το όραμα της Παγκόσμιας Δήλωσης για την εκπαίδευση για όλους που στηρίζεται στην Οικουμενική Διακήρυξη των Δικαιωμάτων του Ανθρώπου καθώς και στη Σύμβαση των Ηνωμένων Εθνών για τα Δικαιώματα του Παιδιού και σύμφωνα με την οποία η εκπαίδευση είναι βασικό ανθρώπινο δικαίωμα.
Η Κοινότητα συντάχθηκε με το αίτημα ότι "χώρες που έχουν δεσμευτεί με σοβαρότητα για την εκπαίδευση δεν θα πρέπει για κανένα λόγο να βρουν εμπόδια στην υλοποίηση αυτού του στόχου λόγω έλλειψης πόρων" .
Η Επιτροπή συμμερίζεται την άποψη του Ευρωπαϊκού Κοινοβουλίου ότι με τη βοήθεια της ομάδας εμπειρογνωμόνων σε θέματα εκπαίδευσης μπορεί να επιτευχθεί καλύτερος συντονισμός και περισσότερη συμπληρωματικότητα των κοινοτικών μέτρων ως προς τις δραστηριότητες των κρατών μελών.
Αυτοί οι δύο παράγοντες καθώς και η εντατικοποίηση της συνεργασίας με την UNESCO και την Οργάνωση για την Ανάπτυξη της Εκπαίδευσης στην Αφρική παίζουν αποφασιστικό ρόλο για την αύξηση της αποτελεσματικότητας της κοινοτικής υποστήριξης.
Για τον σκοπό αυτό η Επιτροπή επεκτείνει τη συνεργασία της με την UNESCO υποστηρίζοντάς την στο καθήκον που έχει αναλάβει να συντονίσει την εκπαίδευση για όλους τους εταίρους.
Επιπλέον, η Κοινότητα συμμετέχει στην ομάδα εργασίας που συγκροτήθηκε για την υλοποίηση του Πλαισίου Δράσης του Ντακάρ.
Πέραν τούτου προωθεί τους στόχους της εκπαίδευσης για όλους στις διαπραγματεύσεις της με θέμα τις στρατηγικές των χωρών ΑΚΕ για το 9ο ΕΤΑ.
Όσον αφορά το δύσκολο ζήτημα της ίδρυσης παγκοσμίου ταμείου για τη βασική εκπαίδευση, η Επιτροπή θεωρεί ανέφικτη αυτή τη λύση λόγω των διαδικασιών της Επιτροπής για τον προγραμματισμό και την πραγματοποίηση της χορήγησης βοήθειας.
Ωστόσο, η Επιτροπή δεν απορρίπτει καταρχήν μια παγκόσμια πρωτοβουλία όπως προβλέπεται στο Πλαίσιο Δράσης του Ντακάρ, ακόμα και αν ο τρόπος υλοποίησής της θα πρέπει να συζητηθεί εκτενώς.
Τρίτον, το ζήτημα των βασικών δικαιωμάτων του παιδιού είναι στενά συνδεδεμένο με το πρόβλημα της ισότητας το φύλων γενικά.
Οι εκπαιδευτικοί στόχοι για τα παιδιά και ιδίως για τα κορίτσια είναι αδύνατον να υλοποιηθούν όταν δεν είναι δεδομένη η ισότητα των γυναικών στις οικογένειες και σε διάφορες κοινωνίες.
Για το λόγο αυτό, η Επιτροπή υποστηρίζει με όλο της το βάρος ότι θα πρέπει να δοθεί ιδιαίτερη προσοχή στις ανάγκες εκπαίδευσης των κοριτσιών στις αναπτυσσόμενες χώρες.
Αυτή την εποχή εκπονεί σχέδιο δράσης για την ισότητα των φύλων που θα αναφέρεται και στο το αίτημα αυτό.
Πέραν τούτου λαμβάνει υπόψη της τα ζητήματα ισότητας των φύλων και σε όλα τα δικά της εκπαιδευτικά προγράμματα.
(Χειροκροτήματα)
Ευχαριστώ πολύ, Επίτροπε κύριε Franz Fischler.
Η συζήτηση έληξε.
Προχωρούμε τώρα στη ψηφοφορία.
ΨΗΦΟΦΟΡIΕΣ
Θα ζητήσουμε από τις υπηρεσίες να προβούν σε ένα lifting και να λάβουν υπόψη την παρατήρησή σας.
( Το Σώμα εγκρίνει το ψήφισμα)
Έκθεση (A5­0278/2001) της κ. Kinnock, εξ ονόματος της Επιτροπής Ανάπτυξης και Συνεργασίας, σχετικά με τη βασική εκπαίδευση στις αναπτυσσόμενες χώρες ενόψει της συνεδρίασης της Γενικής Συνέλευσης του ΟΗΕ για τα παιδιά που θα πραγματοποιηθεί το Σεπτέμβριο του 2001 (2001/2030(INI))
( Το Σώμα εγκρίνει το ψήφισμα)
ΑΙΤΙΟΛΟΓΗΣΕΙΣ ΨΗΦΟΥ- Έκθεση Ebner (A5­0277/2001)
Έκθεση Kinnock (A5­0278/2001)
.
(FR) Συμφωνούμε με τη συντάκτρια της έκθεσης όσον αφορά την απαίτηση "να παρέχεται δωρεάν, υποχρεωτική εκπαίδευση καλής ποιότητας σε όλα τα παιδιά έως την ηλικία των 15 ετών" .
Αλλά, ακόμα και στις χώρες της Ευρώπης, όπου υπάρχουν νόμοι με αυτό το πνεύμα, η δωρεάν παιδεία είναι κατά μέγα μέρος τυπική, διότι δεν περιλαμβάνει τα σχολικά είδη, πράγμα που θέτει σε χειρότερη μοίρα τα παιδιά των φτωχότερων στρωμάτων, χωρίς να αναφέρουμε τις πολυπληθείς τάξεις και τον ελλιπή εξοπλισμό των σχολείων των λαϊκών συνοικιών.
Τα δεινά αυτά πλήττουν με πολύ μεγαλύτερη βιαιότητα τις υποανάπτυκτες χώρες, ακόμα και όσες έχουν θεσπίσει την υποχρεωτική εκπαίδευση.
Η έκθεση ισχυρίζεται ότι "η αντιμετώπιση της κρίσης στον τομέα της εκπαίδευσης συγκαταλέγεται μεταξύ των αποτελεσματικότερων στρατηγικών" για "να σπάσει ο φαύλος κύκλος της φτώχειας" .
Έτσι, αναποδογυρίζει την πραγματικότητα.
Αν δεν "σπάσει ο φαύλος κύκλος της φτώχειας" , δηλαδή αν δεν σταματήσει η λεηλασία των πιο φτωχών χωρών και η απογύμνωση των εργατικών τους πληθυσμών, ακόμα και με τις καλύτερες προθέσεις, οι λόγοι θα παραμείνουν λόγοι και εκατομμύρια παιδιά στις φτωχές χώρες θα συνεχίσουν να στερούνται έστω και την ελάχιστη εκπαίδευση.
Η θετική μας ψήφος σημαίνει ότι συμφωνούμε με τις εκφρασθείσες προθέσεις αποκλειστικά υπό αυτές τις προϋποθέσεις.
Η ώρα των ψηφοφοριών έληξε.
Διακoπή της συvσδoυ
.
Κηρύσσω τη διακοπή της συνόδου του Ευρωπαϊκού Κοινοβουλίου.
(Η συνεδρίαση λήγει στις 18.55)