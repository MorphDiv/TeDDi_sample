# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Αυτή είναι η ακριβής πολιτική παρακολούθηση που περιμένω και η οποία θα σας επιτρέψει ίσως, κύριε Επίτροπε, να ξεφύγετε από αυτό που αποκάλεσα το κλίμα εκνευρισμού που σας περιβάλλει και ίσως περιβάλλει και τους συνεργάτες σας όσον αφορά την αποτελεσματικότητα της εξωτερικής πολιτικής της Επιτροπής.
Κύριε Πρόεδρε, χρειάστηκε να περιμένουμε αυτήν την περίοδο συνόδου για να μπορέσει επιτέλους να λάμψει η αλήθεια εντός του Ευρωπαϊκού Κοινοβουλίου.
Εφόσον επέστρεψα πρόσφατα από την Τυνησία μαζί με τρεις συναδέλφους, θα αναφερθώ στο πρόβλημα των συνδικαλιστικών ελευθεριών.
Το μεγάλο κύμα καταστολής που έπληξε την αντιπολίτευση - όλες οι τάσεις της αντιπολίτευσης συγχέονται από τη δεκαετία του ενενήντα και μετά - επέτρεψε να τεθεί εκ νέου υπό περιορισμό η Γενική Ένωση Εργατών Τυνησίας (UGTT).
Οι συλλήψεις, οι απολύσεις συνδικαλιστών, οι απειλές και πιέσεις κάθε μορφής, συνδυάστηκαν με την αυταρχικότητα της συνδικαλιστικής ηγεσίας για να δαμάσουν μια από τις πιο μαχητικές συνδικαλιστικές οργανώσεις της περιοχής.
Οι πολύ αυστηροί νομικοί περιορισμοί του δικαιώματος της απεργίας επιδεινώθηκαν από τη σημερινή ηγεσία.
Για να είναι νόμιμη μια απεργία στην Τυνησία, είναι τώρα απαραίτητο να έχει δώσει την έγκρισή του το ίδιο το εκτελεστικό γραφείο της Γενικής Ένωσης Εργατών Τυνησίας.
Οι συγκεντρώσεις, που κανονικά δεν μπορούν να γίνουν στον χώρο εργασίας, απαγορεύονται συνήθως και στα γραφεία του συνδικάτου.
Κάποιοι συνδικαλιστικοί παράγοντες απομακρύνθηκαν από τις θέσεις τους και διώχθηκαν ενώπιον της δικαιοσύνης μόνο και μόνο επειδή επέκριναν τη διοίκηση του γενικού γραμματέα της συνομοσπονδίας σε ένα απλό ψήφισμα που δεν βγήκε από την οργάνωσή τους.
Δώδεκα από αυτούς συνελήφθησαν τον Απρίλιο του 1999 από την αστυνομία και πέρασαν πάνω από 48 ώρες στο Υπουργείο Εσωτερικών επειδή αμφισβήτησαν τις συνθήκες κάτω από τις οποίες διεξήχθη το συνέδριο της UGTT, συνθήκες που δεν ήταν σύμφωνες με τον κανονισμό.
Ας αναφέρουμε, παραδείγματος χάρη, τους Abdeljalil Bedoui, Ali Romdhane, Abdelmajid Sahraoui, Abdennour Maddahi, Hamed Bennjima, Noureddine Ounissa, Chaker Ben Hassine και πολλούς άλλους.
Το καθεστώς του Ben Ali διαιρεί έτσι και ασκεί ασφυκτικό έλεγχο στο σύνολο του κόσμου της εργασίας.
Η καταστολή δεν αποσκοπεί μόνο στους πολιτικούς αντιπάλους, πλήττει το σύνολο του πληθυσμού, κυρίως στις λαϊκές συνοικίες, τις μικρές πόλεις, τα χωριά των μειονεκτικών περιοχών.
Η έκθεση του Συμβουλίου για της ελευθερίες στην Τυνησία εκτιμά ότι ο αριθμός των αστυνομικών ανέρχεται σε 130.000 για έναν πληθυσμό 9,5 εκατομμυρίων κατοίκων.
Πρέπει να προσθέσουμε όλες τις παράλληλες αστυνομίες τις οποίες ελέγχει ο ιστός των συνοικιακών επιτροπών που υπάγονται άμεσα στο Υπουργείο Εσωτερικών και υποτάσσει έναν ανυπεράσπιστο πληθυσμό.
Και έτσι κατανοεί κανείς καλύτερα αυτήν την ψευδοδημοκρατία όπου ο πρόεδρος εκλέγεται με ποσοστό 99,44% των ψήφων.
Κύριε Πρόεδρε, πρέπει να γνωρίζει ο λαός της Τυνησίας, ο οποίος εκπροσωπείται εδώ από δύο μέλη του, ότι είμαστε αλληλέγγυοι στον αγώνα του για τις ελευθερίες και ότι δεν θα δειλιάσουμε πια.
Κύριε Πρόεδρε, τα παράδοξα αυτού του Σώματος εξακολουθούν να εκπλήσσουν.
Δεν διστάζουμε να εξετάσουμε το ενδεχόμενο να εγκαταστήσουμε στο Κοσσυφοπέδιο ένα πολιτικό καθεστώς μονοεθνικό, αντιδημοκρατικό, από το οποίο οι αλλογενείς πληθυσμοί, αν μου επιτρέπεται η έκφραση, θα είναι αποκλεισμένοι.
Δεν διστάζουμε να υπογράψουμε συμφωνίες εμπορίου με την Κίνα, μια απολυταρχική χώρα, αν υπάρχει κάποια χώρα απολυταρχική, που δέχεται ότι έχει προβεί σε 1.800 θανατικές εκτελέσεις μόνο τη χρονιά που μας πέρασε - αυτός είναι ο αριθμός που παραδέχονται οι κινεζικές αρχές - και, την ίδια στιγμή, θεωρούμε ότι μπορούμε να κρίνουμε το καθεστώς της Τυνησίας με μια αυστηρότητα που, κατά τη γνώμη μου, δεν είναι ενδεδειγμένη.
Βεβαίως, δεν έχουν όλα τα κράτη μέλη της Ένωσης το προνόμιο που έχει η Γαλλία να έχει υφάνει με αυτή τη χώρα παμπάλαιους δεσμούς που της επιτρέπουν να καταλάβει ότι, η πραγματικότητα δεν αντιστοιχεί ακριβώς στην παραμορφωμένη εικόνα που κάποιοι γελωτοποιοί των μέσων μαζικής ενημέρωσης έχουν διαδώσει τελικά σε όλη την Ευρώπη.
Βεβαίως, η Τυνησία δεν αντιστοιχεί στην ιδέα που έχουμε για τη δημοκρατία.
Όμως, πόσες χώρες στον κόσμο, και στην ίδια την Ευρώπη, αντιστοιχούν στην ιδέα που έχει ένα δημοκρατικό πνεύμα για τη δημοκρατία;
Η Τυνησία είναι στην πραγματικότητα η πρώτη από τις χώρες του Μαγκρέμπ που έχει υπογράψει συμφωνία με την Ευρωπαϊκή Ένωση, και όλοι συμφωνούν και αναγνωρίζουν την πρόοδο που έχει σημειώσει η χώρα αυτή, προκειμένου να προσαρμόσει την οικονομία της και τον κοινωνικό της ιστό στον εκσυγχρονισμό που συνεπάγονται οι σχέσεις με την Ευρωπαϊκή Ένωση και, αλίμονο, η επιτάχυνση που οφείλεται στην ελευθέρωση που προκαλεί η παγκοσμιοποίηση.
Τα επιτεύγματα της Τυνησίας συνηγορούν, νομίζω, υπέρ αυτής και για τον λόγο αυτό η δίκη που της γίνεται φαντάζει κάπως δυσανάλογη σε σχέση με την πραγματικότητα.
Όπως και να έχουν τα πράγματα, δεν πρέπει να ξεχνάμε ότι η Τυνησία ήταν στην πρώτη γραμμή του αγώνα κατά του ισλαμισμού που απειλούσε, πριν από λίγα μόλις χρόνια, ολόκληρο το Μαγκρέμπ.
Μου φαίνεται ότι θα ήταν προς τιμήν του Κοινοβουλίου μας αν λάμβανε υπόψη ολόκληρο το γεωπολιτικό πλαίσιο της περιοχής αντί να συμπεριφέρεται σαν ομάδα ακτιβιστών, που δεν είναι καν ισάξια μιας Μη Κυβερνητικής Οργάνωσης.
Κύριε Πρόεδρε, έλαβα μία επιστολή εδώ στο Στρασβούργο σχετικά με την απεργία πείνας περισσότερων των χιλίων πολιτικών κρατουμένων στην Τυνησία.
Θα ήθελα να κάνω δύο σχόλια σχετικά.
Ως χριστιανοί απορρίπτουμε αυτό το έσχατο μέσο αυτοάμυνας.
Θα πρέπει ωστόσο να καταγγείλουμε συγχρόνως και τις αρχές της χώρας αυτής, οι οποίες αναγκάζουν τους πολίτες να καταφύγουν σε τέτοια μέτρα απελπισίας.
Το σημερινό καθεστώς της Τυνησίας δεν ανέχεται κανένα αντίλογο.
Έχει επιβληθεί εδώ και χρόνια στη χώρα ένα κατασταλτικό καθεστώς το οποίο επιδεινώνεται διαρκώς.
Γι' αυτό θα ήθελα να υποστηρίξω ολόθερμα τους συναδέλφους που υπέβαλαν προφορικές ερωτήσεις σήμερα, ιδιαίτερα το συνάδελφο Van den Bos.
Πάρα πολύ σωστά καλεί το Συμβούλιο να αναλάβει δράση ακριβώς για να μην απωλέσει η ΕΕ την αξιοπιστία της ως εταίρος στη συμφωνία σύνδεσης με την Τυνησία.
"Δεν αρκεί να παραβιάζονται τα δικαιώματα του πληθυσμού" , υπογραμμίζει ένας τυνήσιος αγωνιστής των ανθρωπίνων δικαιωμάτων "αλλά θα πρέπει να ξεχάσει ο πληθυσμός και την απλή ύπαρξη αυτών των δικαιωμάτων" .
Τη στιγμή που ο λαός της Τυνησίας αγωνίζεται για τις πολιτικές του ελευθερίες δεν μπορεί και δεν επιτρέπεται να μείνει πίσω η Ευρωπαϊκή Ένωση.
Κύριε Πρόεδρε, θα ήθελα να εκφράσω εδώ, με τη σειρά μου, την εντονότατη ανησυχία μου μπροστά στην επιδείνωση της κατάστασης των δικαιωμάτων του ανθρώπου στην Τυνησία, μια ανησυχία την οποία αναγκαστικά συμμερίζονται όλοι οι φίλοι αυτής της χώρας.
Εδώ και πολλά χρόνια, οι υπέρμαχοι των δικαιωμάτων του ανθρώπου και οι οικογένειές τους είναι θύματα μιας συνεχούς παρενόχλησης από τις αρχές της Τυνησίας.
Ορισμένοι από αυτούς έχουν καταδικαστεί σε ποινές φυλάκισης· τους παρακολουθούν όλους τακτικά μέλη των δυνάμεων της τάξεως· τα διαβατήριά τους καθώς και εκείνα των οικείων τους κατάσχονται· οι επικοινωνίες τους έχουν διακοπεί ή παρακολουθούνται· χρησιμοποιούνται εναντίον τους εκστρατείες δυσφήμισης ή σωματικές και λεκτικές απειλές· τέλος, οι οικείοι τους ανακρίνονται τακτικά.
Μπροστά σε μια τέτοια παρέκκλιση το Ευρωπαϊκό Κοινοβούλιο επαναλαμβάνει σήμερα την πεποίθησή του ότι ο σεβασμός των δικαιωμάτων του ανθρώπου και των θεμελιωδών ελευθεριών δεν μπορεί να έχει εξαιρέσεις και δεν μπορεί να καταπατάται ατιμώρητα, διότι η Τυνησία είναι πράγματι ο πρώτος ευρωπαϊκός εταίρος ο οποίος υπέγραψε, το 1995, συμφωνία σύνδεσης με την Ευρωπαϊκή Ένωση.
Αυτή η συμφωνία όμως περιλαμβάνει ρήτρα σεβασμού των δικαιωμάτων του ανθρώπου, με ανασταλτικό αποτέλεσμα, και προβλέπει πολιτικό διάλογο.
Βεβαίως, προτιμώ τον πολιτικό διάλογο από τις μονομερείς κυρώσεις, ωστόσο, στα πλαίσια ακριβώς αυτού του διαλόγου, έχουμε το καθήκον να πούμε στους εταίρους μας ότι ανησυχούμε πάρα πολύ με την κατάσταση στην Τυνησία.
Έχουμε το καθήκον να ζητήσουμε από τις αρχές της Τυνησίας να πάρουν κάθε απαραίτητη πρωτοβουλία, προκειμένου να εγκαθιδρύσουν ένα πραγματικά πολυκομματικό καθεστώς και να εγγυηθούν την ελευθερία του τύπου και του συνεταιρίζεσθαι.
Όμως, κύριε Patten, ποιος πρέπει να είναι αυτός ο διάλογος;
Πώς ακριβώς και με ποιο συγκεκριμένο τρόπο θα προχωρήσουμε;
Πώς θα καταστήσουμε αποτελεσματικές τις θέσεις που λαμβάνουμε εδώ;
Πράγματι, μπορεί να διερωτηθεί κανείς πώς θα εξελιχθεί η κατάσταση στην Τυνησία.
Η υπόθεση Ben Brik από μόνη της συμβολίζει την αγανάκτηση πολλών Τυνησίων μπροστά στην υποβάθμιση των ελευθεριών τους, εφόσον ο τύπος δεν είναι παρά ένα από τα πεδία καταστροφής.
Παρουσιάστηκε, εξάλλου, ένα φαινόμενο Ben Brik που ξεπερνάει τον ίδιο, και μέσα σε τρεις μήνες είδαμε την εξέγερση της αξιοπρέπειας μιας ολόκληρης κοινωνίας των πολιτών που εκδήλωσε την αποφασιστικότητά της να απαλλαγεί από το αστυνομικό κράτος.
Την ίδια στιγμή, ο Πρόεδρος Ben Ali εξακολουθεί να χειρίζεται το καρότο και το μαστίγιο απέναντι σε εκείνους που αμφισβητούν τις μεθόδους του ή που επικρίνουν την κατάσταση των ελευθεριών στη χώρα του.
Απέναντι σε αυτή τη στάση μπορεί να διερωτάται κανείς εάν η Τυνησία πρόκειται να γίνει, αύριο, μια νέα εστία εντάσεων στη νότια πλευρά της Ευρώπης.
Διότι σήμερα η εξουσία έχει δύο λύσεις.
Η πρώτη συνίσταται στο να συνεχίσει να αρνείται την πραγματικότητα σύμφωνα με μια αρχή - που είναι πολύ γνωστή σε παρόμοια καθεστώτα - που συνίσταται στο να διαβεβαιώνεται ότι όλα πάνε καλά μέχρι τα τελευταία δεκαπέντε λεπτά· σε αυτήν την περίπτωση, η κοινωνία των πολιτών θα πρέπει να δεχτεί ένα νέο κύμα καταστολής και να το αντιμετωπίσει με θάρρος και αποφασιστικότητα.
Τότε, θα εναπόκειτο στη διεθνή κοινότητα να απομονώσει μια εξουσία που θα είχε τεθεί εκτός νόμου και να στηρίξει τον αγώνα του λαού της Τυνησίας για να ανακτήσει την εθνική του κυριαρχία.
Ωστόσο, το καθεστώς της Τυνησίας μπορεί επίσης να διαλέξει τον δρόμο του διαλόγου με την κοινωνία των πολιτών προκειμένου να ελαττώσει τις εντάσεις και να διαπραγματευτεί μια παράκαμψη που θα βγάλει την Τυνησία από το αδιέξοδο και θα την οδηγήσει στο δρόμο της δημοκρατίας.
Πιστεύω ότι πρέπει να βρούμε τις σωστές λέξεις, όπως είπε ο συνάδελφος Abitbol· σε κάθε περίπτωση, πρέπει να κάνουμε τα πάντα προκειμένου να επιλεγεί αυτός ο δρόμος.
Κύριε Πρόεδρε, αξιότιμοι συνάδελφοι, η κατάσταση της Τυνησίας πρέπει να ενταχθεί στο ευρύτερο πλαίσιο των πολιτικών της Μεσογείου και των χωρών της Βορείου Αφρικής με τις οποίες η Ευρωπαϊκή Ένωση ενδιαφέρεται να διατηρήσει ζωντανό ένα διάλογο για τα ειρηνευτικά και αναπτυξιακά της προγράμματα.
Μεταξύ των χωρών αυτών, η Τυνησία έχει σίγουρα σημειώσει προόδους από πλευράς οικονομίας, σταθερότητας και κοινωνικών δικαιωμάτων.
Μεταξύ των χωρών αυτών, η Τυνησία είναι εκείνη που κατά κύριο λόγο διαπιστώνει τη σημασία ενός ευρωμεσογειακού διαλόγου σε οικονομικά, πολιτικά και πολιτιστικά θέματα.
Όλα αυτά δεν πρέπει σίγουρα να μας κάνουν να ξεχνάμε τους περιορισμούς των πολιτικών ελευθεριών που καταγράφονται στη χώρα αυτή, πιστεύω, όμως, ότι δεν είναι αρκετή και αποτελεσματική μια απλώς και μόνο καταδικαστική στάση, που ωστόσο δεν πρέπει να λείψει.
Χρειάζεται να προγραμματίσουμε μια δράση που να είναι ικανή να βελτιώσει πραγματικά και σταδιακά την κατάσταση, συνομιλώντας και ενισχύοντας, ιδιαίτερα, την τυνήσια κοινωνία, και μέσω της στήριξης κοινών συμφωνιών και ειδικών προγραμμάτων σχετικά με το σεβασμό των ανθρωπίνων δικαιωμάτων, όπως σκεφτήκαμε να κάνουμε με το πρόγραμμα CARDS για τα δυτικά Βαλκάνια.
Πρέπει πράγματι, να λάβουμε υπόψη το γεγονός ότι οι χώρες που έχουν μια διαφορετική παράδοση από αυτήν των δυτικών δημοκρατιών, κατά την πορεία τους προς την πλήρη υλοποίηση των πολιτικών ελευθεριών, πρέπει να περάσουν μέσα από μια πολιτιστική ωρίμανση που απαιτεί σταδιακές αλλαγές και μεγαλύτερες προθεσμίες.
Η λογική της απομόνωσης δεν αποδίδει και κινδυνεύει να εξασθενίσει τη δέσμευση εκείνων που εργάζονται στη χώρα αυτή, για τη βελτίωση της ποιότητας της δημοκρατίας.
Ευχόμαστε συνεπώς ότι το συμβούλιο σύνδεσης Ευρωπαϊκής Ένωσης - Τυνησίας θα επιφορτιστεί με την ευθύνη της διαρκούς αξιολόγησης του σεβασμού των ανθρωπίνων δικαιωμάτων στη χώρα αυτή μέσω μιας κοινής δράσης με τους ίδιους τους τυνήσιους αντιπροσώπους, δημιουργώντας για το θέμα αυτό ένα κοινό παρατηρητήριο που δεν μπορεί να μην ωφελήσει κοινωνικά την κατάσταση των ανθρωπίνων δικαιωμάτων στην Τυνησία.
SV) Κύριε Πρόεδρε, τα ανθρώπινα δικαιώματα παραβιάζονται.
Το δικαίωμα της ελεύθερης έκφρασης, η ελευθερία του συνέρχεσθαι και η ελευθερία του τύπου παρακάμπτονται και δεν γίνονται σεβαστά.
Αυτό το γνωρίζουμε.
Αυτό είναι γνωστό και στη Τυνησία επίσης, τόσο από πλευράς των αρχών όσο και από πλευράς των πολιτών.
Φυσικά, θα αναφερθούμε σ' αυτή την κατάσταση και θα την κατακρίνουμε οποτεδήποτε έχουμε τη δυνατότητα να το κάνουμε, διότι είναι εξαιρετικά σοβαρό.
Πρόκειται για οικουμενικά δικαιώματα, όχι μόνο εντός, αλλά και εκτός της Ευρωπαϊκής Ένωσης και όταν αυτά τα δικαιώματα παραβιάζονται πρέπει να ασκείται κριτική.
Πιστεύω ότι ο καλύτερος τρόπος να γίνει αυτό είναι μέσω διαλόγου.
Αυτό σημαίνει ότι υπάρχει, πραγματικά, αλληλοσεβασμός και ότι αν η Τυνησία και οι εκπρόσωποί της θέλουν να σεβαστούν την άποψή μας σ' αυτό το θέμα, τότε, πιστεύω, ότι και εμείς επίσης θα πρέπει να σημειώσουμε ότι στη Τυνησία αντιλαμβάνονται, όντως, τις συμφωνίες που έχουμε υπογράψει ως αρκετά αρνητικές.
Δεν μπορώ να βρω αυτήν τη διαπίστωση πουθενά αλλού, παρά μόνον στην παράγραφο 7 της πρότασης ψηφίσματος της Συνομοσπονδιακής Ομάδα της Ευρωπαϊκής Ενωτικής Αριστεράς, ότι, δηλαδή, πραγματικά, όλες οι τυνησιακές οργανώσεις, τόσο του ιδιωτικού όσο και του δημοσίου τομέα, είναι επικριτικές απέναντι στη συμφωνίας σύνδεσης, κάτι που εμείς, από πλευράς ΕΕ, πρέπει, φυσικά, να το λάβουμε υπόψη μας και να το σεβαστούμε.
Κύριε Πρόεδρε, αξιότιμοι συνάδελφοι, έρχομαι από ένα πρόσφατο ταξίδι στην Τυνησία, φιλοξενούμενη, μεταξύ άλλων, ενός μέλους της κυβέρνησης αυτής, και δεν είχα φυσικά την ευκαιρία να δω όλα όσα προέκυψαν από τη σημερινή.
Αυτό που είδα, όμως, ήταν μια χώρα που εργάζεται σκληρά για την πορεία προς τον εκσυγχρονισμό.
Είδα ένα μεγάλο ζήλο για τον εντοπισμό των τομέων ανάπτυξης στα πλαίσια του περιβάλλοντος, φ
της αξιοποίησης του εδάφους, της γεωργίας, του τουρισμού και της οικοδόμησης μεγάλων υποδομών.
Είδα ότι γίνεται προσπάθεια για τη δημιουργία μιας οικονομίας, ώστε να αποφευχθούν περαιτέρω φαινόμενα μετανάστευσης που, σίγουρα, μπορούν να διαταράξουν τις σχέσεις τόσο μεταξύ των χωρών της Μεσογείου όσο και μεταξύ των χωρών που σήμερα αποτελούν μέρος της ίδιας της Ευρωπαϊκής Ένωσης.
Είδα, με τα ίδια μου τα μάτια, περιπτώσεις πολιτιστικών ανταλλαγών μεταξύ των πανεπιστημίων και την ανάκτηση μιας ισχυρής πολιτιστικής ταυτότητας μέσα από μια δέσμευση στον τομέα της αποκατάστασης των ιστορικών κέντρων, του αγροτουρισμού και της βιοτεχνίας.
Παρατήρησα την έντονη συμμετοχή των σχολείων σε εκπαιδευτικά προγράμματα με μια σειρά συμπληρωματικών δραστηριοτήτων.
Και δεν αντιλήφθηκα καθόλου ότι δεν υπάρχει συνεταιριστική οργάνωση.
Αντίθετα, μάλιστα, υπάρχει μια ισχυρή και έντονη συνεταιριστική οργάνωση μεταξύ νέων και γυναικών κυρίως, καθώς επίσης και ένα αξιόλογο πνεύμα εταιρικής σχέσης μεταξύ θεσμικών πραγματικοτήτων.
Διάβασα σε μια ερώτηση ότι προκαλεί λύπη το γεγονός ότι, από την πλευρά του τοπικού Τύπου, υπάρχει λογοκρισία όσον αφορά τα ανθρώπινα δικαιώματα.
Εάν υπάρχει λογοκρισία, αυτό σημαίνει ότι υπάρχει και ελευθερία του Τύπου, αφού ο τοπικός τύπος μπορεί επίσης να λογοκρίνει ενδεχόμενες συμπεριφορές της Τυνησίας που αρνούνται τα ανθρώπινα δικαιώματα.
Κατά συνέχεια δεν πιστεύω ότι υπάρχουν τόσες πολλές αρνητικές πτυχές που πρέπει να τονίσουμε όσον αφορά την Τυνησία.
Πιστεύω, περισσότερο, ότι μπορεί κανείς να φανταστεί μια δράση πολιτικού χαρακτήρα όχι μόνο απέναντι στην Τυνησία αλλά και τις χώρες της βαλκανικής ζώνης, για παράδειγμα, στις οποίες η Ευρωπαϊκή Ένωση αποφασίζει να παρέχει ή όχι κίνητρα οικονομικού χαρακτήρα, ανάλογα με τις εσωτερικές πολιτικές ανακατατάξεις που αυτές οι χώρες μπορούν να εγγυηθούν.
Αυτή σίγουρα θα ήταν μια επιχείρηση που δε θα είχε καμία σχέση με την πραγματική έννοια της δημοκρατίας στην οποία ζει και συμμετέχει κανείς, ή με τα ανθρώπινα δικαιώματα, και ακόμα λιγότερο με τις σχέσεις μεταξύ των χωρών που είναι υποψήφιες για διεύρυνση και την ίδια την Ευρωπαϊκή Ένωση.
Κύριε Πρόεδρε, κύριε Πρόεδρε του Συμβουλίου, κύριε Επίτροπε, οι περισσότεροι των συναδέλφων στο Σώμα - όχι όμως η συνάδελφος που μίλησε μόλις τώρα - ανησυχούν για τις εξελίξεις στη φίλη και γειτονική χώρα της Τυνησίας.
Η Τυνησία είναι γειτονική μας χώρα επειδή η Μεσόγειος δεν είναι μια θάλασσα που μας χωρίζει, αλλά που αντίθετα μας ενώνει.
Οι ανησυχίες που εκφράζονται σήμερα δεν απορρέουν από μια στάση αποικιακού ή νεοαποικιακού χαρακτήρα.
Δεν πρόκειται για ανεπίτρεπτη ανάμιξη στις εσωτερικές υποθέσεις τρίτης χώρας, αλλά όπως τόνισε επανειλημμένα ο κ. Επίτροπος Patten, πρόκειται για έναν κριτικό διάλογο που στηρίζεται στη συμφωνία που έχουμε συνάψει με την Τυνησία.
Ως εκ τούτου δεν θα είχε κανένα νόημα να καταγγείλουμε την εν λόγω συμφωνία.
Θα πρέπει αντίθετα να την εκμεταλλευτούμε για να είμαστε σε θέση να διεξάγουμε αυτόν τον κριτικό διάλογο.
Πρόκειται για τη δημιουργία μιας κοινής ζώνης ασφάλειας, σταθερότητας και ειρήνης και στο πλαίσιο αυτό ανήκει επίσης η δημοκρατία, ο σεβασμός των ανθρωπίνων δικαιωμάτων και η ελευθερία των μέσων ενημέρωσης.
Όταν από την πλευρά της Τυνησίας ακούγεται επανειλημμένα ότι πρόκειται και για τον αγώνα κατά του εξτρεμισμού και της τρομοκρατίας και για την παρεμπόδιση διαμόρφωσης εξτρεμιστικών απόψεων, συμπεριφορών και της συγκρότησης οργανώσεων, συμφωνώ απόλυτα με αυτό.
Ωστόσο με ποιο διαφορετικό τρόπο θα μπορούσε άραγε να διεξαχθεί καλύτερα ο αγώνας αυτός παρά με τη δημοκρατία;
Αυτό το αποδεικνύουν και οι γείτονες της Τυνησίας.
Επομένως δεν μπορούμε να αποποιηθούμε της δημοκρατίας.
Η Τυνησία επαναλαμβάνει συνεχώς ότι η λύση του προβλήματος έγκειται στην οικονομική και κοινωνική ανάπτυξη.
Αλλά ειδικά αυτή η οπωσδήποτε θετική οικονομική και κοινωνική εξέλιξη της Τυνησίας αποτελεί το καλύτερο θεμέλιο για την περαιτέρω ανάπτυξη της δημοκρατίας και τη διεξαγωγή του αγώνα ενάντια στον εξτρεμισμό, πατώντας σε δημοκρατικό έδαφος.
Και μια τελευταία παρατήρηση: Θέλουμε να βοηθήσουμε την Τυνησία και δεν υπάρχει καμία αμφιβολία για αυτό.
Οφείλουμε να βοηθήσουμε την Τυνησία όπως οφείλουμε να βοηθήσουμε όλη την περιοχή.
Δεν ευσταθεί ότι μοναδική μας προτεραιότητα είναι τα Βαλκάνια, ούτε η διεύρυνση της Ευρωπαϊκής Ένωσης είναι μοναδική μας προτεραιότητα.
Ο χώρος της Μεσογείου δεν έχει τριτεύουσα σημασία για μας, έχει την ίδια βαρύτητα, την ίδια σημασία.
Όταν ο Επίτροπος Patten δηλώνει για παράδειγμα ότι το ζητούμενο είναι για μας οι μεταρρυθμίσεις, και ότι θέλει να ξεπερασθεί το χάσμα που ανοίγεται μεταξύ υποσχέσεων και πραγματικών πληρωμών, τότε αυτό θα πρέπει να υποστηριχθεί πλήρως, αλλά θα πρέπει να προχωρήσουμε από κοινού, επιδεικνύοντας μεγάλη ευαισθησία.
Πρέπει να το κάνουμε με έναν τρόπο που να μην απωθεί τους εταίρους μας του χώρου της Μεσογείου αλλά που να τους προσελκύει να επιστρέψουν ξανά στην κοινή μας πορεία.
Κύριε Πρόεδρε, θα ήθελα να κάνω δύο σύντομες παρατηρήσεις και να πω πως το Συμβούλιο έλαβε σοβαρά υπόψη τις εύλογες ανησυχίες που εξέφρασαν οι κυρίες και οι κύριοι βουλευτές και τις οποίες θα λάβουμε υπόψη στον διάλογό μας με την Τυνησία, στα υφιστάμενα θεσμικά πλαίσια.
Η δεύτερη παρατήρηση είναι για να εξηγήσω στον βουλευτή κύριο Ducarme ότι στο Συμβούλιο Γενικών Υποθέσεων που θα διεξαχθεί στις 18 Ιουνίου θα προσπαθήσουμε ουσιαστικά να επιτύχουμε την έγκριση της κοινής στρατηγικής για τη Μεσόγειο, στο πλαίσιο του Συμβουλίου, που αρχικά θα υποβληθεί στο Ευρωπαϊκό Συμβούλιο της Feira και που αποτελούσε μέρος του προγράμματος της πορτογαλικής Προεδρίας.
Αντιλαμβανόμαστε πως η εν λόγω κοινή στρατηγική μπορεί να αποτελέσει παράγοντα προστιθέμενης αξίας αναφορικά με τη διαδικασία της Βαρκελώνης και πως υπάρχουν άκρως σημαντικά στοιχεία που θα πρέπει να αναδιοργανώσουμε και να θέσουμε κατά περισσότερο ολοκληρωμένο τρόπο εντός των σφαιρικών πλαισίων της εξωτερικής πολιτικής της Ένωσης.
Στο τελευταίο Συμβούλιο Γενικών Υποθέσεων είχαμε καταβάλλει μια τέτοια προσπάθεια.
Πρόκειται για ένα θέμα που έχει διάφορες λεπτές πτυχές, γιατί αυτά τα θέματα είναι περίπλοκα και αφορούν διάφορες πτυχές.
Πιστεύουμε πως το έκτακτο Συμβούλιο Γενικών Υποθέσεων που θα διεξαχθεί αμέσως πριν από το Ευρωπαϊκό Συμβούλιο της Feira, θα επιτρέψει την έγκριση αυτής της κοινής στρατηγικής, που σίγουρα θα διευκολύνει πολύ τη σφαιρική δράση της Ευρωπαϊκής Ένωσης, συγκεκριμένα στα πλαίσια της Κοινής Εξωτερικής Πολιτικής και Πολιτικής Ασφάλειας σχετικά με όλη την περιοχή της Μεσογείου.
Κύριε Πρόεδρε, θα είμαι ακόμη πιο σύντομος από ότι σκόπευα, επειδή η Προεδρία απάντησε μόλις σε ένα από τα θέματα που έθιξε ο κύριος Ducarme.
Θέλω απλά να θίξω δύο άλλα ζητήματα που ανέφερε.
Καταρχάς να πω ότι, εκ μέρους της Επιτροπής, τρέφουμε πολλές ελπίδες ότι θα υποβάλλουμε προτάσεις μέσα στους επόμενους μήνες - ή βδομάδες, αν τα καταφέρουμε - για την αναβίωση της διαδικασίας Barcelona, μια συμβολή στη συζήτηση για το πώς μπορεί να γίνει αυτό πέντε χρόνια μετά την αρχική συμφωνία.
Αν ο αξιότιμος βουλευτής χρειάζεται περισσότερες πληροφορίες για την Τυνησία ή τη διαδικασία Barcelona σα σύνολο, ελπίζω ότι θα με ενημερώσει και θα προσπαθήσω να τον εξυπηρετήσω όσο το δυνατόν πιο γρήγορα.
Ευχαριστώ πολύ, κύριε επίτροπε Patten.
Ανακοινώνω πως έχω λάβει έξι προτάσεις ψηφίσματος, που κατατέθηκαν σύμφωνα με το άρθρο 40, παράγραφος 5, του Κανονισμού.
Η συζήτηση έληξε.
Η ψηφοφορία θα διεξαχθεί αύριο, στις 12.00.
Προσχώρηση της Κίνας στον ΠΟΕ
Η ημερήσια διάταξη προβλέπει την κοινή συζήτηση επί των ακολούθων προφορικών ερωτήσεων:
Β5-0489/00, του βουλευτή Westendorp y Cabeza, προς το Συμβούλιο, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την προσχώρηση της Κίνας στον ΠΟΕ.
Β5-0490/00, του βουλευτή Westendorp y Cabeza, προς την Επιτροπή, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την προσχώρηση της Κίνας στον ΠΟΕ.
Κύριε Πρόεδρε, κύριε Προεδρεύοντα του Συμβουλίου, κύριε Επίτροπε, στις 17 του περασμένου Μαΐου υπέβαλα μια προφορική ερώτηση εξ ονόματος της επιτροπής της οποίας προεδρεύω, της Επιτροπής Βιομηχανίας, Εξωτερικού Εμπορίου, Έρευνας και Ενέργειας, που απευθυνόταν στο Συμβούλιο και στην Επιτροπή, και πριν από τη σύναψη - θα έλεγα την ευτυχή σύναψη - μιας συμφωνίας ανάμεσα στην Ευρωπαϊκή Ένωση και την Κίνα για την ένταξη της χώρας αυτής στον Παγκόσμιο Οργανισμό Εμπορίου.
Σχετικά με το θέμα αυτό θα ήθελα να κάνω μια δήλωση και δύο αιτήσεις.
Καταρχήν, η δήλωσή μου είναι ότι συγχαίρω θερμά, εξ ονόματος της επιτροπής της οποίας προεδρεύω, τον Επίτροπο Lamy για την υπομονή του, την επιμονή του και για τις κατάλληλες επαφές που διατήρησε συνεχώς όχι μόνο με τις κινεζικές αρχές, αλλά και με άλλα σημαντικά μέλη του Συμβουλίου του ΠΟΕ, ειδικότερα με τις Ηνωμένες Πολιτείες, και που επέτρεψε με αυτές τις διαπραγματεύσεις τόσο στο Κογκρέσο των Ηνωμένων Πολιτειών όσο και στην Ευρωπαϊκή Ένωση να φτάσουν σε αυτή την προκαταρκτική συμφωνία για την ένταξη της Κίνας, τη σημασία της οποίας δεν είναι απαραίτητο να τονίσω, δεδομένου ότι θα ενσωματώσει στον Παγκόσμιο Οργανισμό Εμπορίου περισσότερα από ένα δισεκατομμύριο άτομα, με τα όσα αυτό συνεπάγεται και ως προς τις προκλήσεις και ίσως ως προς θετικές αντιδράσεις.
Κατά δεύτερο λόγο, η συμφωνία αυτή είναι θετική γιατί θα προσφέρει τα επακόλουθα οικονομικά, κοινωνικά, περιβαλλοντικά, ακόμη και γεωπολιτικά οφέλη για την Κίνα, τον κόσμο γενικότερα, και ειδικότερα για την Ευρωπαϊκή Ένωση.
Πιστεύουμε ότι ήταν ιδιαίτερα θετικό το άνοιγμα που επιτεύχθηκε στον τομέα των οικονομικών υπηρεσιών, των τηλεπικοινωνιών και των ασφαλειών, που πρόκειται να παρέχουν ευκαιρίες, αναμφισβήτητα, στους οικονομικούς μας παράγοντες καθώς και το σταδιακό άνοιγμα των αγορών ενέργειας της Κίνας, που θα επιφέρει, εκτός από τα βέβαια οικονομικά οφέλη, μια μεγαλύτερη τήρηση των κανόνων για το περιβάλλον από μέρους της χώρας αυτής.
Αλλο πρόσθετο πλεονέκτημα είναι ότι η Κίνα, από τη στιγμή της εισόδου της στον ΠΟΕ, θα υπόκειται στους κανόνες του.
Το γεγονός αυτό, είναι θετικό αφ' εαυτού, και θα εισαγάγει την Κίνα σε μια νέα, διαφορετική δυναμική στενών σχέσεων με τον υπόλοιπο κόσμο, χωρίς αυτό να σημαίνει ότι θα σταματήσουμε να επαγρυπνούμε σχετικά με τα ανθρώπινα δικαιώματα, τα κοινωνικά δικαιώματα και τα περιβαλλοντικά δικαιώματα.
Όσον αφορά το θέμα αυτό, θα ήθελα να πω ότι θα υπάρξουν δυσκολίες, δεδομένου ότι η θέση της Επιτροπής και του Συμβουλίου, που στηρίζει το Κοινοβούλιο, συμπεριλαμβάνει τη βασική τήρηση αυτού του ελάχιστου των θεμελιωδών κοινωνικών δικαιωμάτων και των περιβαλλοντικών δικαιωμάτων που, παραδόξως, θα είναι δυσκολότερο να κάνουν την Κίνα να τα αποδεχθεί αφού εισέλθει στον ΠΟΕ με πλήρη δικαιώματα.
Εντούτοις, στηρίζουμε επίσης απόλυτα, την πρωτοβουλία της Επιτροπής και του Συμβουλίου να ξεκινήσει και πάλι τον γύρο που απέτυχε στις αρχές του, στο Σηάτλ, μετατρέποντάς τον σε πλανητικό γύρο.
Έως εδώ η δήλωση, τα δύο ερωτήματα είναι τα ακόλουθα:
Καταρχήν, μας ενδιαφέρει πολύ να μάθουμε αν η Επιτροπή είναι διατεθειμένη να εργαστεί στενά με τις Ηνωμένες Πολιτείες σε αυτό το πακέτο οικονομικής βοήθειας τόσο σημαντικό και τόσο απαραίτητο έτσι, ώστε η Κίνα να μπορέσει να εφοδιαστεί με το κατάλληλο διοικητικό και δικαστικό υλικό που θα την καταστήσει ικανή να τηρήσει τις υποχρεώσεις της στο πλαίσιο του Παγκόσμιου Οργανισμού Εμπορίου.
Το άλλο ερώτημα είναι το ακόλουθο: εργαστήκαμε πολύ καλά με το Συμβούλιο και με την Επιτροπή κατά τη διάρκεια όλης αυτής της διαδικασίας και πιστεύουμε ότι θα συνεχίσουμε να το κάνουμε.
Πιστεύω ότι αυτή η συνεργασία προσδίδει δημοκρατική νομιμότητα σε μια διαδικασία που δέχεται κριτικές.
Το ερώτημα είναι σαφές, και περισσότερο από ένα ερώτημα, είναι ένα αίτημα: Θα υποβληθεί μετά το πέρας της διαδικασίας, η συμφωνία με την Κίνα στην έγκριση του Κοινοβουλίου;
Πιστεύω ότι αυτή η υπόθεση δεν ενέχει κινδύνους από μέρους του Συμβουλίου ούτε από μέρους της Επιτροπής, γιατί η επιτυχία είναι εξασφαλισμένη.
Το Κοινοβούλιο, όπως σας είπα, στηρίζει αυτή τη συμφωνία.
Επιπλέον, θα κερδίσουμε όλοι μια δημοκρατική νομιμότητα με αυτή τη σημαντική συμφωνία, από τη στιγμή που - δεν είναι ανάγκη να το υπογραμμίσω - προβλέπεται επίσης ότι σε σημαντικές συμφωνίες το Κοινοβούλιο έχει έναν αποφασιστικό ρόλο.
Κύριε Πρόεδρε, το συμπέρασμα της διμερούς συμφωνίας πρόσβασης στην αγορά αγαθών και υπηρεσιών μεταξύ της Ευρωπαϊκής Ένωσης και της Λαϊκής Δημοκρατίας της Κίνας στις 19 Μαίου αποτέλεσε, και πιστεύω πως όλοι συμφωνούμε, ένα σημαντικό πλαίσιο για τη διαδικασία προσχώρησης της εν λόγω χώρας στον Παγκόσμιο Οργανισμό Εμπορίου, οι εργασίες της οποίας υπενθυμίζω πως είχαν αρχίσει πριν από περίπου 14 χρόνια.
Η προσχώρηση ενός εταίρου με την οικονομική και πολιτική διάσταση της Κίνας σε ένα πολυμερές σύστημα εμπορίου, αποτελεί αναμφίβολα ένα από τα σημαντικότερα γεγονότα για την παγκόσμια οικονομία στην αρχή αυτού του αιώνα.
Ο βουλευτής, κύριος Carlos Westendorp y Cabeza μίλησε για τον πληθυσμό και την αγορά της εν λόγω χώρας, καθώς επίσης και για τη σπουδαιότητα αυτής της προσχώρησης ως προς την εσωτερική ισορροπία του ΠΟΕ.
Θα ενισχυθεί έτσι το σφαιρικό πλαίσιο δραστηριοτήτων του ΠΟΕ και θα είναι εφεξής απαραίτητη η ανεύρεση τρόπων να καταστούν περισσότερο λειτουργικές.
Σε επίπεδο ΠΟΕ, οι διμερείς διαπραγματεύσεις που διεξήχθησαν αποτελούν απλώς ένα βήμα προς τον πολυμερή χαρακτήρα των συμφωνημένων διατάξεων και την ολοκλήρωση της διαδικασίας στη Γενεύη.
Αυτό οδηγεί στη συνέχιση των εργασιών της ομάδας για την προσχώρηση, όσον αφορά την τελική σύνταξη του σχετικού πρωτοκόλλου.
Μόνο στο τέλος αυτής της διαδικασίας προσχώρησης της Κίνας θα ενταχθεί στην ημερήσια διάταξη μιας συνεδρίασης του Γενικού Συμβουλίου για την έγκριση των μελών του ΠΟΕ, λαμβάνοντας ως δεδομένο ότι θα έχουν ολοκληρωθεί όλες οι απαραίτητες σχετικές εσωτερικές διαδικασίες.
Σε κοινοτικό επίπεδο, το θέμα αυτό θα πρέπει ακόμη να συζητηθεί από τα κράτη μέλη εφόσον η διαδικασία που ακολουθείται συνήθως, η αποκαλούμενη ad hoc Equador, αποδειχθεί πολύ σιωπηρή, και ως τέτοια ελάχιστα συμβατή με το πολιτικό και οικονομικό βάρος της Κίνας και την ειδική σπουδαιότητα αυτής της υπόθεσης.
Η Ευρωπαϊκή Ένωση θα πρέπει επίσης να συμφωνήσει ρητώς και σαφώς με την είσοδο της Κίνας στον ΠΟΕ, και το Συμβούλιο θα πρέπει να γνωμοδοτήσει σχετικά με το σφαιρικό πακέτο της προσχώρησης, το οποίο θα πρέπει επίσης να υποβληθεί σε αυτό το Κοινοβούλιο για γνωμοδότηση.
Δεν απαντώ στη δεύτερη ερώτηση του κυρίου Carlos Westendorp y Cabeza γιατί έχει ήδη απαντηθεί από τα γεγονότα: είχε σχέση με την εντολή που είχε δοθεί στην Επιτροπή και το επαρκές εύρος αυτής της εντολής.
Έχει αποδειχθεί ότι η εντολή αυτή είχε επαρκές εύρος, ωστόσο πολλές χώρες, συμπεριλαμβανομένης και της δικής μου, αντιμετώπισαν δυσκολίες σχετικά με την εκτέλεση της ιδίας.
Όσον αφορά τη συνεργασία και τις ενέργειες τεχνικής βοήθειας, διαπιστώσαμε ότι η Κίνα, παρά τις δυσκολίες που παρατηρήθηκαν κατά τη διάρκεια των διαπραγματεύσεων, απέδειξε τη δέσμευσή της για την πολυμερή διαδικασία και για κάποιες επιλογές τοπικού χαρακτήρα.
Τώρα, σε αυτήν τη φάση θα πρέπει να καταβάλλει επιπλέον προσπάθειες για την υλοποίηση των δεσμεύσεών της και να ανοίξει επαρκώς, ούτως ώστε να τηρήσει τις πολυμερείς υποχρεώσεις της και να σεβαστεί τους κανόνες και τις διατάξεις του ΠΟΕ.
Έτσι, είναι σημαντικό να μπορούν οι κινεζικές αρχές να προβούν από τώρα στις απαραίτητες εσωτερικές προσαρμογές, και για αυτόν τον λόγο η Ευρωπαϊκή Ένωση είναι ήδη διατεθειμένη να της διαθέσει 22 εκατομμύρια Ευρώ για δράσεις που αφορούν διάφορους τομείς που αρχικά θα παρουσιάζουν δυσκολίες ως προς την υλοποίησή τους λόγω του συγκεκριμένου χαρακτήρα της κινεζικής νομοθεσίας: κυβερνητικές αγορές, πνευματική ιδιοκτησία κλπ.
Εξάλλου, οι αναπτυγμένες χώρες θα πρέπει να διατηρήσουν στενή συνεργασία, ούτως ώστε μέσω τεχνική βοήθειας να μπορέσει η Κίνα να εφαρμόσει ορθώς τους όρους που έχουν συμφωνηθεί για την προσχώρησή της στο ΠΟΕ, γεγονός που έχουν αναγνωρίσει οι συγκεκριμένες χώρες, όπως εξάλλου αποδείχθηκε στη Σύνοδο Κορυφής μεταξύ Ευρωπαϊκής Ένωσης και ΗΠΑ στις 31 Μαρτίου, όπου συζητήθηκε το εν λόγω θέμα.
Η προσχώρηση της Κίνας θα αποτελέσει παράγοντα σταθερότητας για την παγκόσμια οικονομία και θα δώσει στον νέο γύρο στις διαπραγματεύσεων του ΠΟΕ, οι οποίες ελπίζουμε να μπορέσουν να αρχίσουν το συντομότερο δυνατόν, αυξημένη σπουδαιότητα, διότι όλοι θα πρέπει να επικεντρώσουν τις προσπάθειές τους προς την επίτευξη αυτού του στόχου.
Έτσι, ελπίζουμε να ολοκληρωθεί η διαδικασία προσχώρησης σύντομα μέσω δεσμεύσεων συγκεκριμένων και συμβατών με το επίπεδο ανάπτυξης που έχει ήδη επιτευχθεί σε κάποιους τομείς της κινεζικής οικονομίας, ούτως ώστε να εξασφαλίσει ότι δεν θα διακυβευτεί η σταθερότητα των αγορών.
Πέραν τούτου, ωστόσο, η προσχώρηση της Κίνας στον ΠΟΕ δεν θα πάψει να έχει επιπτώσεις και σε πολιτικό επίπεδο, δεδομένου ότι οι απαιτήσεις για εσωτερική μεταρρύθμιση και περισσότερη διαφάνεια, και συνεπώς μεγαλύτερη έκθεση στην εξωτερική κοινή γνώμη, δεν θα σταματήσει να έχει επιπτώσεις στη δράση των κινεζικών αρχών σε άλλους τομείς πέραν από τον αυστηρώς εμπορικό.
Αλλά ο επόμενος ομιλητής ίσως ξέρει περισσότερα σχετικά με αυτό το θέμα από εμένα.
Κύριε Πρόεδρε, επιθυμώ να αρχίσω επιδοκιμάζοντας θερμά κάποιες παρατηρήσεις που έκανε ο αξιότιμος βουλευτής, κύριος Westendorp - κάτι που είμαι βέβαιος ότι αποτελεί πάντα έναν λογικό τρόπο να αρχίσει ένας λόγος σε μια συζήτηση στο Κοινοβούλιο.
Καταρχάς, θα ήθελα να επιδοκιμάσω με τον πιο λαμπρό τρόπο το εγκώμιο που έπλεξε στο συνάδελφό μου, επίτροπο Lamy, για τον τρόπο που συντόνισε αυτές τις διαπραγματεύσεις.
Είχα ο ίδιος κάποια εμπειρία διαπραγματεύσεων με την Κίνα και οφείλω να πω ότι με έχει συνεπάρει ο θαυμασμός μου για το επίτευγμα του επιτρόπου Lamy.
Θα ήθελα να πω, όπως έκανε και εκείνος με χαρακτηριστική γενναιοδωρία, ότι όλοι εμείς θα πρέπει επίσης να αποδώσουμε φόρο τιμής στον προκάτοχό του, κύριο Leon Brittan, που βοήθησε να διεξαχθούν αυτές οι διαπραγματεύσεις, παρόλο που χρειάστηκε να περάσουν από πολύ περισσότερα στάδια από ότι είχε θεωρήσει τότε πιθανό.
Δεύτερον, συμφωνώ απόλυτα με αυτό που είπε ο αξιότιμος βουλευτής για τη σπουδαιότητα της έκβασης αυτών των διαπραγματεύσεων.
Αυτή η συμφωνία είναι πολύ καλή για την Κίνα και την Ευρώπη.
Είναι καλή για την περιοχή της Ασίας και για τον κόσμο και, όπως είδαμε, σχεδόν σίγουρα είχε ευεργετικές συνέπειες για την ψηφοφορία στο Κογκρέσο των ΗΠΑ.
Πρόκειται γενικά για καλά νέα.
Θα αποτελέσει πρόκληση για την Κίνα και, εν ευθέτω χρόνω, για τον ΠΟΕ.
Ωστόσο, μου φαινόταν πάντα ότι δεν αρμόζει να μιλάμε για έναν Παγκόσμιο Οργανισμό Εμπορίου που δεν περιλαμβάνει τους αντιπροσώπους μεταξύ του ενός πέμπτου και του ενός τετάρτου της ανθρωπότητας.
Αυτά είναι καλά νέα.
Θέλω να αναφερθώ στα δύο ζητήματα που έθιξε ο πρόεδρος της Επιτροπής Βιομηχανίας, Εξωτερικού Εμπορίου, Έρευνας και Ενέργειας.
Πρώτον, το θέμα της συναίνεσης του Κοινοβουλίου.
Ο επίτροπος Lamy είχε ήδη την ευκαιρία να εκθέσει στη συνεδρίαση ολομελείας του Κοινοβουλίου, το Μάρτιο, την άποψη της Επιτροπής ότι η ένταξη της Κίνας στον ΠΟΕ είναι μια εμπορική συμφωνία καίριας σημασίας και ως εκ τούτου ότι είναι ακριβώς το είδος της συμφωνίας που θα υποβαλλόταν για να λάβει τη συγκατάθεση του Κοινοβουλίου, προκειμένου να γίνουν δεκτές οι προτάσεις της Επιτροπής για τη διακυβερνητική διάσκεψη.
Ωστόσο, σε αυτό το στάδιο αυτές είναι απλά προτάσεις.
Δεν μπορούμε προφανώς να περιμένουμε τα αποτελέσματα της διακυβερνητικής διάσκεψης, οπότε πρέπει να εμμείνουμε στους ισχύοντες κανονισμούς της συνθήκης.
Όπως γνωρίζει το Κοινοβούλιο, η συμφωνία της Κίνας δεν ανήκει σε οποιαδήποτε από τις κατηγορίες του άρθρου 300(3) που θα δικαιολογούσε την υποβολή για συναίνεση.
Η συμφωνία, ωστόσο, κατά γενική θεώρηση, θα υποβληθεί για διαβούλευση, οπότε το Ευρωπαϊκό Κοινοβούλιο θα έχει κάθε ευκαιρία να εκφράσει τις απόψεις του για τη συμφωνία.
Ασφαλώς, το Συμβούλιο είναι εκείνο που αποφασίζει για διαβουλεύσεις με το Ευρωπαϊκό Κοινοβούλιο.
Αυτό ισχύει για τη νομική και θεσμική απάντηση.
Σε πιο πολιτικό και ρεαλιστικό επίπεδο, μπορώ να διαβεβαιώσω το Σώμα ότι η Επιτροπή θα συνεργαστεί με το Ευρωπαϊκό Κοινοβούλιο προκειμένου να διασφαλίσει ότι θα ακουστεί η φωνή της.
Το Σώμα θα πρέπει να γνωρίζει ότι, με υποδειγματικό τρόπο, ο επίτροπος Lamy είχε πολλούς γύρους συζητήσεων με βουλευτές αυτού του Κοινοβουλίου κατά τα τελευταία στάδια των διαπραγματεύσεων με την Κίνα.
Ξέρω ότι ενημέρωσε βουλευτές αμέσως μετά την επικύρωση της συμφωνίας: κάλεσε τηλεφωνικώς τον αξιότιμο βουλευτή για να τον ενημερώσει για την οριστικοποίηση της συμφωνίας.
Μπορώ να διαβεβαιώσω το Σώμα ότι προτίθεται να συνεχίσει αυτό το διάλογο καθ όλη τη διάρκεια των διαδικασιών εσωτερικής έγκρισης της Ευρωπαϊκής Ένωσης.
Αυτό επιβεβαιώνει μια παλιά αλήθεια ότι το να είναι κάποιος γενικά ειλικρινής σημαίνει ότι είναι και πιο πετυχημένος.
Σε αυτό το στάδιο θα ήθελα να προσθέσω, ωστόσο, ότι στις 19 Μαίου συνάψαμε μόνο - ένα ζήτημα που έθιξε η Προεδρία - τη διμερή μας συμφωνία με την Κίνα για τους όρους προσχώρησής της στον ΠΟΕ.
Η πολυμερής φάση ένταξης της Κίνας που λαμβάνει χώρα στη Γενεύη δεν έχει ακόμη ολοκληρωθεί.
Αυτό δεν αναμένεται να συμβεί πριν τα τέλη Σεπτέμβρη το νωρίτερο.
Με άλλα λόγια, οποιεσδήποτε διαδικασίες και να ακολουθηθούν εντός την Ευρωπαϊκής Ένωσης όσον αφορά την ένταξη της Κίνας στον ΠΟΕ, το θέμα θα είναι πραγματικά κατάλληλο μόνο αφού ολοκληρωθεί η πολυμερής φάση, επειδή οι διαδικασίες έγκρισης θα αρχίσουν μετά από αυτή την ημερομηνία.
Δεύτερον, θέλω να επανέλθω στο ιδιαίτερα σημαντικό ζήτημα που έθιξε ο αξιότιμος βουλευτής, όσον αφορά τις τεχνικές ενισχύσεις για να βοηθήσουμε την Κίνα να εκπληρώσει τις υποχρεώσεις που απορρέουν από την ένταξη στον ΠΟΕ.
Έχουμε στην Επιτροπή πέντε προγράμματα συνεργασίας στην Κίνα, 25 εκατομμυρίων ευρώ συνολικά.
Έχουν ήδη εφαρμοστεί ή θα υλοποιηθούν σύντομα.
Περιλαμβάνουν ένα πρόγραμμα πλαίσιο με σκοπό την ενίσχυση των κατάλληλων διοικητικών δομών και ικανοτήτων της Κίνας μέσω μιας σειράς ειδικευμένων αυτοτελών μονάδων με στόχο τμήματα της διοίκησης της Κίνας που θα ασχοληθούν με την ένταξη στον ΠΟΕ.
Σκοπός άλλων προγραμμάτων είναι να βοηθήσουν την Κίνα να εκπληρώσει συγκεκριμένες υποχρεώσεις απέναντι στον ΠΟΕ.
Επί του παρόντος εξετάζουμε ποιος είναι ο καλύτερος τρόπος να στηριχτούμε σε αυτά, ενώ θα ληφθούν νέες πρωτοβουλίες.
Η ένταξη της Κίνας στον ΠΟΕ και οι μεγάλες ανάγκες για τεχνική βοήθεια που σχετίζονται με αυτή είναι πιθανόν να ελκύσουν το έντονο ενδιαφέρον άλλων χορηγών, συμπεριλαμβανομένων των Ηνωμένων Πολιτειών και της Ιαπωνίας, αλλά επίσης εκ μέρους των δικών μας κρατών μελών και της γραμματείας του ΠΟΕ.
Είναι σαφές ότι ο συντονισμός θα είναι ουσιώδης προκειμένου να μην καλύπτει το ένα το άλλο και για να αναπτυχθεί συνεργία ανάμεσα στα διαφορετικά προγράμματα που θα υλοποιεί κάθε χορηγός σύμφωνα με τις δικές του διαδικασίες.
Η ανάγκη συντονισμού θα είναι ιδιαίτερα έντονη σε περιπτώσεις όπου σκοπός των ενισχύσεων είναι η υλοποίηση συγκεκριμένων συμφωνιών ΠΟΕ και θα υποστηρίξουμε την ενεργή συμμετοχή του ΠΟΕ σε αυτούς τους τομείς.
Όσον αφορά το θέμα του συντονισμού με τα Ηνωμένα Έθνη, θα εξετάσουμε ασφαλώς πολύ προσεκτικά τις επιλογές μας.
Θα πρέπει να έχουμε υπόψη μας ότι αυτό θα έχει κάποιες συνέπειες στο να γίνουν καταφανείς οι ευρωπαϊκές μας προσπάθειες.
Οι πρώτες διερευνητικές συνομιλίες για τις ανάγκες τεχνικής βοήθειας προς την Κίνα και τους ιδιαίτερους ρόλους και τις προθέσεις των διαφόρων χορηγών θα λάβουν χώρα σύντομα μέσω άμεσων επαφών στο Πεκίνο και στο περιθώριο της ομάδας εργασίας του ΠΟΕ για την ένταξη της Κίνας την επόμενη βδομάδα.
Θέλω απλά να επαναλάβω ότι αυτό είναι ένα εξαιρετικά σημαντικό θέμα.
Είναι ένα θέμα πάνω στο οποίο ο επίτροπος Lamy και εγώ έχουμε ήδη αρχίσει συζητήσεις.
Θέλουμε να είναι διαρκώς το Κοινοβούλιο πλήρως ενημερωμένο για τα σχέδιά μας, αλλά είμαι απολύτως βέβαιος ότι, ύστερα από αυτό το ιδιαίτερα σημαντικό επίτευγμα, είναι τώρα πολύ σημαντικό να παρέχουμε όσο το δυνατόν μεγαλύτερη τεχνική βοήθεια για να διασφαλίσουμε ότι θα έχει για την Κίνα και ως εκ τούτου για την υπόλοιπη περιοχή και τον κόσμο τα αποτελέσματα που όλοι μας ελπίζουμε και θα θέλαμε να δούμε.
Κύριε Πρόεδρε, κύριε Επίτροπε, αγαπητοί συνάδελφοι, στις διαπραγματεύσεις του Πεκίνου κατέστη εμφανές και για τον εμπορικό εταίρο μας την Κίνα το ειδικό και αυτοδύναμο βάρος της Ευρωπαϊκής Ένωσης ως μεγάλης περιφέρειας του παγκοσμίου εμπορίου.
Η Επιτροπή υποστήριξε τις συνεκτικές θέσεις της Ευρωπαϊκής Ένωσης με την υποστήριξη του Ευρωπαϊκού Κοινοβουλίου και του Συμβουλίου των Υπουργών και μπόρεσε να επιβάλει πολλές από αυτές, όπως είναι για παράδειγμα ο ανταγωνισμός, το αμοιβαίο άνοιγμα των αγορών, η ελευθερία εγκατάστασης και παροχής υπηρεσιών, η προστασία της πνευματικής ιδιοκτησίας, η προστασία του περιβάλλοντος, η εταιρική σχέση για την αειφόρο ανάπτυξη.
Η θέση μας στηρίζεται εξ άλλου στις αρχές του ελεύθερου και δίκαιου παγκόσμιου εμπορίου και χαρακτηρίζεται από το ευρωπαϊκό πρότυπο της κοινωνικής και περιβαλλοντικής οικονομίας της αγοράς, ουσιαστικά σημεία της οποίας έχουν ήδη συμπεριληφθεί στην ευρωπαϊκή νομοθεσία πλαίσιο.
Ευχαριστούμε πολύ τον Επίτροπο Lamy και το επιτελείο του - και στις ευχαριστίες αυτές συμπεριλαμβάνω ρητά και τον προκάτοχό του, τον Sir Leon Brittan - για το εξαιρετικό αποτέλεσμα.
Η Επιτροπή διεξήγαγε διαπραγματεύσεις με αποτελεσματικότητα και πραγματογνωμοσύνη και η Κίνα άρχισε να προσανατολίζεται σε μεγάλο βαθμό προς το άνοιγμα των αγορών της και αποδέχεται γενικότερα τις ρυθμίσεις που καθόρισε ο ΠΟΕ το 1994 και ανέπτυξε κατόπιν περαιτέρω.
Δεν χρειάζεται να σκιαγραφήσουμε την κάθε επιτυχία ξεχωριστά.
Πρόκειται για μειώσεις τελωνειακών δασμών που συχνά κατέληγαν από 40% σε ένα μέσο επίπεδο του 10 %, για το άνοιγμα των μονοπωλίων εισαγωγών εξαγωγών, για προώθηση μεικτών επιχειρήσεων στον τομέα των υπηρεσιών και για εμπορικές αλυσίδες μέχρι και για την μεσοπρόθεσμη ελεύθερη εγκατάσταση ανεξαρτήτων ευρωπαϊκών επιχειρήσεων.
Πρόκειται λοιπόν για ένα ευπρόσωπο αποτέλεσμα.
Η ένταξη της Κίνας στο παγκόσμιο εμπόριο σημαίνει ταυτόχρονα ότι θα πρέπει να την καταστήσουμε ικανή να σέβεται και να τηρεί τους κανόνες του ΠΟΕ, να δρα ως υπεύθυνος εταίρος και να αναλαμβάνει νέες ευθύνες.
Ως εκ τούτου ευχαριστούμε τον Επίτροπο Patten για τη διαβεβαίωσή του ότι οργανώνεται σε συνεργασία με τις ΗΠΑ η παροχή τεχνικής βοήθειας και η εκπαίδευση Κινέζων ειδικών και υπευθύνων για το νέο κεφάλαιο της συνεργασίας.
Θεωρούμε ωστόσο ότι θα πρέπει να προστεθεί και ένα δεύτερο στοιχείο, η μεγαλύτερη κατανόηση από την πλευρά της Κίνας για τη θέση της Ευρωπαϊκής Ένωσης στην εμπορική πολιτική πέρα από τα όρια του αμοιβαίου ανοίγματος των αγορών.
Υπολογίζουμε λοιπόν, όσον αφορά το άμεσο μέλλον, ότι η Κίνα θα υποστηρίξει τις προτάσεις της Ευρωπαϊκής Ένωσης για τη σύγκληση ενός νέου ευρύτερου γύρου διαπραγματεύσεων στον ΠΟΕ.
Όσον αφορά το απώτερο μέλλον, υπογραμμίζουμε τη σημασία που έχει για τη διασφάλιση της ειρήνης μια εντατικότερη συνεργασία στον τομέα του εμπορίου τόσο στην Ασία όσο και στην Ευρώπη και σε όλη την υφήλιο.
Το άνοιγμα των αγορών και οι δημοκρατικές μεταρρυθμίσεις ως όροι πλαίσιο για την ταχεία οικονομική και κοινωνική ανάπτυξη της Κίνας θα θεωρηθούν, κατά την άποψή μας, μακροπρόθεσμα και από τους Κινέζους ιθύνοντες όλο και περισσότερο ως αυτονόητη αναγκαιότητα.
Εξ ονόματος της ομάδας του ΕΛΚ χαιρετίζω λοιπόν την επιτυχή έκβαση των διαπραγματεύσεων με την Κίνα και καλώ το Συμβούλιο να κατατάξει τουλάχιστον το αποτέλεσμα αυτό από πολιτική άποψη κατά τέτοιο τρόπο ώστε να έχει το Ευρωπαϊκό Κοινοβούλιο τη δυνατότητα να δώσει τη συγκατάθεσή του σε αυτήν την πολύ σημαντική απόφαση.
Κύριε Πρόεδρε, κύριε Πρόεδρε του Συμβουλίου, κύριε Επίτροπε Patten, αξιότιμοι συνάδελφοι, οι κυρίες συνάδελφοι αναφέρθηκαν ήδη στα ουσιώδη σημεία επομένως επιτρέψτε μου να επισημάνω μόνον μερικές πτυχές.
Από την πλευρά της Ευρωπαϊκής Ένωσης σημειώθηκαν επιτυχίες - και εδώ θα πρέπει να τονισθεί ιδιαίτερα ο ρόλος του Επιτρόπου Lamy που πέτυχε πραγματικά τεράστια αποτελέσματα.
Το ίδιο ισχύει φυσικά και για τις ΗΠΑ και θα ισχύσει και για άλλα κράτη που σύντομα θα ξεκινήσουν διαπραγματεύσεις.
Ένα σημαντικό σημείο θα αποτελέσει κατά την άποψή μου το γεγονός ότι δεν βοηθάμε την Κίνα μόνο να ενταχθεί στην παγκόσμια οικονομία - αυτό λίγο πολύ το έχει ήδη επιτύχει - αλλά τη βοηθάμε να προχωρήσει άλλο ένα βήμα προς την κατεύθυνση του γενικότερου εκδημοκρατισμού της κοινωνίας.
Πρόκειται εδώ για το εξής κρίσιμο ερώτημα το οποίο παρακολουθήσαμε σε όλες τις συζητήσεις στον παγκόσμιο Τύπο αλλά και στους κύκλους των οικονομολόγων: τι θα συμβεί άραγε όταν η Κίνα γίνει μέλος του ΠΟΕ;
Θα υπάρξει ένας νέος γύρος διαπραγματεύσεων για το άνοιγμα της κινεζικής κοινωνίας;
Θα υπάρξει νέος γύρος στην πολιτική;
Θα γίνουν λόγω αυτού θεσμικές μεταρρυθμίσεις στην Κίνα;
Και φυσικά - θα υπάρξει άραγε ακόμη μεγαλύτερο άνοιγμα της αγοράς;
Αυτά είναι τα κρίσιμα και ενδιαφέροντα ερωτήματα που αντιμετωπίζουμε.
Είμαι βεβαία ότι αυτό είναι και το πνεύμα όλων των συναδέλφων που πήραν τον λόγο και πιστεύω ότι αυτή είναι και η άποψη της πολιτικής μου ομάδας, ότι δηλαδή με αυτό το άνοιγμα και την ένταξη της Κίνας στον ΠΟΕ βοηθάμε την Κίνα να κάνει ένα μεγάλο βήμα προς τα μπρος.
Ωστόσο δεν θα πρέπει να ξεγελιόμαστε.
Δεν θα πρέπει να καλλιεργούμε ψευδαισθήσεις, πολύ περισσότερο θα πρέπει να επιμείνουμε να τηρηθούν πραγματικά οι κανόνες του ΠΟΕ, εφόσον αυτό είναι φυσικά και το κρίσιμο σημείο.
Εν προκειμένω, στο πλαίσιο των περαιτέρω συζητήσεών μας με την Επιτροπή θα πρέπει να προχωρήσουμε σε λεπτομέρειες καθότι το πακέτο για το οποίο έγιναν οι διαπραγματεύσεις είναι πολύ εκτεταμένο και περιλαμβάνει οπωσδήποτε κρίσιμους και ευαίσθητους τομείς.
Από την πλευρά της βιομηχανίας ακούγονται ήδη σήμερα κριτικές φωνές, που λένε ότι η επιτυχία είναι η μία πλευρά, το ίδιο σημαντικός είναι φυσικά εκ των υστέρων ο έλεγχος της υλοποίησης.
Πιστεύω ότι μπορούμε να έχουμε εμπιστοσύνη πως θα υπάρξει καλή συνεργασία, έτσι ώστε αυτή η μορφή της υλοποίησης να παρακολουθείται και από το Κοινοβούλιο και να μας δίνονται πραγματικά οι τελευταίες πληροφορίες.
Ένα άλλο σημείο που θα ήθελα να επισημάνω - και το θεωρώ πολύ σημαντικό - αφορά την ελπίδα μας ότι με το άνοιγμα της αγοράς και το περαιτέρω άνοιγμα της κοινωνίας στην Κίνα θα υπάρξει φυσικά και μεγαλύτερος σεβασμός των ανθρωπίνων δικαιωμάτων.
Τα ανθρώπινα δικαιώματα αποτελούν ουσιαστικό συστατικό στοιχείο μιας σύγχρονης κοινωνίας.
Νομίζω ότι αυτό είναι ένα σημείο που δεν πρέπει καθόλου να παραγνωρίσουμε, ούτε και στις συζητήσεις με την Κίνα, ακόμα και αν δεν αποτελεί ουσιαστικό συστατικό στοιχείο των οικονομικών διαπραγματεύσεων.
Γνωρίζω ότι πάντα δίνετε μεγάλη σημασία σε αυτό.
Είναι ωστόσο σημαντικό να επαναλαμβάνεται συνεχώς.
Κύριε Πρόεδρε, έχω μόνο δύο λεπτά για να αναφερθώ σε τέσσερα ζητήματα.
Καταρχάς θα ήθελα να εκφράσω και εγώ τα θερμά μου συγχαρητήρια προς τον επίτροπο Lamy και μάλιστα προς τον διακεκριμένο προκάτοχό του Sir Leon, τώρα λόρδο, Brittan.
Ελπίζω η εκφραστική μου λιτότητα να μην μειώνει την εγκαρδιότητα των συγχαρητηρίων μου.
Δεύτερον, ένα ζήτημα που απευθύνεται στο Συμβούλιο.
Η στάση του Συμβουλίου, όσον αφορά την κοινοβουλευτική συναίνεση πάνω σε ένα θέμα σαν αυτό, σχετίζεται με την ανάλογη στάση του Συμβουλίου, όσον αφορά την πρόταση της Επιτροπής για επέκταση των δικών της αρμοδιοτήτων σε τομείς όπως η πνευματική ιδιοκτησία και οι υπηρεσίες στο άρθρο 133 γενικότερα.
Πρέπει να ομολογήσω ότι έχω την εντύπωση ότι υπάρχει κάποιος βαθμός θεσμικής εδαφικότητας εδώ, ειδικά στα μεγάλα κράτη μέλη, όπου τα υπουργεία εμπορίου και βιομηχανίας δεν θέλουν να δουν την Επιτροπή να συνεχίζει να επεκτείνει το πεδίο δράσης της σε εκείνους τους νέους τομείς των εμπορικών διαπραγματεύσεων ΠΟΕ και κατά τον ίδιο τρόπο δεν θέλουν να δουν το Ευρωπαϊκό Κοινοβούλιο να αυξάνει την επιρροή του.
Αυτό απλά δεν μπορεί να συνεχιστεί.
Είναι παράδοξα αναχρονιστικό το γεγονός ότι μια πολιτική που χρησιμοποιήθηκε ευρέως το 1950 είναι τόσο ανεξήγητη και ακατανόητη.
Θα παρακαλούσα θερμά να ξεπεραστούν τα εσωτερικά εδαφικά συμφέροντα των κρατών μελών στο συγκεκριμένο ζήτημα.
Τρίτον, τεχνική βοήθεια.
Είναι σπουδαίο το ότι πρόκειται να συνεργαστούμε με τους αμερικάνους, αλλά κοιτάξτε τους αριθμούς: 25 εκατομμύρια ευρώ δεν είναι τίποτα απολύτως συγκριτικά με την πρόκληση που αντιμετωπίζουμε!
Έχουμε ένα συνολικό προϋπολογισμό για την Κίνα ύψους 80 εκατομμυρίων ευρώ.
Ακόμη και αν διαθέσουμε όλα αυτά τα χρήματα για την ένταξη της Κίνας στον ΠΟΕ δεν θα είναι αρκετά.
Εμείς - η Επιτροπή, το Συμβούλιο και το Κοινοβούλιο - θα πρέπει να είμαστε πολύ πιο φιλόδοξοι ως προς την ουσιαστική διάθεση πολύ περισσότερων χρημάτων για αυτό το τεράστιο έργο.
Τέλος, ανθρώπινα δικαιώματα.
Ελπίζω ότι το γεγονός ότι υπογράψαμε αυτή τη διμερή συμφωνία με τους κινέζους δεν θα τους κάνει να πιστεύουν ότι πρόκειται να τους συγχωρήσουμε ξανά για θέματα ανθρωπίνων δικαιωμάτων.
Καθίσταται τώρα ολοένα και πιο σημαντικό να τηρούν και τα τρία θεσμικά όργανα ανυποχώρητη στάση ως προς τον τρόπο με τον οποίο οι κινέζοι συμπεριφέρονται στο λεγόμενο διάλογο για τα ανθρώπινα δικαιώματα.
Ας μην τους δώσουμε την εντύπωση ότι μια συμφωνία για τον ΠΟΕ σημαίνει ότι πρόκειται να είμαστε αδύναμοι όσον αφορά τα ανθρώπινα δικαιώματα - θα πρέπει να ισχύει το αντίθετο.
Θα πρέπει να είμαστε ολοένα και πιο δυνατοί.
SV) Κύριε Πρόεδρε, αν πιστέψουμε τους προηγούμενες ομιλητές, φαίνεται ότι τώρα πλησιάζουμε στον παράδεισο - πέραν των άλλων και οι Κινέζοι επίσης έχουν μπροστά τους μόνο τον παράδεισο.
Πριν λίγες μέρες, διάβασα σε μια συνέντευξη, στην εφημερίδα China Labour Bulletin, για έναν από τα δεκάδες εκατομμυρίων Κινέζων που είναι άνεργοι εξαιτίας του περίφημου "ανοίγματος" .
Αυτό το άτομο παραπονιόταν για την ανεργία, την ανασφάλεια, τις τεράστιες ταξικές διαφορές.
Αυτή η Κινέζα ήταν, μάλιστα, τόσο απελπισμένη που είπε ότι νοσταλγούσε τον Μάο!
Από όλες τις αναλύσεις που έχω διαβάσει και είναι πάρα πολλές, κινεζικές και δυτικές, φιλελεύθερες και σοσιαλιστικές, προκύπτει ότι η ανεργία χτυπά την πόρτα της Κίνας.
Ήδη παρουσιάζει πολύ μεγάλη αύξηση και με την ένταξη στον Παγκόσμιο Οργανισμό Εμπορίου θα αυξηθεί πάρα πολύ περισσότερο.
Διερωτώμαι αν η Επιτροπή έχει κάνει κάποιες άλλες αναλύσεις.
Διερωτώμαι αν η Επιτροπή έχει στη διάθεσή της κάποιες σοβαρές επιστημονικές αναλύσεις που αποδεικνύουν ότι η ανεργία στην Κίνα, εν αντιθέσει με τα συμπεράσματα που προκύπτουν από όλες αυτές τις υπόλοιπες αναλύσεις, θα μειωθεί με γοργούς ρυθμούς και ότι η κοινωνική σταθερότητα θα ενισχυθεί αντί να αυξηθούν περισσότερο οι ταξικές διαφορές.
Θα ήταν πολύ ενδιαφέρον να το γνωρίζουμε αυτό.
Ένα άλλο θέμα είναι τα ανθρώπινα δικαιώματα.
Κάποιοι, εδώ, πιστεύουν ότι αυτή η ένταξη θα αποβεί υπέρ των ανθρωπίνων δικαιωμάτων.
Πιθανόν - δεν είμαι μάντης.
Όμως, εδώ, σ' αυτό το Κοινοβούλιο, έχουμε απονείμει το βραβείο Ζαχάρωφ στον Wei Jingsheng ο οποίος έχει μια τελείως διαφορετική άποψη επ' αυτού.
Η εκτίμησή του είναι ότι δεν πρόκειται να ευνοηθούν καθόλου τα ανθρώπινα δικαιώματα.
Έχει ταχθεί ενεργά κατά της συμφωνίας με τον ΠΟΕ, διότι θεωρεί ότι δεν τίθονται, σε συνάρτηση μ' αυτήν, κάποιοι λογικοί όροι που να αφορούν τα ανθρώπινα δικαιώματα.
Θα είχε πολύ ενδιαφέρον να μάθουμε ποιά είναι η θέση της Επιτροπής και του Συμβουλίου σ' αυτό το θέμα.
Πού κάνει λάθος ο Wei Jingsheng;
Θα θέλαμε να ξέρουμε ότι δεν κάνουμε κάτι το οποίο, αντιθέτως, θα αποβεί εις βάρος των ανθρωπίνων δικαιωμάτων.
Κύριε Πρόεδρε, κύριε Επίτροπε, κύριε υπουργέ, δεν είναι ευχάριστο να αναλαμβάνω τον ρόλο εκείνης που επαναλαμβάνει τακτικά τις ίδιες ερωτήσεις.
Ωστόσο, δεν φταίω εγώ, κύριε Επίτροπε, αν σε αυτό το Σώμα επικρατεί μια χαλαρή συναίνεση.
Και δεν πρέπει να υπολογίζετε ότι εγώ θα κουραστώ και θα πάψω να επαναλαμβάνω φφκάτι το αυτονόητο, κάτι το οποίο έπρεπε να είναι πασιφανές, εκτός αν είναι κανείς εκ των προτέρων δογματικός: ο ΠΟΕ είναι ένας μηχανισμός του οποίου πρέπει να επανεξετάσουμε όλα τα στοιχεία πριν να προχωρήσουμε πάρα κάτω, και όχι να συνεχίζουμε σαν να μη συνέβη τίποτα παρά την τσουχτερή αποτυχία του Σηάτλ.
Τι συμβαίνει όμως μετά αυτή την αποτυχημένη Διάσκεψη Κορυφής;
Έχουν ξεκινήσει νέες διαπραγματεύσεις στη Γενεύη μέσα σε θολή ατμόσφαιρα, την οποία οι αξιόλογες παρεμβάσεις του κ. Lamy ενώπιον αυτού του Σώματος δεν ξεκαθαρίζουν απόλυτα, και η Ευρωπαϊκή Ένωση, δεμένη στο άρμα των Ηνωμένων Πολιτειών, διαπραγματεύεται τους μελλοντικούς όρους προσχώρησης της Κίνας.
Δικαιούμαστε, επομένως, να αναρωτηθούμε κάποια πράγματα.
Ποια αξία έχουν οι Διασκέψεις Κορυφής του ΠΟΕ όταν δεν υπάρχει καμιά διαφορά ανάμεσα στην αποτυχία και την επιτυχία όσον αφορά την εσωτερική πορεία των υποθέσεων;
Ποια είναι η αξιοπιστία των θεσμικών ρυθμίσεων που υποτίθεται ότι απαντούν στα σημαντικότατα ερωτήματα που έχουν διατυπωθεί, αν, πριν ακόμα από την υλοποίησή τους, έχει ανοίξει ο δρόμος της άμεσης προσχώρησης για ένα κράτος το οποίο αντιπροσωπεύει μόνο του το ένα πέμπτο της ανθρωπότητας;
Μπορείτε εξάλλου να μας πείτε σε ποια κατηγορία εντάσσουν την Κίνα η Ευρωπαϊκή Ένωση και οι εταίροι της μέλη του ΠΟΕ: πρόκειται για αναπτυσσόμενη χώρα ή ανήκει σε άλλη κατηγορία;
Πώς αναλύετε την εκπληκτική ανατροπή των ισορροπιών στους κόλπους του οργανισμού που προκαλείται από μια παρόμοια προσέγγιση της κατάστασης;
Τέλος, μπορείτε να μας πείτε τι κερδίζει η Ευρωπαϊκή Ένωση, - αν κερδίζει κάτι - από τις Ηνωμένες Πολιτείες εφόσον, σύμφωνα με τις δηλώσεις του κ. Lamy, στις διαπραγματεύσεις που διεξάγονται με τους Κινέζους θεωρείται ως βάση αυτό που είχαν ήδη επιτύχει οι Αμερικανοί με προστιθέμενη αξία για τους Ευρωπαίους.
Κύριε Επίτροπε, δεν αμφισβητείται, βεβαίως, η ποιότητα της εργασίας του κ. Lamy, ωστόσο, παρά τα επανειλημμένα αιτήματά μου να καταρτιστεί ένας πραγματικός απολογισμός του ΠΟΕ, αυτές οι διαπραγματεύσεις θα συνεχιστούν χωρίς απολογισμό.
Οφείλω να επισημάνω ότι δεν θα μπορούσαμε να προβούμε σε ένα διάβημα που θα άφηνε να εννοηθεί ότι μπορεί κανείς να αμφισβητήσει τα οφέλη από την ελευθέρωση των παγκόσμιων συναλλαγών.
Λυπάμαι που έγιναν τόσο λίγες διαβουλεύσεις με τα κράτη μέλη της Ένωσης, καθώς και με το Ευρωπαϊκό Κοινοβούλιο, το οποίο στην πλειοψηφία του το απασχολεί όχι η δίκαιη υπόθεση του Παγκόσμιου Οργανισμού Εμπορίου την οποία συμμεριζόμαστε κι εμείς, αλλά εκείνη μιας φρενήρους ανάπτυξης των ελεύθερων συναλλαγών σε παγκόσμιο επίπεδο εις βάρος των ζωτικών συμφερόντων των λαών μας.
Κύριε Πρόεδρε, κύριε Προεδρεύοντα του Συμβουλίου, κύριε Επίτροπε, αγαπητοί συνάδελφοι, άκουσα με προσοχή τον κ. Westendorp να μας μιλά για τα οφέλη που παρουσιάζει η προσχώρηση της Κίνας στον ΠΟΕ από οικονομική, κοινωνική, περιβαλλοντική και πολιτική άποψη.
Δεν μου φάνηκε και τόσο σαφής όσον αφορά τα οφέλη από πολιτική άποψη.
Όπως και να έχουν τα πράγματα, εγώ προσωπικά διακρίνω ξεκάθαρα μία πλευρά η οποία θα αποκομίσει πολιτικά οφέλη: το κινεζικό καθεστώς και, λέγοντας αυτά, δεν αναφέρομαι σε θεσμούς αλλά σε ένα αυταρχικό καθεστώς.
Βεβαίως, μπορεί να συμφωνήσει κανείς με τον κ. Westendorp.
Δεν υπάρχει καμία αμφιβολία ότι, με την υπογραφή αυτής της συμφωνίας, δεν χαλαρώσαμε την επαγρύπνησή μας· αυτό έγινε γιατί δεν μπορούμε να την χαλαρώσουμε, κύριε Westendorp: δεν έχουμε επιτύχει τίποτα από τη Λαϊκή Δημοκρατία της Κίνας.
Τόσο στον τομέα της ενίσχυσης του κράτους δικαίου όσο και στον τομέα της ενίσχυσης της δημοκρατίας, αλλά και σε εκείνον του σεβασμού των δικαιωμάτων του ανθρώπου, δεν έχουμε επιτύχει τίποτα εδώ και δέκα χρόνια.
Τίποτα!
Κάθε μέρα βλέπουμε, διαβάζουμε τις ίδιες πληροφορίες: νέες συλλήψεις αντιφρονούντων, νέες συλλήψεις μελών του δημοκρατικού κόμματος, συνέχιση του εποικισμού του Θιβέτ.
Ως προς αυτό, εξάλλου, η Παγκόσμια Τράπεζα ετοιμάζεται να διπλασιάσει ένα μεγάλο σχέδιο το οποίο κι εμείς υποστηρίζουμε, εφόσον τα κράτη μας είναι τα κυριότερα μέλη αυτού του αξιότιμου οργανισμού.
Τις προσεχείς εβδομάδες, λοιπόν, η Παγκόσμια Τράπεζα θα διπλασιάσει τη δυνατότητα των κινέζων έποικων να εποικίσουν λίγο ακόμα το Θιβέτ.
Αυτό βρίσκεται στην ημερήσια διάταξη.
Πιστεύω ότι οι συνάδελφοι που μίλησαν για δικαιώματα του ανθρώπου γνωρίζουν πολύ καλά, γνωρίζουμε πολύ καλά, κυρίως από τις ομιλίες του Επιτρόπου Brittan τα τελευταία χρόνια, ότι δεν τέθηκε ποτέ το ζήτημα να συνδυαστούν τα δικαιώματα του ανθρώπου και η δημοκρατία με τις συμφωνίες του ΠΟΕ.
Επομένως έχουμε επίγνωση του ότι ενισχύουμε μια απολυταρχική εξουσία, μια εξουσία η οποία συσσωρεύει εξοπλισμούς, συσσωρεύει δύναμη σε αυτήν την περιοχή του κόσμου.
Το αποδεχόμαστε αυτό, χωρίς να υπολογίζουμε ότι σε είκοσι χρόνια οι πιέσεις που πολύ σύντομα θα μπορεί αυτό το καθεστώς να ασκήσει σε ολόκληρη την Ασία μπορεί να ασκηθούν και σε μας.
Το αποδεχόμαστε: αποδεχόμαστε να εγκαταλείπονται οι Κινέζοι και να εγκαταλείπεται η δημοκρατία για τους Κινέζους και, σε τελική ανάλυση, για όλους εμάς.
Κύριε Πρόεδρε, θα ήθελα και εγώ να συγχαρώ τον επίτροπο Lamy που εξασφάλισε τόσο βελτιωμένους όρους και μια συμφωνία με την Κίνα.
Μετά από μια τέτοια μακρά ιστορία διαπραγματεύσεων είναι σαφές ότι, αυτό που χρειαζόταν ήταν να ζητήσει η επιτροπή μας να προωθηθεί το ζήτημα σε μια κατάληξη.
Πρόσφατα επισκέφτηκα την Ταϊβάν όπου οι άνθρωποι σαφώς ελπίζουν ότι η ένταξη της Κίνας στον ΠΟΕ θα συμβάλει στην εξομάλυνση των σχέσεων, κάτι που πρέπει να είναι ιδιαίτερα ευπρόσδεκτο.
Θα είχα αναφερθεί στον επίτροπο Patten γνωρίζοντας καλά πόσο δύσκολο είναι να ασχολείται κανείς και να διαπραγματεύεται με την Κίνα, αλλά έχει ήδη αναφερθεί σε αυτό.
Η προοπτική να μειωθεί ο δασμός για τα αλκοολούχα ποτά από 65% σε 10% θα είναι ιδιαίτερα ευπρόσδεκτη σε μερικές περιοχές του Ηνωμένου Βασιλείου που παράγουν ουίσκι.
Ανυπομονώ να μοιραστώ αυτά τα νέα μαζί τους με φιλελεύθερο και ομαλό τρόπο.
Σε μεγαλύτερη κλίμακα το γεγονός ότι επιτεύχθηκε η πρόσβαση και το ταχύτερο άνοιγμα της αγοράς τηλεπικοινωνιών είναι επίσης καλά νέα.
Η Κίνα έχει τόσο τεράστιες δυνατότητες ανάπτυξης σε αυτή της αγορά και οι ευρωπαίοι επιχειρηματίες έχουν εξαιρετικές ευκαιρίες ως παγκόσμιοι πρωταγωνιστές που αναζητούν νέες αγορές.
Χαιρετίζω αυτό το βήμα προς την περαιτέρω ένταξη της Κίνας στην παγκόσμια οικονομία, αλλά θα πρέπει να επαναφέρουμε στη μνήμη μας την έμφαση που εμείς, στην Ευρωπαϊκή Ένωση, δίνουμε σε άλλες αξίες εκτός από το εμπόριο.
Υπό αυτό το πρίσμα θα ήθελα να ζητήσω, εξ ονόματος των βρετανών συναδέλφων μου του Συντηρητικού Κόμματος, τη συμμετοχή του Ευρωπαϊκού Κοινοβουλίου στον εξαμηνιαίο διάλογο για τα ανθρώπινα δικαιώματα.
Αν το Κοινοβούλιο έπαιρνε μέρος σε αυτό το διάλογο μπορεί να ασκούσαμε επιπλέον πίεση για βελτίωση σε αυτό τον τομέα.
Ελπίζω ότι ο επίτροπος θα ακούσει προσεκτικά αυτή την πρόταση.
Κύριε Πρόεδρε, ενώ οι διεθνείς μεγαλοεπιχειρηματίες ανοίγουν με θόρυβο μπουκάλια σαμπάνιας για να γιορτάσουν τη συμφωνία για την προτεινόμενη ένταξη της Κίνας στον ΠΟΕ, οι μικρής κλίμακας αγρότες της Κίνας είναι ήδη πολύ ανήσυχοι.
Γνωρίζουν ότι η ένταξη στον ΠΟΕ θα έχει και θετικές και αρνητικές συνέπειες για την Κίνα και ότι για αυτούς, ως μικρούς αγρότες, θα μπορούσε να φέρει την καταστροφή.
Θα μου επιτρέψετε λοιπόν να διαφωνήσω με τον επίτροπο Patten.
Υπάρχουν πολλοί στην Κίνα για τους οποίους αυτή η συμφωνία δεν σημαίνει καλά νέα.
Αυτό το γνωρίζει και η ισχυρή διεθνής βιομηχανία γεωργικών προϊόντων διατροφής.
Για αυτό ακριβώς οι βιομηχανίες σιτηρών των ΗΠΑ, όπως η Cagrill, δεν μπορούν να πιστέψουν την τύχη τους.
Έχει μόλις τεθεί στη διάθεσή τους η μεγαλύτερη αγορά στον κόσμο και μπορούν να αναμένουν ότι οι εξαγωγές αγροτικών προϊόντων των ΗΠΑ θα αυξηθούν κατά 2 δισεκατομμύρια δολάρια κατά τα επόμενα πέντε χρόνια, καθώς αρχίζουν να εφαρμόζονται οι περικοπές δασμών στην Κίνα.
Αναμφισβήτητα υπερηφανεύονται ήδη για μεγαλύτερες, καλύτερες και πιο σταθερές αγορές.
Αλλά ενώ η Cagrill είναι τόσο ευχαριστημένη που τα κέρδη της θα αυξηθούν ενώ η αυτάρκεια της Κίνας σε αγροτικά προϊόντα πέφτει, η εικόνα είναι πολύ λιγότερο αισιόδοξη για τους ίδιους τους κατοίκους της Κίνας.
Υπολογίζεται ότι ο αυξημένος ανταγωνισμός από εισαγωγές φθηνών αγροτικών προϊόντων θα μπορούσε να σημαίνει ότι περίπου 400 εκατομμύρια Κινέζοι αγρότες θα καταστούν πλεονάζοντες μέχρι το 2005.
Είναι σχεδόν αδύνατο να συλλάβουμε ένα τόσο τεράστιο αριθμό ή να σκεφτούμε την κοινωνική εξάρθρωση και δυστυχία που θα προκαλέσει.
Η Επιτροπή παρέχει τεχνική υποστήριξη στους πολίτες της Κίνας, προκειμένου να τους βοηθήσει κατά την τεράστια οικονομική αναδιάρθρωση που θα προκαλέσει η ένταξη στον ΠΟΕ.
Αυτό που θα ήθελα να δω είναι ένα ανάλογο ενδιαφέρον για παροχή βοήθειας, όσον αφορά τη σχεδόν αδιανόητη κοινωνική αναδιάρθρωση που θα ακολουθήσει αναπόφευκτα ως συνέπεια - επαναλαμβάνω - του ότι 400 εκατομμύρια αγρότες θα μείνουν χωρίς δουλειά.
Σύμφωνα με παράθεση των λόγων του κυρίου Lamy, οι διμερείς διαπραγματεύσεις ανάμεσα στην Ευρωπαϊκή Ένωση και την Κίνα απέδωσαν το 96% από αυτά που ζητούσε η ΕΕ.
Μήπως θα ήθελε να κάνει μια εκτίμηση του ποσοστού επιτυχίας που θα έχουν οι πολίτες της Κίνας από τις ίδιες διαπραγματεύσεις;
Αξιότιμε κύριε Πρόεδρε, αξιότιμοι εκπρόσωποι της Επιτροπής και του Συμβουλίου, τις τελευταίες δεκαετίες η παγκόσμια αγορά έχει παρουσιάσει ραγδαία ανάπτυξη.
Παρά τα μεγάλα βήματα προόδου στον τομέα του διεθνούς εμπορίου, εξακολουθούν να υφίστανται πολλά άλυτα προβλήματα και ανοιχτά ζητήματα.
Ένα από τα σημαντικότερα και δυσκολότερα θέματα από πολιτική άποψη συνιστά η προσχώρηση της Κίνας στον Παγκόσμιο Οργανισμό Εμπορίου (ΠΟΕ), και αυτό καθαυτό το πρόβλημα θα αφορά ακόμη και την εφαρμογή της συμφωνίας στην πράξη.
Όταν πρόκειται για την προσχώρηση της δεύτερης μεγαλύτερης οικονομίας παγκοσμίως και της ενδέκατης μεγαλύτερης χώρας εξαγωγών στο σημαντικότερο θεσμικό σύστημα του παγκόσμιου εμπορίου, τα λόγια δεν αρκούν για να τονισθεί η σημασία του θέματος.
Συμφωνώ με το συνάδελφο Clegg όσον αφορά την εντύπωση ότι, επί του προκειμένου, η Επιτροπή και το Συμβούλιο επικαλέστηκαν ίσως με περισσότερο ενθουσιασμό από όσο έπρεπε τη Συνθήκη του Αμστερνταμ και κρύφτηκαν πίσω από τις διατάξεις της.
Είμαι ωστόσο ιδιαίτερα ικανοποιημένη, διότι η Επιτροπή συμφωνεί με τη θέση μας, ότι οι διαβουλεύσεις με την Κίνα σχετικά με την ένταξη στον ΠΟΕ συνιστούν θέμα επί του οποίου το Κοινοβούλιο δεν πρέπει να παραγκωνιστεί, και ότι θα υπάρξει συζήτηση επί του θέματος στο Κοινοβούλιο.
Το γεγονός ότι οι ενταξιακές διαπραγματεύσεις δεν πρόκειται να οδηγήσουν σε τροποποίηση του νομικού πλαισίου δεν μειώνει τη βαρύτητα του θέματος.
Γι' αυτό είναι ακόμη σημαντικότερος ένας ανεπίσημος διάλογος χωρίς όμως τη διατύπωση μιας ιδρυτικής Συνθήκης, στον οποίο αναφέρθηκε και ο Επίτροπος κατά τη διάρκεια της ομιλίας του.
Η υποστήριξη της Κίνας στη μεταρρύθμιση της διαχείρισης των οικονομικών και του νομικού συστήματος είναι προς όφελος ολόκληρης της Ευρωπαϊκής Ένωσης.
Είναι λογικό το πακέτο τεχνικής βοήθειας από την ΕΕ και τις ΗΠΑ να υλοποιηθεί στη βάση της συνεργασίας.
Αυτό είναι αναγκαίο προκειμένου να υπάρξει εγγύηση ότι η μεταρρύθμιση θα πραγματοποιηθεί με ταχύτητα και συνέπεια.
Από τις μεταρρυθμίσεις του δημοσίου τομέα, η μεταρρύθμιση των δημοσίων επιχειρήσεων είναι ζωτικής σημασίας για τη διαρκή οικονομική ανάπτυξη της Κίνας.
Στο σημείο αυτό έχω να παραθέσω ένα και μόνο δικό μου σχόλιο: το ποσοστό ιδιοκτησίας των ξένων επιχειρήσεων δεν φτάνει στο επίπεδο που είχε θέσει ως στόχο η Ευρωπαϊκή Ένωση.
Πρόκειται για ένα ιδιαίτερα θλιβερό θέμα.
Επιπλέον, σημαντικό πολιτικό ερώτημα συνιστά ο τρόπος μεταρρύθμισης της οικονομικής ζωής, καθώς συνδέεται άρρηκτα με την τύχη ολόκληρου του σοσιαλιστικού συστήματος της Κίνας.
Η συζήτηση έληξε.
Κύριε Πρόεδρε, επί θέματος διαδικασίας.
Όταν ρώτησα σήμερα το πρωί τι ώρα θα γινόταν αυτή η συζήτηση μου είπαν ότι θα άρχιζε λίγο μετά τις 3.
Όταν ήρθα για τη συζήτηση στις 3 ακριβώς, έμαθα ότι θα γινόταν αργότερα, γύρω στις 5.
Είναι σαφές ότι υπάρχει ένας μεγάλος αριθμός θεμάτων σήμερα στην ημερήσια διάταξη.
Επιθυμώ να υποβάλω μια πρόταση που μπορεί να μας απαλλάξει από την πίεση που υπάρχει για το τελευταίο θέμα της σημερινής ημερήσιας διάταξης, δηλαδή για τη συζήτηση όσον αφορά την οδηγία για τις καθυστερημένες πληρωμές, της οποίας είχε γίνει προκαταρκτική επισκόπηση - την έκθεση για τη διαδικασία συνεννόησης με το Συμβούλιο.
Είναι ένα θέμα για το οποίο δεν υπάρχει τώρα απολύτως καμία διαφωνία.
Όλοι υποστηρίζουν αυτό το ζήτημα.
Ο εισηγητής και ο πρόεδρος της επιτροπής θα υποστήριζαν την πρόταση να τεθεί αυτό σε ψηφοφορία χωρίς συζήτηση.
Έτσι δεν θα υπήρχε πλέον πίεση για την ημερήσια διάταξη λίγο πριν το τέλος αυτής της συνεδρίασης.
Θα μπορούσαμε πιθανόν να ψηφίσουμε για αυτό τώρα.
Κύριε Chichester, δεν αισθάνομαι ότι έχω την εξουσία να λάβω αυτή την απόφαση, ούτε αν στηριχθώ στον Κανονισμό, ούτε στο συμβούλιο των μονίμων υπαλλήλων.
Θα διαχειριστώ επί μιάμιση ώρα την Ώρα των Ερωτήσεων στο Συμβούλιο και, στη συνέχεια, όταν αρχίζει η σύνοδος, όποιος προεδρεύει - ήδη ενημερωμένος σχετικά με την ευφυή πρότασή σας - θα λάβει την αρμόζουσα απόφαση.
Σημειώνουμε όμως, την πρότασή σας.
αΩρα τωv Ερωτήσεωv (Συμβoύλιo)
- Η ημερήσια διάταξη προβλέπει την Ώρα των Ερωτήσεων προς το Συμβούλιο (B5-0487/2000).
Ερώτηση αριθ.
1 του κ.
(H-0434/00):
Θέμα: Αύξηση των κονδυλίων του Κοινοτικού Προϋπολογισμού Στα πλαίσια της Διακυβερνητικής Διάσκεψης γίνεται πολύς λόγος π.χ. για την ανάγκη αναθεώρησης της διαδικασίας λήψης των αποφάσεων στο Συμβούλιο Υπουργών ή για τον αριθμό των Επιτρόπων, αλλά περιορισμένη είναι η αναφορά στην ανάγκη σημαντικής αύξησης των κονδυλίων του Κοινοτικού Προϋπολογισμού, ώστε να μπορέσει να διευκολυνθεί η διαδικασία της διεύρυνσης, αλλά και για να αντεπεξέλθει η Ένωση στις ολοένα και μεγαλύτερες ανάγκες που υπάρχουν στο εσωτερικό της και στον ευρύτερο περίγυρό της.
Πώς αντιμετωπίζει το Συμβούλιο Υπουργών το ενδεχόμενο μιας σημαντικής αύξησης των κονδυλίων του Κοινοτικού Προϋπολογισμού, ποιά θα μπορούσε να είναι η "οροφή" αυτής της αύξησης, και πόσο ρεαλιστική είναι κατά την άποψή του μια τέτοια επιδίωξη υπό τις παρούσες συνθήκες;
Κύριε Πρόεδρε, το γενικό ζήτημα του μεγέθους του κοινοτικού προϋπολογισμού είναι ένα θέμα που αντιμετωπίζεται κυκλικά, συγκεκριμένα στα πλαίσια της περισσότερο ευρείας συζήτησης της μελλοντικής χρηματοδότησης της Ευρωπαϊκής Ένωσης, που προηγείται των διαπραγματεύσεων των οικονομικών πλαισίων της ίδιας.
Ωστόσο, έχει διαπιστωθεί ότι το γενικό πλαίσιο δεν είναι ευνοϊκό προς την αύξηση του προϋπολογισμού, όπως εξάλλου αποδείχθηκε στις διαπραγματεύσεις της Ατζέντα 2000, κι ότι δεν είναι αυτή η κατάλληλη στιγμή για να ανοίξουμε εκ νέου αυτήν τη συζήτηση.
Θα ήθελα να υπενθυμίσω ότι στο πλαίσιο της Διοργανικής Συμφωνίας που καθορίστηκε στις 6 Μαίου 1999 σχετικά με τον προϋπολογισμό και τη βελτίωση της διαδικασίας έγκρισης του προϋπολογισμού, της οποίας αναπόσπαστο τμήμα αποτελούν οι δημοσιονομικές προοπτικές, υπάρχουν ποσά που αποτελούν το μέγιστο ετήσιο όριο δαπανών για τα τρία θεσμικά όργανα, το Ευρωπαϊκό Κοινοβούλιο, την Επιτροπή και το Συμβούλιο, που αυτά θα πρέπει να σεβαστούν.
Στην παρούσα φάση, όπως είπα, το Συμβούλιο θεωρεί ότι δεν υφίσταται καμία ανάγκη για την αναθεώρηση των δημοσιονομικών προοπτικών.
Όσον αφορά τις δαπάνες που προκύπτουν από τη διεύρυνση, από τη σχετική συμφωνία, φαίνεται ότι στην περίπτωση διεύρυνσης της Ένωσης προς νέα κράτη κατά τη διάρκεια της περιόδου που καλύπτεται από τις δημοσιονομικές προοπτικές, το Ευρωπαϊκό Κοινοβούλιο και το Συμβούλιο, κατόπιν πρότασης της Επιτροπής, θα πρέπει να υιοθετήσουν από κοινού τις δημοσιονομικές προοπτικές, ούτως ώστε να λάβουν υπόψη τις δαπάνες που προκύπτουν από τη διεύρυνση.
Η αλλαγή αυτή των δημοσιονομικών προοπτικών θα πρέπει ωστόσο, να σεβαστεί τα μέγιστα όρια του ενδεικτικού πλαισίου των δημοσιονομικών προοπτικών για μια διευρυμένη Ένωση 21 κρατών μελών, όπως φαίνεται στο Προσάρτημα ΙΙ της Διοργανικής Συμφωνίας, με την επιφύλαξη των αποτελεσμάτων των διαπραγματεύσεων προσχώρησης.
Ευχαριστώ τον κ. υπουργό που μου έδωσε την απάντηση στην ερώτηση που διετύπωσα, αλλά νομίζω ότι δεν απαντά στο συγκεκριμένο θέμα που έθεσα και που είναι το εξής: εγώ επί ένα χρόνο που είμαι ευρωβουλευτής, έχω διαπιστώσει ότι, ενώ συνεχώς πολλαπλασιάζονται τα προγράμματα και οι πρωτοβουλίες της Ευρωπαϊκής Ένωσης, πράγμα που συνεπάγεται νέες πρόσθετες δαπάνες, ταυτόχρονα δεν εξασφαλίζονται για αυτά και τα αντίστοιχα πρόσθετα κονδύλια.
Αντίθετα, συνήθως γίνονται περικοπές από κονδύλια του προϋπολογισμού που προβλέπονται για άλλες υποχρεώσεις, όπως λόγου χάρη έγινε για να εξευρεθούν χρήματα για το Κοσσυφοπέδιο ή για την ανάπτυξη των Βαλκανίων, για τους σεισμούς και για άλλα θέματα που προέκυψαν.
Διερωτώμαι γιατί δεν επιδιώκεται οι πιστώσεις για πληρωμές να φθάσουν στο θεσμοθετημένο πλαφόν του 1,27% του Ακαθάριστου Προϊόντος της Ευρωπαϊκής Ένωσης, ώστε να μην θυσιάζονται άλλα προγράμματα και με ποιά λογική, ενώ η Ευρωπαϊκή Ένωση αναλαμβάνει πρόσθετες υποχρεώσεις ταυτόχρονα περιορίζει την εκταμίευση των εγκεκριμένων πιστώσεων, που μετά βίας φθάνουν μόλις το 1,10% του ΑΕΠ.
Μπορεί επίσης το Συμβούλιο να καθυσηχάσει τους λαούς των φτωχών χωρών της Ευρωπαϊκής Ένωσης ότι η διεύρυνση δεν θα έχει ως συνέπεια τον περιορισμό των κονδυλίων...
(Ο ομιλητής διακόπτεται από τον Πρόεδρο)
Κύριε Πρόεδρε, αντιλαμβάνομαι την ανησυχία του κυρίου βουλευτή και αντιλαμβάνομαι επίσης ότι αυτή η ανησυχία υφίσταται σε διάφορους τομείς της Ένωσης.
Είναι αλήθεια ότι οι ανακατατάξεις για την εκ νέου χρήση των οικονομικών πόρων που έχουν διεξαχθεί, συγκεκριμένα τον τελευταίο χρόνο, όπως ελέχθη, δεν ήταν εις βάρος της τήρησης των δεσμεύσεων της Ένωσης σε αυτούς τους τομείς, και διεξήχθησαν βάσει δαπανών που δεν είχαν γίνει σε κάποιους τομείς.
Ωστόσο, είναι προφανές πως αν η κατάσταση επιδεινωθεί, ούτως ώστε κάποιες από τις αναληφθείσες δεσμεύσεις της Ευρωπαϊκής Ένωσης να μην μπορέσουν να τηρηθούν σύμφωνα με τις δημοσιονομικές προοπτικές, τότε σαφώς θα διεξαχθεί η αναθεώρηση που προβλέπεται στις δημοσιονομικές προοπτικές και που υπενθυμίζω για πρώτη φορά θα γίνει με ειδική πλειοψηφία.
Και θα υπάρξει πρόβλεψη για κάποιες από τις δαπάνες που θα προκύψουν από τη διεύρυνση, αν αυτή διεξαχθεί εντωμεταξύ.
Αλλά, λαμβάνοντας υπόψη την παρούσα φάση, αυτός είναι ο πρώτος χρόνος εκτέλεσης των δημοσιονομικών προοπτικών, και αυτήν τη στιγμή δεν υφίστανται λόγοι που να αιτιολογούν οποιαδήποτε αναθεώρηση της δέσμευσης που αναλάβαμε στο Βερολίνο.
Η Επιτροπή Προϋπολογισμών και το Ευρωπαϊκό Κοινοβούλιο συμφώνησαν στην Ατζέντα 2000 να μειώσουν εντέλει το μερίδιο των κρατών μελών ύψους 1,27% του ΑΕΠ μέχρι το 2006.
Ο ευρωπαίος πολίτης ζητά λιτότητα στη διοίκηση και το σχέδιο της πραγματικής σταθεροποίησης έχει ως στόχο του τη σαφή βελτίωση της ποιότητας των εργασιών του Συμβουλίου και της Επιτροπής στο μέλλον.
Η βελτίωση αυτή θα μας δώσει τη δυνατότητα να εργαζόμαστε ακόμα πιο αποτελεσματικά στο πλαίσιο της Ευρωπαϊκής Ένωσης.
Πιστεύετε ότι μπορεί να συνεχισθεί το σχέδιο της πραγματικής σταθεροποίησης και μετά το 2006;
Με μεγάλη μου χαρά απαντώ στην ερώτηση του κυρίου βουλευτή.
Είχα συμμετάσχει στις διαπραγματεύσεις της Ατζέντα 2000, και θυμάμαι καλά την έννοια της πραγματικής σταθερότητας που είχε προταθεί τότε και που στην ουσία σήμαινε τη μείωση των καθορισμένων ποσών.
Κατά τη γνώμη μας, η Ευρωπαϊκή Ένωση αργά ή γρήγορα θα πρέπει να επιλέξει: ή θα είναι μια δομή με ένα σταθερό σύνολο πολιτικών για το οποίο θα πρέπει να υπάρχει ένας προϋπολογισμός της ίδιας τάξης, ή απλώς θα είναι ένα είδος ταμιευτηρίου.
Αν λάβουμε υπόψη τους κοινοτικούς προϋπολογισμούς ως ένα είδος ταμιευτηρίου και εργαζόμαστε ολοένα και περισσότερο με βάση την αρχή της επικουρικότητας ως προς την χρηματοδότηση, τότε πολύ πιθανώς το μέλλον των πολιτικών της Ένωσης να μην είναι ιδιαίτερα λαμπρό, ειδικά μετά από το 2006.
Αυτή είναι η προσωπική μου άποψη.
Δεδομένου ότι ο συντάκτης της απουσιάζει, η ερώτηση 2 καθίσταται άκυρη.
Ερώτηση αριθ.
3 της κ.
(H-0446/00):
Θέμα: Tα σχέδια για κοινή θέση της ΕΕ στη σύμβαση Ospar Ποια σχέδια διαπραγματεύεται η Τρόικα για την παρουσίαση κοινής θέσης εκ μέρους της ΕΕ κατά τη συνάντηση που πραγματοποιείται αυτό το μήνα στην Κοπεγχάγη στο πλαίσιο της σύμβασης OSPAR για τον έλεγχο ραδιενεργών και τοξικών ρύπων στο θαλάσσιο περιβάλλον;
Κύριε Πρόεδρε, την ευθύνη για τη διεξαγωγή των διαπραγματεύσεων, στο πλαίσιο της επιτροπής OSPAR, επί θεμάτων που εμπίπτουν στην κοινοτική αρμοδιότητα, την επωμίζεται, ως γνωστόν, η Επιτροπή, που ενεργεί κατόπιν διαβουλεύσεων με μια επιτροπή αντιπροσώπων των κρατών μελών.
Σε περίπτωση που, κατά την ολοκλήρωση των εν λόγω διαπραγματεύσεων, τα μέρη που συμμετέχουν στη Σύμβαση OSPAR καταλήξουν στη λήψη μιας απόφασης η οποία, ατά την κρίση της Επιτροπής, θα πρέπει να μεταφερθεί στην κοινοτική έννομη τάξη, η ίδια η Επιτροπή είναι εκείνη που οφείλει να καταρτίσει μια πρόταση απόφασης του Συμβουλίου με σκοπό την υιοθέτηση της συγκεκριμένης απόφασης της OSPAR από την Κοινότητα.
Το Συμβούλιο θα φροντίσει να εξετάσει με τη δέουσα προσοχή την προαναφερόμενη πρόταση.
Ούτως ή άλλως, η πρόταση που αναφέρει η κυρία βουλευτής δεν έχει υποβληθεί μέχρι στιγμής στο Συμβούλιο και, συνεπώς, αυτό δεν είναι σε θέση, επί του παρόντος, να εκφέρει άποψη γι' αυτό το θέμα.
Ξέρω ότι η Προεδρία της Πορτογαλίας γνωρίζει πολύ καλά αυτό το ζήτημα.
Όπως ξέρετε, η διεθνής επιτροπή για την προστασία του βορειοανατολικού Ατλαντικού συναντήθηκε στο Sintra πριν δύο χρόνια και σημειώθηκε κάποια πρόοδος όσον αφορά τη μόλυνση του θαλάσσιου περιβάλλοντος.
Το ερώτημά μου αναφέρεται συγκεκριμένα στις εκπομπές ραδιενεργών ουσιών.
Ξέρω ότι η Γαλλία είναι μέρος της τρόικα και θα αναλάβει την προεδρία τον Ιούλιο.
Η Γαλλία άσκησε μεγάλη πίεση και ήταν μέρος της συμφωνίας για μείωση των εκπομπών ραδιενεργών, αλλά μια πρόσφατη μελέτη της Greenpeace δείχνει ότι γίνονται υψηλές εκπομπές ραδιενέργειας από το Cap La Hague.
Είναι το Συμβούλιο ενήμερο για αυτή τη μελέτη;
Θα ήθελε περισσότερες πληροφορίες για αυτή τη μελέτη;
Θα ζητήσει από τη γαλλική Προεδρία να την εξετάσει;
Από τη μια πλευρά ισχυρίζονται ότι ελέγχουν τη ραδιενεργό μόλυνση του θαλάσσιου περιβάλλοντος, αλλά από την άλλη έχουμε στοιχεία για ραδιενεργό μόλυνση, οπότε υπάρχει κάποια αντίφαση εδώ.
Το Συμβούλιο πρέπει να οργανωθεί.
Είμαι σύμφωνος όσον αφορά τις προτάσεις της Επιτροπής και ανυπομονώ να συζητήσω το ζήτημα περαιτέρω με την Επιτροπή όταν θα έχουμε κάποιο αποτέλεσμα από την Κοπεγχάγη.
Ούτε η Ιρλανδία ούτε η Δανία δεν έχουν διαβιβάσει, μέχρι στιγμής, οιαδήποτε πρόταση στο Συμβούλιο της Ευρωπαϊκής Ένωσης αναφορικά με τα ραδιενεργά απόβλητα.
Και επειδή αυτό καθαυτό το Συμβούλιο δεν είναι μέλος της επιτροπής OSPAR, η Επιτροπή είναι η μόνη που έχει τη δυνατότητα να προχωρήσει σε οποιοδήποτε νομοθετικό μέτρο σε αυτή την υπόθεση.
Αρα, η κάθε πληροφορία που ενδέχεται να φθάσει στο Συμβούλιο σχετικά με αυτό το θέμα θα είναι καλοδεχούμενη.
Ερώτηση αριθ.
4 του κ.
(H-0449/00):
Θέμα: Αναγραφή του θρησκεύματος στις αστυνομικές ταυτότητες Η Ανεξάρτητη Αρχή προστασίας δεδομένων στην Ελλάδα έχει θέσει το θέμα της αναγραφής του θρησκεύματος στις ταυτότητες των ελλήνων πολιτών, ως θέμα το οποίο πλήττει την ιδιωτική ζωή και μπορεί να οδηγήσει σε διακρίσεις σε βάρος ορισμένων ατόμων.
Με δεδομένο το άρθρο 13 της Συνθήκης, ερωτάται το Συμβούλιο: Τόσο η υποχρεωτική αναγραφή του θρησκεύματος που ισχύει σήμερα όσο και η τυχόν άρση της υποχρεωτικότητας και αντα αυτής η εθελοντική αναγραφή του θρησκεύματος συνάδουν με το νομικό και πολιτικό κεκτημένο της Ευρωπαϊκής Ένωσης;
Σε ποιά κράτη μέλη της Ένωσης αναγράφεται το θρήσκευμα ως στοιχείο της ταυτότητας των πολιτών;
Κύριε Πρόεδρε, το Συμβούλιο ουδέποτε κλήθηκε να ασχοληθεί με τα γεγονότα που αναφέρει ο κύριος βουλευτής.
Καταρχήν, παρόμοια ζητήματα δεν εντάσσονται στο πλαίσιο των κοινοτικών αρμοδιοτήτων, αλλά εμπίπτουν αποκλειστικά στις αρμοδιότητες των αρχών των κρατών μελών, και συγκεκριμένα ­ όπως άλλωστε το μνημονεύει και ο κύριος βουλευτής στην ερώτησή του ­ στην αρμοδιότητα της ελληνικής Ανεξάρτητης Αρχής Προστασίας Δεδομένων.
Όπως προανέφερα, καμία πρόταση επί του συγκεκριμένου ζητήματος δεν έχει υποβληθεί στο Συμβούλιο.
Εάν τυχόν διαπιστωθεί ότι μια τέτοια στάση των ελληνικών αρχών στοιχειοθετεί ενδεχομένως μια περίπτωση παραβίασης της κοινοτικής νομοθεσίας, είναι προφανές ότι η Επιτροπή, ασκώντας τα καθήκοντά της ως θεματοφύλακας των Συνθηκών, θα προχωρούσε στις απαραίτητες ενέργειες προς την κατεύθυνση της κίνησης μιας πιθανής διαδικασίας επί παραβάσει ενώπιον του Δικαστηρίου των Ευρωπαϊκών Κοινοτήτων.
Όπως επεσήμανα, ωστόσο, η υπόθεση αυτή δεν εντάσσεται στις αρμοδιότητες του Συμβουλίου αλλά σε αυτές της Επιτροπής, και το τελευταίο αυτό θεσμικό όργανο θα πρέπει να κρίνει εάν η αναγραφή του θρησκεύματος στις ελληνικές ταυτότητες συνιστά ή όχι παραβίαση της αρχής της μη διάκρισης λόγω θρησκευτικού φρονήματος.
Εντούτοις, προβαίνοντας σε μια προκαταρκτική εξέταση αυτού του θέματος, θα έλεγα ότι πιστεύουμε πως μια απλή αναγραφή του θρησκεύματος, εφόσον γίνεται απλώς και μόνο για ενημερωτικούς ή ακόμη για στατιστικούς σκοπούς, και εφόσον δεν συνεπάγεται κανένα άλλο συγκεκριμένο μέτρο που θα μπορούσε να επιφέρει μια περίπτωση διάκρισης κατά των οπαδών κάποιας ιδιαίτερης θρησκείας, δεν φαίνεται καταρχήν να στοιχειοθετεί οποιαδήποτε παραβίαση του νομικού και πολιτικού κεκτημένου της Ευρωπαϊκής Ένωσης.
Ούτως ή άλλως, κινούμαστε στο πεδίο δράσης ελεύθερων και δημοκρατικών χωρών: για κάθε πρόθεση απόρριψης μέτρων όπως είναι το προκείμενο υπάρχει η διέξοδος της προσφυγής σε συγκεκριμένες νόμιμες μορφές διαμαρτυρίας και σε ειδικά αρμόδια όργανα σε εθνικό επίπεδο.
Και είναι προφανές ότι τα κοινοτικά όργανα μπορούν να λειτουργήσουν ως όργανα στα οποία εφεσιβάλλονται οι αποφάσεις των προαναφερθέντων εθνικών οργάνων.
Ευχαριστώ τον κ. προεδρεύοντα για την απάντησή του.
Να πω ότι έχω υποβάλει αντίστοιχη ερώτηση και στην Ευρωπαϊκή Επιτροπή χθες.
Πήρα σήμερα την απάντηση.
Υπάρχει όμως κάποια σύγχυση στο θέμα, το οποίο στην Ελλάδα είναι ένα μεγάλο θέμα.
Ευχαριστώ τον κ. προεδρεύοντα, παρόλο ότι διαπίστωσα μια αντίφαση στην απάντησή του.
Από τη μια λέει ότι δεν είναι θέμα κοινοτικό και είναι θέμα του κράτους μέλους.
Από την άλλη όμως θέτει ένα θέμα προσαρμογής με το δίκαιο.
Θέλω να πω, ο κ. προεδρεύων έχει υπόψη του προφανώς την απάντηση που έδωσε γι' αυτό ακριβώς το θέμα η Επιτροπή και λέει ότι η αναγραφή του θρησκεύματος θα παραβίαζε την οδηγία 46/95 για τα προσωπικά δεδομένα.
Με αυτή την απάντηση, εάν την έχει υπόψη του, συμφωνεί ο κ. προεδρεύων;
Ή δεν την έχει υπόψη του, πράγμα το οποίο θα έδειχνε όμως και πολύ μεγάλη έλλειψη συντονισμού ανάμεσα στο Συμβούλιο και την Επιτροπή για ένα πολύ σοβαρό θέμα;
Κύριε βουλευτά, δεν υπάρχει καμία αντίφαση σε αυτή την υπόθεση.
Το ζήτημα είναι πολύ απλό: εφόσον το ζήτημα δεν ρυθμίζεται από κάποια διάταξη της κοινοτικής νομοθεσίας, αυτό εντάσσεται, απλούστατα, στο πλαίσιο της εσωτερικής έννομης τάξης της Ελλάδας και ρυθμίζεται σύμφωνα με τους ελληνικούς νόμους.
Και προφανώς, αυτό θα παύσει να ισχύει μόνον εφόσον κάποια κοινοτική νομοθετική διάταξη μεταφερθεί στην ελληνική νομοθεσία, οπότε θα θεωρείται και αυτή, τελικώς, ως διάταξη της ελληνικής νομοθεσίας.
Το ζητούμενο που τίθεται επί τάπητος είναι να δούμε εάν, σε αυτή τη φάση της διαδικασίας, η συγκεκριμένη υπόθεση στοιχειοθετεί ή όχι παραβίαση των κανόνων της κοινοτικής έννομης τάξης.
Μόνον η Επιτροπή έχει την αρμοδιότητα να αντιδράσει σε αυτό το θέμα.
Το γεγονός ότι η Επιτροπή δεν έχει αντιδράσει μέχρι σήμερα σημαίνει ότι η υπόθεση δεν εμπίπτει επί του παρόντος στο πλαίσιο των κοινοτικών αρμοδιοτήτων.
Επομένως, σε αυτή τη φάση, το ζήτημα δεν έχει ακόμη λάβει κοινοτικές διαστάσεις.
Εάν ενδεχομένως αυτό λάβει κοινοτικές διαστάσεις, η Επιτροπή θα είναι σε θέση να προβεί στις ενέργειες που θα κρίνει σκόπιμες, ιδίως ενώπιον του Δικαστηρίου.
Κύριε Πρόεδρε, παρεμβαίνω ενώ δεν είχα αυτή την πρόθεση, διότι εδώ μετεφέρθη μια παραπλανητική πληροφόρηση η οποία υπάρχει στην Ελλάδα, ότι δηλαδή για να εξευρωπαϊσθούν οι Έλληνες θα πρέπει να μην αναγράφουν το θρήσκευμά τους στις ταυτότητες όπως ισχύει εδώ και εβδομήντα χρόνια στη χώρα μας.
Η απάντηση που έδωσε ο κ. Υπουργός αποδίδει την πραγματικότητα.
Δεν προβλέπεται καμία παρέμβαση, είναι θέμα εθνικού δικαίου και αυτό πράττει η ελληνική πλευρά μέχρι τώρα.
Η αρχή η οποία δημιουργήθηκε για τα προσωπικά δεδομένα εξέδωσε μια απόφαση που θεωρεί ότι η αναγραφή του θρησκεύματος παραβιάζει ευαίσθητα προσωπικά δεδομένα.
Όμως εγώ γνωρίζω ότι η κοινοτική οδηγία που αναφέρεται στο θέμα αυτό λέει ότι, εάν το ενδιαφερόμενο άτομο αποδέχεται την αναγραφή του θρησκεύματος, τότε δεν απαγορεύεται η αναφορά αυτού του προσωπικού δεδομένου.
Και αυτό ακριβώς ζητείται και από την πλευρά του δικού μας κόμματος και από την Εκκλησία της Ελλάδος, η προαιρετική αναγραφή.
Όποιος θέλει το γράφει και όποιος δεν θέλει δεν το γράφει.
Θα ήθελα να σας υπενθυμίσω, κύριοι βουλευτές, ότι αυτή η Ώρα των Ερωτήσεων είναι για υποβολή ερωτήσεων στο Συμβούλιο.
Με κανέναν τρόπο δεν προορίζεται για διευκρίνηση κυβερνητικών θέσεων ή των ευαισθησιών μιας χώρας.
Ερώτηση αριθ.
5 του κ.
(H-0450/00):
Θέμα: Αμφισβήτηση από την Τουρκία των κυριαρχικών δικαιωμάτων των ελληνικών νησιών στο Αιγαίο Η Τουρκία ενόψει της Νατοϊκής άσκησης Dynamic Mix επανέφερε στο προσκήνιο παλαιότερες αμφισβητήσεις της σχετικά με το καθεστώς της ελληνικής κυριαρχίας επί νησίδων και βραχονησίδων του Αιγαίου.
Συνόδευσε δε αυτή την αμφισβήτηση με καταγγελίες για αναπτυξιακές και περιβαλλοντικού χαρακτήρα δραστηριότητες της Ελλάδας στις εν λόγω περιοχές, πολλές από τις οποίες χρηματοδοτούνται από σχετικά προγράμματα της Ευρωπαϊκής Ένωσης.
Συγκεκριμένα η Τουρκία με διάβημα της προς την Ελληνική κυβέρνηση την Τετάρτη 10 Μαΐου του 2000 αναφέρεται "σε στρατιωτικές και άλλες δραστηριότητες της Ελλάδας σε αμφισβητούμενης κυριότητας γεωγραφικούς σχηματισμούς στο Αιγαίο";.
Θα μπορούσε να με ενημερώσει το Συμβούλιο αν συμφωνεί με την παραπάνω αμφισβήτηση των κυριαρχικών δικαιωμάτων της Ελλάδας από την Τουρκία και αν η στάση αυτή συνάδει με το πνεύμα της Συμφωνίας που επετεύχθη, έπειτα από ελληνικές υποχωρήσεις, στο Ελσίνκι αλλά και με το καθεστώς της υποψήφιας προς ένταξη χώρας που ισχύει για την Τουρκία;
Κύριε Πρόεδρε, με εξαίρεση κάποιες φήμες που ακούγονται, το Συμβούλιο δεν έχει στη διάθεσή του καμία συγκεκριμένη πληροφορία αναφορικά με οποιοδήποτε ενδεχόμενο διάβημα της Τουρκίας προς την ελληνική κυβέρνηση, με ημερομηνία την 10η Μαΐου 2000.
Όπως επισημαίνει ο κύριος βουλευτής, το Ευρωπαϊκό Συμβούλιο του Ελσίνκι ανακήρυξε την Τουρκία ως υποψήφια προς ένταξη χώρα στην Ευρωπαϊκή Ένωση.
Στο πλαίσιο του προαναφερόμενου Συμβουλίου παροτρύνθηκαν επίσης οι υποψήφιες χώρες ώστε να καταβάλουν κάθε δυνατή προσπάθεια με σκοπό τη διευθέτηση κάθε εναπομένουσας συνοριακής διαφοράς, καθώς και άλλων προβλημάτων συναφούς χαρακτήρα.
Οι διαφορές που δεν επιλύονται θα πρέπει να παραπεμφθούν ενώπιον του Διεθνούς Δικαστηρίου, σε εύλογο χρονικό διάστημα αλλά, εν πάση περιπτώσει, το αργότερο μέχρι το 2004.
Και τότε το Συμβούλιο θα εξετάσει εκ νέου την κατάσταση.
Σε ό,τι αφορά τις σχέσεις μεταξύ Ελλάδας και Τουρκίας, οι οποίες αποτελούν το υπόβαθρο όλου αυτού του προβλήματος, το Συμβούλιο δεν μπορεί παρά να εκφράσει την ικανοποίησή του για τη βελτίωση των συγκεκριμένων σχέσεων, ευελπιστώντας απλώς πως αυτή η θετική πορεία θα συνεχιστεί, οπότε θα ανοίξει ο δρόμος για μια θετική διευθέτηση, σύμφωνα με τους κανόνες του διεθνούς δικαίου, όλων των ζητημάτων που αφορούν το Αιγαίο.
Επί του προκειμένου, θα ήθελα να σας υπενθυμίσω ­ μιας και πρόκειται επίσης για μια ιδιαίτερα θετική εξέλιξη όσον αφορά αυτό το θέμα ­ ότι τουρκικά στρατεύματα έλαβαν μέρος στην άσκηση του ΝΑΤΟ η οποία διεξήχθη, εν μέρει, επί ελληνικού εδάφους.
Ουδέποτε τα τουρκικά στρατεύματα δεν είχαν συμμετάσχει σε ασκήσεις επί ελληνικού εδάφους.
Επιπλέον, το Συμβούλιο σημειώνει τη δήλωση του Έλληνα υπουργού Εξωτερικών, ο οποίος χαρακτήρισε άριστες τις σχέσεις συνεργασίας ανάμεσα στην Ελλάδα και τις τουρκικές ένοπλες δυνάμεις, προσθέτοντας ακόμη ότι οι ασκήσεις πραγματοποιήθηκαν στο πλαίσιο του απόλυτου σεβασμού όλων των κυριαρχικών δικαιωμάτων της Ελλάδας.
Το σημείο αυτό έχει μεγάλη σημασία, και θα επιθυμούσα επίσης να επισημάνω ότι, σε επίπεδο διμερών σχέσεων, οι υπουργοί Εξωτερικών της Ελλάδας και της Τουρκίας κατέθεσαν μια πρόταση στο περιθώριο της Διάσκεψης Κορυφής του ΝΑΤΟ στη Φλωρεντία, η οποία προσέβλεπε στο να συμπεριληφθεί στην ατζέντα των ελληνοτουρκικών διαπραγματεύσεων, πέρα από τα μέτρα οικοδόμησης εμπιστοσύνης στο Αιγαίο, και μια δέσμη μέτρων για την ανάπτυξη σχέσεων καλής γειτονίας μεταξύ της Ελλάδας και της Τουρκίας με στόχο την παραπέρα εδραίωση του κλίματος ασφάλειας και προσέγγισης ανάμεσα στις δύο χώρες.
Πιστεύω πως όλοι θα πρέπει να συμβάλουμε, σε κάθε όργανο όπου συμμετέχουμε και με την κάθε ευκαιρία όπου θα εγείρονται αυτά τα ζητήματα, ώστε να αποφευχθεί η κλιμάκωση των συγκεκριμένων εντάσεων και για να εκλείψουν τα φαντάσματα του παρελθόντος σε αυτή την υπόθεση.
Κύριε Υπουργέ, και εγώ προσωπικά είμαι υπέρ της προσέγγισης της Ελλάδας με την Τουρκία, αλλά κάτω από ορισμένες και συγκεκριμένες προϋποθέσεις.
Και μέσα στα πλαίσια αυτά θα πρέπει να σας πω ότι είμαι πραγματικά κατάπληκτος από αυτό που είπατε στην αρχή, ότι η ελληνική κυβέρνηση δεν ενημέρωσε καν το Συμβούλιο για την αμφισβήτηση της ελληνικής κυριαρχίας εκ μέρους της Τουρκίας.
Προφανώς το θεωρεί περιττή πολυτέλεια.
Θεωρεί ότι η Τουρκία μπορεί να προχωρήσει ανεμπόδιστη στο δρόμο της προς την Ευρωπαϊκή Ένωση συνεχίζοντας τις παραβιάσεις της ελληνικής κυριαρχίας.
Αλλά αυτό είναι ζήτημα της ελληνικής κυβέρνησης.
Εγώ θα ήθελα να ρωτήσω τώρα εσάς, ανεξάρτητα από τη διπλωματική διατύπωση της απάντησής σας, θεωρείτε ή όχι ότι η Τουρκία πρέπει να κάνει βήματα μπροστά προκειμένου να ανταποκριθεί στις απαιτήσεις των αποφάσεων του Ελσίνκι και ποια θεωρείτε ότι είναι αυτά τα βήματα;
Κύριε βουλευτά, η γνώμη μου είναι ότι το Ελσίνκι σηματοδοτεί την εξεύρεση μιας σημαντικής ισορροπίας ανάμεσα στις ανησυχίες που απασχολούν τα διάφορα εμπλεκόμενα μέρη.
Και όταν μιλώ για εμπλεκόμενα μέρη, δεν αναφέρομαι αποκλειστικά στην Ελλάδα και την Τουρκία, δεδομένου ότι υπάρχει και ένα τρίτο εμπλεκόμενο μέρος που επίσης έχει σημαντικό ρόλο σε αυτή την υπόθεση: πρόκειται για την Κύπρο.
Η απόφαση που ελήφθη σχετικά με την Τουρκία, η απόφαση δηλαδή να ανακηρυχθεί η Τουρκία ως υποψήφια προς ένταξη χώρα στην Ευρωπαϊκή Ένωση, είναι μια απόφαση που στάθμισε με ισορροπημένο τρόπο όλους τους παράγοντες και που έθεσε, συγκεκριμένα, κάποιους περιοριστικούς όρους οι οποίοι καθίστανται σαφείς στα συμπεράσματα του Ευρωπαϊκού Συμβουλίου του Ελσίνκι, και που έχουν να κάνουν ειδικότερα με την επίλυση των υφιστάμενων διαφορών στο Αιγαίο με γνώμονα τους κανόνες του διεθνούς δικαίου.
Και όλα αυτά σύμφωνα με ένα χρονοδιάγραμμα, η τήρηση του οποίου συνδέεται αναπόσπαστα με τις ίδιες τις προσδοκίες της Τουρκίας όσον αφορά τα σχέδια προσέγγισής της με την Ευρωπαϊκή Ένωση.
Θεωρώ πως όλοι οφείλουμε να λάβουμε υπόψη μας το γεγονός ότι, στη συγκεκριμένη αυτή υπόθεση, όπως ανέφερα προ ολίγου, θα πρέπει να προσπαθούμε να μην υποδαυλίζουμε τις διμερείς εντάσεις που θα μπορούσαν πού και πού να εμφανιστούν, υπό τον όρο, προφανώς, ότι οι εντάσεις αυτές δεν απορρέουν από την παραβίαση ουσιαστικών αρχών που έχουν να κάνουν με την ταυτότητα και τα θεμελιώδη συμφέροντα της χώρας, αλλά αντιθέτως, να προσπαθήσουμε να αντιληφθούμε ότι εκείνο που έχει σημασία είναι να κάνουμε το παν για την εξάλειψη αυτών των εντάσεων και, ειδικότερα, να παίξουμε με τον παράγοντα χρόνο.
Πιστεύω πως στην παρούσα φάση υπάρχουν ενδείξεις από αμφότερα τα μέρη, τόσο από την ελληνική όσο και από την τουρκική πλευρά, ενδείξεις που έχουν επίσης αντανάκλαση στο κυπριακό ζήτημα, και ότι καλό θα ήταν να τους αφήσουμε κάποια πίστωση χρόνου αντί να καθόμαστε να αναδεικνύουμε συστηματικά κάποια ασήμαντα επεισόδια τα οποία, σε τελευταία ανάλυση, ίσως να μην είναι παρά μόνο το δέντρο που κρύβει το δάσος.
Νομίζω ότι το δάσος είναι πολύ πιο σημαντικό από αυτά τα μικρά επεισόδια και ότι την παρούσα στιγμή, από πολιτικής άποψης, θα τηρούσαμε μια περισσότερο υπεύθυνη στάση εάν επιδιώκαμε να αξιοποιήσουμε τους παράγοντες που οδηγούν σε άμβλυνση των εντάσεων, και ειδικότερα εάν επιδιώκαμε να υποστηρίξουμε τις προσπάθειες που έχουν καταβάλει τον τελευταίο καιρό οι αρχές των δύο χωρών, ιδίως σε επίπεδο υπουργών Εξωτερικών, με στόχο να αποφύγουν την εκμετάλλευση συγκεκριμένων επεισοδίων για τη διαμόρφωση μιας συνολικής κατάστασης η οποία, με τη σειρά της, αποκτά ιδιαίτερη σπουδαιότητα και της οποίας η διευθέτηση ενδέχεται να αποβεί ζωτικής σημασίας για την ισορροπία της περιοχής του πλανήτη την οποία ενδιαφέρει.
Κύριε Προεδρεύοντα, θέλω να γίνω ακόμη λίγο πιο συγκεκριμένος.
Για την ελληνική πλευρά σε σχέση με την Τουρκία υπάρχει μόνο ένα θέμα το οποίο πρέπει να διευθετηθεί και αυτό είναι η οριοθέτηση της υφαλοκρηπίδας του Αιγαίου.
Η Τουρκία κατά καιρούς έχει θέσει αρκετά θέματα υπό αμφισβήτηση στο Αιγαίο.
Ένα από αυτά είναι το καθεστώς των γκρίζων ζωνών ή των βραχονησίδων του Αιγαίου.
Το ερώτημά μου είναι συγκεκριμένο.
Θεωρείτε ότι στο πλαίσιο του πνεύματος της απόφασης του Ελσίνκι, που καλεί την Τουρκία να διευθετήσει μέχρι το 2004 τις συνοριακές ή άλλες διαφορές με τους γείτονες της, περιλαμβάνεται ως συνοριακή διαφορά το καθεστώς των βραχονησίδων ή των γκρίζων ζωνών του Αιγαίου;
Ποιά είναι η γνώμη του Συμβουλίου, αυτό καλείτε την Τουρκία να κάνει;
Να διευθετήσει ως συνοριακή διαφορά την κατάσταση του Αιγαίου, όπου η Ελλάδα δεν αναγνωρίζει ότι υπάρχει ζήτημα;
Κύριε βουλευτά, αναφέρατε ζητήματα τα οποία, όπως γνωρίζετε, συνιστούν πλευρές των ελληνοτουρκικών διαφορών και αναφορικά με τα οποία, ως γνωστόν, μέχρι στιγμής η Ελλάδα και η Τουρκία προβάλλουν ριζικά αντίθετες θέσεις.
Με άλλα λόγια, υπάρχουν θέματα τα οποία η Τουρκία προσδοκά να θέσει προς συζήτηση υπό το φως των κανόνων του διεθνούς δικαίου, τα οποία όμως η Ελλάδα εκτιμά πως δεν πρέπει να συζητηθούν σε αυτό το πλαίσιο.
Ε λοιπόν, αυτήν ακριβώς τη στιγμή διεξάγονται συνομιλίες και διαπραγματεύσεις σχετικά με αυτά τα θέματα, την παρούσα στιγμή γίνονται επαφές σε διμερές επίπεδο, που καταλήγουν στην προώθηση μέτρων οικοδόμησης εμπιστοσύνης.
Πιστεύω πως θα έπρεπε να δώσουμε κάποια πίστωση χρόνου για την εξέλιξη αυτής της διαδικασίας προτού προχωρήσουμε στην αξιοποίηση ορισμένων πιθανών διαφορών.
Γνωρίζουμε ότι οι εν λόγω διαφορές είναι υπαρκτές, ξέρουμε πως μέχρι σήμερα οι διαφορές αυτές βρέθηκαν στο επίκεντρο μιας κατάστασης η οποία θα μπορούσε να πάρει τα χαρακτηριστικά μιας διένεξης στο Αιγαίο, μιας διένεξης που ευθύς εξ αρχής ενδέχεται να ερμηνευθεί με έναν και μοναδικό τρόπο υπό το φως του διεθνούς δικαίου.
Αλλά ξέρουμε ότι κάτι τέτοιο δεν ισχύει, γνωρίζουμε ότι μιλάμε για διαφορετικά πράγματα όταν θίγουμε το ίδιο θέμα, και επίσης γνωρίζουμε ότι η Ελλάδα και η Τουρκία μιλούν για διαφορετικά πράγματα όταν αναφέρονται στο ίδιο θέμα.
Αλλά γι' αυτόν ακριβώς το λόγο έχει διαμορφωθεί την παρούσα στιγμή ένα διαπραγματευτικό πλαίσιο.
Νομίζω πως πρέπει να αφήσουμε το χρόνο να κάνει τη δουλειά του και να φέρει αποτελέσματα, προσπαθώντας να διασφαλίσουμε ότι το υπάρχον διαπραγματευτικό πλαίσιο θα είναι όντως σε θέση να αποφέρει καρπούς, ιδίως λαμβάνοντας υπόψη μας την ευνοϊκή συγκυρία των ελληνοτουρκικών σχέσεων.
Ερώτηση αριθ.
6 της κ.
(H-0451/00):
Θέμα: Πολιτική παρέμβαση στα προβλήματα της Γεωργίας Η Γεωργία, νέο ανεξάρτητο κράτος, αντιμετωπίζει σοβαρά προβλήματα εμπέδωσης της δημοκρατίας και ανύψωσης του επιπέδου ζωής των πολιτών της.
Την προσπάθεια αυτή δυσχεραίνει το πρόβλημα της απόσχισης της Νότιας Οσσετίας και Αμπχαζίας και το κύμα των προσφύγων που δέχτηκε κυρίως από τη δεύτερη αυτή περιοχή.
Την κατάσταση αυτή έχει καταδικάσει με ψηφίσματά του το Ευρωπαϊκό Κοινοβούλιο και έχει ζητήσει από την Επιτροπή και το Συμβούλιο να υποστηρίξουν την πρωτοβουλία του Συμβουλίου της Ευρώπης για οικοδόμηση μέτρων εμπιστοσύνης στην περιοχή αυτή.
Το Συμβούλιο έχει κάποια στρατηγική γι' αυτή την ευαίσθητη περιοχή;
Σκοπεύει να ασκήσει μία πολιτική για την προάσπιση της ειρήνης και της ασφάλειας σ' αυτή την περιοχή;
Κύριε Πρόεδρε, το Συμβούλιο εκφράζει προφανώς ανησυχίες για τις εσωτερικές συγκρούσεις που μαίνονται στη Γεωργία, συγκρούσεις οι οποίες ακόμη δεν έχουν επιλυθεί, καθώς και για τις συνεπαγόμενες δυσκολίες όσον αφορά την υπόθεση της εδραίωσης της δημοκρατίας και της ανύψωσης του επιπέδου ζωής των πολιτών εκείνης της χώρας.
Κατά συνέπεια, αυτό που κάνουμε είναι να παρέχουμε πολιτική και οικονομική στήριξη στο πλαίσιο της Συμφωνίας Εταιρικής Σχέσης και Συνεργασίας, η οποία τέθηκε σε ισχύ την 1η Ιουλίου 1999.
Επ' ευκαιρία της Διάσκεψης Κορυφής που πραγματοποιήθηκε πέρυσι τον Ιούνιο μεταξύ της Ευρωπαϊκής Ένωσης και των τριών αρχηγών κρατών και κυβερνήσεων της περιοχής του Καυκάσου, εγκρίθηκε μια σημαντική δήλωση η οποία θέτει τα θεμέλια για την ανάπτυξη των σχέσεων ανάμεσα στην Ευρωπαϊκή Ένωση και την περιοχή του Νοτίου Καυκάσου.
Στην ίδια απόφαση υπογραμμίζεται η σημασία της προώθησης της περιφερειακής συνεργασίας, της εγκαθίδρυσης φιλικών σχέσεων ανάμεσα στα κράτη της περιοχής, καθώς και της βιώσιμης ανάπτυξης των οικονομιών τους.
Επιπλέον, η Ευρωπαϊκή Ένωση εξεδήλωσε την προθυμία της να χρησιμοποιήσει τα μέσα παροχής βοήθειας που διαθέτει με σκοπό τη διαμόρφωση ενός ευνοϊκού περιβάλλοντος για τη διευθέτηση των διενέξεων στον Καύκασο.
Κατόπιν τούτου, το Συμβούλιο Συνεργασίας Ευρωπαϊκής Ένωσης - Γεωργίας, που πραγματοποιήθηκε στις 12 Οκτωβρίου, αποφάσισε ότι οι δράσεις συνεργασίας που προβλέπονται για το 2000 θα έπρεπε να επικεντρωθούν, ειδικότερα, στην περαιτέρω ένταση των καταβαλλόμενων προσπαθειών ενόψει της εξεύρεσης μιας λύσης για τις συγκρούσεις στην Αμπχαζία και τη Νότια Οσσετία.
Θα ήθελα να σας υπενθυμίσω ότι η Ευρωπαϊκή Ένωση είναι ο κυριότερος χορηγός βοήθειας για τη δρομολόγηση σχεδίων ανασυγκρότησης στη Νότια Οσσετία, και ότι είναι πρόθυμη να προωθήσει μέτρα με στόχο τη διαμόρφωση ενός κλίματος εμπιστοσύνης, συγκεκριμένα μέσω της ανακατασκευής των έργων υποδομής Βορρά-Νότου που συνδέουν τη Ρωσία με τη Γεωργία.
Πέραν τούτου, η Ένωση έχει επίσης προσφέρει βοήθεια σε σχεδόν 300.000 εκτοπισμένα άτομα μέσα στην ίδια τη Γεωργία, που αναγκάστηκαν να εγκαταλείψουν τις εστίες τους για να ξεφύγουν από πολεμικές συγκρούσεις.
Η Ένωση ενθαρρύνει τη διευθέτηση της διένεξης ούτως ώστε οι άνθρωποι αυτοί να μπορέσουν να επιστρέψουν όσο το δυνατόν συντομότερα στις εστίες τους, και είναι διατεθειμένη να παράσχει συμπληρωματική βοήθεια για την επίτευξη αυτού του στόχου.
Το Συμβούλιο υποστηρίζει όλες τις προσπάθειες που καταβάλλουν οι αρμόδιοι διεθνείς οργανισμοί, και συγκεκριμένα ο ΟΟΣΑ στη Νότια Οσσετία και ο ΟΗΕ στην Αμπχαζία, με σκοπό να συμβάλουν στην εξεύρεση αποδεκτών λύσεων που θα οδηγήσουν στην εξομάλυνση των πολιτικών και οικονομικών σχέσεων και στην επιστροφή των προσφύγων υπό συνθήκες ασφαλείας.
Οφείλουμε να υπενθυμίσουμε λόγω του πολέμου που διεξάγεται στη γειτονική Τσετσενία καραδοκούν πρόσθετοι κίνδυνοι για τη Γεωργία.
Το Συμβούλιο δεν μπορεί να μην εκδηλώσει τους φόβους του ότι η προαναφερόμενη σύγκρουση κινδυνεύει να εξαπλωθεί σε γεωργιανό έδαφος, και εκφράζει την ικανοποίησή του για την επέκταση της αποστολής εποπτείας που αναλαμβάνει ο ΟΟΣΑ κατά μήκος των αντίστοιχων συνόρων.
Κατόπιν αιτήματος του Προέδρου Σεβαρντνάντζε, η Ευρωπαϊκή Ένωση μελετά αυτή τη στιγμή τους ενδεχόμενους τρόπους με τους οποίους θα μπορούσε να συμβάλει στην ενίσχυση και στη διασφάλιση της αποτελεσματικής δράσης της εν λόγω αποστολής εποπτείας.
Ευχαριστώ πολύ, κύριε προεδρεύοντα, για τις πληροφορίες που μου δώσατε.
Ήθελα να σας πω, μετά την πρόσφατη επίσκεψή μου στην Γεωργία, αλλά και από ό,τι είπαν οι εκπρόσωποι της Εκκλησίας της Γεωργίας στον διάλογο που είχε πρόσφατα το Πατριαρχείο με το Ευρωπαϊκό Λαϊκό Κόμμα, ότι στα μάτια των πολιτών της Γεωργίας γίνεται αναποτελεσματική ευρωπαϊκή πολιτική, διότι πέρα από την ανθρωπιστική βοήθεια δεν έχει συμβάλει καθόλου στην επίλυση των προβλημάτων.
Το πρόβλημα των προσφύγων, μεταξύ των οποίων είναι και πολλοί γεωργιανοί πολίτες ελληνικής καταγωγής, είναι άλυτο.
Και θα ήθελα να σας ρωτήσω ποιά είναι αυτά τα επί πλέον μέτρα τα οποία και εσείς αντιλαμβάνεστε ότι πρέπει να πάρετε και να εντείνετε, όπως ήδη μου αναφέρατε;
Και μια ακόμη ερώτηση: πιστεύετε ότι η κρίση αυτή στην οποία αναφερόμαστε αποτελεί μέρος της ρωσικής πολιτικής στην περιοχή;
Επίσης, το Συμβούλιο λαμβάνει το ενδεχόμενο αυτό υπόψη του στην πολιτική του στην περιοχή;
Κυρία βουλευτά, αναφορικά με τα μέτρα που θα μπορούσε η Ευρωπαϊκή Ένωση να θέσει σε εφαρμογή στην περιοχή, νομίζω πως δεν είμαι σε θέση να προσθέσω τίποτα άλλο από αυτά που ήδη ανέφερα και από το σύνολο των πρωτοβουλιών που αναλαμβάνει επί τόπου η Ευρωπαϊκή Ένωση.
Οφείλουμε να έχουμε κατά νου το γεγονός ότι η ικανότητα παρέμβασής μας σε συγκεκριμένες περιοχές είναι περιορισμένη και ότι, επιπλέον, όπως ήδη επισημάνθηκε εδώ σε άλλη ευκαιρία, οι υπαρκτές δυσκολίες που αντιμετωπίζει το πλαίσιο εξωτερικών δράσεων της Ένωσης, καθώς και οι δυσκολίες χρηματοδότησης του εν λόγω πλαισίου εξωτερικών δράσεων, συνιστούν περιοριστικό παράγοντα στην ικανότητα της Ευρωπαϊκής Ένωσης να τονίζει την παρουσία της σε όλες τις καταστάσεις σύγκρουσης που εμφανίζονται στον πλανήτη.
Παρ' όλα αυτά, εκτιμώ ότι, δεδομένης της στρατηγικής σημασίας της συγκεκριμένης περιοχής, η Ευρωπαϊκή Ένωση έχει πράξει εκείνο που κρίνει ότι είναι εφικτό σε αυτή την υπόθεση.
Συμφωνώ στο ότι ενδεχομένως υπάρχουν και άλλα μέτρα που θα μπορούσαμε να προωθήσουμε, αλλά θεωρώ πως, την παρούσα στιγμή, δεν διαθέτουμε το κατάλληλο χρηματοδοτικό πλαίσιο που θα μας επέτρεπε να κάνουμε περισσότερα, ιδίως όσον αφορά τις δράσεις ενίσχυσης των υποδομών.
Σε ό,τι αφορά τη στάση της Ρωσίας, ανεξάρτητα από κάθε πολιτική τοποθέτηση και από οτιδήποτε θα μπορούσε κανείς να σκεφθεί πως κρύβεται πίσω από τις θέσεις της Ρωσίας, δεν νομίζω πως έχουμε αυτή τη στιγμή κανένα χειροπιαστό στοιχείο που θα μπορούσε να υπονοήσει κάποια αντικειμενική πρόθεση ή σκοπιμότητα, εκ μέρους της Ρωσίας, να μεθοδεύσει την αποσταθεροποίηση των χωρών που αναφέρατε.
Πιστεύω ότι υπάρχουν επιπτώσεις, όπως επεσήμανα ο ίδιος, από τον πόλεμο στην Τσετσενία, επιπτώσεις που έχουν αντανάκλαση, και ενδέχεται μάλιστα στο μέλλον να έχουν περισσότερη αντανάκλαση στις γειτονικές χώρες, αλλά θεωρώ πως δεν θα μπορούσα από αυτό να συμπεράνω ότι υπάρχει κατ' ανάγκην σκοπιμότητα από μεριάς των ρωσικών αρχών να μεταφέρουν οποιοδήποτε κλίμα αστάθειας σε γειτονικές περιοχές.
Ερώτηση αριθ.
7 του κ.
(H-0454/00):
Θέμα: Ανθρώπινα δικαιώματα: Αίγυπτος Εν συνεχεία του ψηφίσματος του Ευρωπαϊκού Κοινοβουλίου της 20 Ιανουαρίου 2000 σχετικά με τη βία στην Ανω Αίγυπτο, τι μέτρα έχει λάβει το Συμβούλιο για να εξασφαλίσει ότι η Κοπτική Χριστιανική κοινότητα στην Αίγυπτο υφίσταται δίκαιη και αμερόληπτη μεταχείριση και, ιδίως, μετά τα πρόσφατα γεγονότα, ότι όσοι συνελήφθησαν στο El-Kosheh προσήχθησαν σε αμερόληπτη δίκη και μάλιστα ότι οι συλλήψεις έγιναν χωρίς ίχνος θρησκευτικών διακρίσεων;
Μέσα στο πλαίσιο των εργασιών του Συμβουλίου, το ζήτημα της βίας των φονταμενταλιστών και των πράξεων δολοφονίας κατά των μελών της κοπτικής κοινότητας της Ανω Αιγύπτου έχει έλθει πολλές φορές προς συζήτηση, και συνεχίζουμε να παρακολουθούμε εκ του σύνεγγυς αυτή την υπόθεση.
Από τότε έχουν μεσολαβήσει διάφορες θετικές εξελίξεις, και συγκεκριμένα η απελευθέρωση του Γενικού Γραμματέα της Αιγυπτιακής Οργάνωσης για τα Δικαιώματα του Ανθρώπου και η εφαρμογή του νόμου περί μη κυβερνητικών οργανώσεων, ο οποίος ευελπιστούμε ότι θα προωθήσει παραπέρα την ελευθερία της έκφρασης.
Θα ήθελα να επισημάνω ότι, με την κάθε ευκαιρία και σε διάφορα επίπεδα, η Ευρωπαϊκή Ένωση φρόντιζε να μεταφέρει στους Αιγυπτίους τις ανησυχίες της σχετικά με την κατάσταση των ανθρωπίνων δικαιωμάτων, υπενθυμίζοντας ότι είναι αναγκαίο να σέβεται η χώρα αυτή τις θεμελιώδεις ελευθερίες, για τον πρόσθετο λόγο ότι συμμετέχει στη διαδικασία των ευρωμεσογειακών εταιρικών σχέσεων.
Οι διαπραγματεύσεις ενόψει της σύναψης της Συμφωνίας Σύνδεσης με την Αίγυπτο ολοκληρώθηκαν το περασμένο έτος, ενώ η υπογραφή της προβλέπεται να γίνει σύντομα.
Απαξ και τεθεί σε ισχύ, η εν λόγω συμφωνία θα θεσμοθετήσει τον πολιτικό διάλογο μεταξύ της Ευρωπαϊκής Ένωσης και της Αιγύπτου, ιδίως επί θεμάτων που άπτονται των ανθρωπίνων δικαιωμάτων, κάτι που βεβαίως θα ανοίξει το δρόμο για παραπέρα παρέμβαση και για την άσκηση πιο έντονων πολιτικών πιέσεων από τη μεριά μας σε κάθε ευκαιρία που διαπιστώσουμε μη συμμόρφωση, από πλευράς της Αιγύπτου, προς τις υποχρεώσεις που αυτή αναλαμβάνει στο πλαίσιο αυτής της συμφωνίας.
Σας υπενθυμίζω ότι το άρθρο 2 του σχεδίου συμφωνίας ορίζει πως οι σχέσεις ανάμεσα στα συμβαλλόμενα μέρη, όπως και οι διατάξεις της ίδιας της συμφωνίας, θεμελιώνονται στην προσήλωση στις δημοκρατικές αρχές και στο σεβασμό των θεμελιωδών ανθρωπίνων δικαιωμάτων όπως αυτά διατρανώνονται στην Οικουμενική Διακήρυξη των Δικαιωμάτων του Ανθρώπου.
Και αυτό θα αποτελέσει, βεβαίως, το υπόβαθρο πάνω στο οποίο θα αναπτυχθούν οι διμερείς σχέσεις, καθώς και ο πολιτικός διάλογος που προβλέπεται να διεξαχθεί βάσει της προαναφερόμενης συμφωνίας.
Υπό αυτή την έννοια, θα φροντίζουμε προφανώς να υπενθυμίζουμε διαρκώς στην Αίγυπτο, κάτι άλλωστε που έχουμε πράξει προτού ακόμη θεσμοθετηθεί οποιοδήποτε σχετικό νομικό πλαίσιο υποχρεωτικής εφαρμογής, τις ευθύνες που επωμίζεται, και ειδικότερα αναφορικά με την ανάγκη να γίνονται σεβαστά τα ανθρώπινα δικαιώματα και να διαφυλάσσονται οι θεμελιώδεις ελευθερίες.
Επιθυμώ να ευχαριστήσω τον προεδρεύοντα για την απάντησή του.
Θα ήθελα να πω ότι εκείνο που με παρακίνησε να κάνω αυτή την ερώτηση ήταν ο μεγάλος αριθμός επιστολών που λαμβάνω από τους ψηφοφόρους για το συγκεκριμένο θέμα.
Είναι ίσως το ζήτημα για το οποίο δέχτηκα τις περισσότερες επιστολές πέρυσι.
Μου φαίνεται από όσα είπε ότι είναι πολύ παράξενο το γεγονός ότι αφού πολλοί από τους κόπτες χριστιανούς είχαν δεχτεί επίθεση και είχαν ενοχληθεί από άλλους, συνελήφθησαν μόνον κόπτες χριστιανοί.
Ο προεδρεύων είπε στην απάντησή του ότι το Συμβούλιο θα υπενθυμίσει στους Αιγυπτίους τις ευθύνες τους και θα περιμένει έως ότου υπογράψουν τη συμφωνία σύνδεσης και μπορέσουν να διεξάγουν έναν θεσμοθετημένο πολιτικό διάλογο.
Γιατί όμως δεν χρησιμοποιεί την υπογραφή αυτής της συμφωνίας ως βάση πάνω στην οποία να στηριχτεί για να αναγκάσει τους Αιγυπτίους να υιοθετήσουν μια πιο σταθερή, λογική και χωρίς διακρίσεις στάση απέναντι στους κόπτες χριστιανούς πολίτες της χώρας;
Κύριε βουλευτά, όπως επεσήμανα και προηγουμένως, δεν περιμένουμε την ημέρα της υπογραφής της συμφωνίας για να εκφράσουμε στις αιγυπτιακές αρχές, εάν και όποτε το θεωρούμε προσήκον, τη δυσαρέσκειά μας έναντι κάποιας συγκεκριμένης συμπεριφοράς που θα μπορούσε να υποδεικνύει παραβίαση των θεμελιωδών δικαιωμάτων.
Με το ζήτημα αυτό έχουμε ασχοληθεί στο πλαίσιο του διμερούς πολιτικού διαλόγου, και προφανώς αυτό αποτελεί αντικείμενο ενασχόλησης στο κανονικό πλαίσιο των σχέσεων που αναπτύσσει η Ευρωπαϊκή Ένωση με τρίτες χώρες.
Όσο για την ειδική περίπτωση που αναφέρατε, θεωρούμε πως η συμφωνία στηρίζεται σε ένα συγκεκριμένο διαπραγματευτικό πλαίσιο, και δεν θα ήταν σωστό την παρούσα στιγμή, όταν η συμφωνία έχει ήδη εγκριθεί από την Ευρωπαϊκή Ένωση και έχει γίνει αποδεκτή από το Συμβούλιο, να συναρτήσουμε την τελική υπογραφή της εν λόγω συμφωνίας από την επίλυση ενός προβλήματος το οποίο, όσο σημαντικό και αν είναι, δεν παύει να έχει παρά μόνο μια σχετική βαρύτητα.
Σχετικά με τη συγκεκριμένη περίπτωση που αναφέρατε, κύριε βουλευτά, και ανεξάρτητα από το αν συμφωνώ ή όχι με την άποψή σας ότι η κοπτική κοινότητα ενδέχεται να υφίσταται διακριτική μεταχείριση, θα ήθελα να σας πω ότι, με βάση τις πληροφορίες που διαθέτουμε, παρ' όλο που οι κόπτες εμφανίζονται, ας πούμε, σαν τα κυριότερα θύματα αυτών των κατασταλτικών μέτρων, δεν θεωρούμε ότι η συγκεκριμένη υπόθεση αναδεικνύει μια στάση ιδιαίτερου μένους κατά της κοπτικής κοινότητας, αλλά μάλλον ότι συντρέχει μια σύμπτωση που έχει να κάνει με κάποιας μορφής διένεξη, που αφορά συγκεκριμένα ορισμένες διαφορές μεταξύ καταστηματαρχών και κάποιων τοπικών κοινοτήτων, διαφορές που αποβαίνουν μεν σε βάρος της κοπτικής κοινότητας αλλά που δεν υπονοούν κατ' ανάγκην μια ιδιαίτερη σκοπιμότητα των αιγυπτιακών αρχών όσον αφορά τη συγκεκριμένη αυτή υπόθεση.
Παρά ταύτα, η Ευρωπαϊκή Ένωση συνεχίζει να παρακολουθεί προσεκτικά αυτό το πρόβλημα, και δεν θα παραλείψει να το υπενθυμίζει στις αιγυπτιακές αρχές, ανεξαρτήτως της υπογραφής ή μη της συμφωνίας.
Κύριε Πρόεδρε, ήμουν στην Αίγυπτο ακριβώς την περίοδο που συνέβησαν τα γεγονότα.
Είδα ότι η κατάσταση ήταν σοβαρή, αλλά, όπως είπατε και εσείς ότι οι αιγυπτιακές αρχές κατέβαλαν μεγάλες προσπάθειες.
Θέλω εντούτοις να ρωτήσω μήπως θα έπρεπε να υπάρχει σε ολόκληρη την περιοχή της Μεσογείου, δηλαδή για τη διαδικασία της Βαρκελώνης, μια συστηματική παρακολούθηση της κατάστασης των μειονοτήτων, ιδιαίτερα των χριστιανικών μειονοτήτων που υπάρχουν στον μεσογειακό χώρο και που σε μερικές χώρες βρίσκονται εν μέρει σε πολύ δυσχερέστερη κατάσταση απ' ό,τι στην Αίγυπτο.
Δεν μπορώ παρά να συμφωνήσω με τον κύριο βουλευτή στο ότι υπάρχουν καταστάσεις, σε άλλες χώρες των νοτίων ακτών της Μεσογείου, οι οποίες είναι πολύ χειρότερες από αυτήν για την οποία συζητάμε.
Θα ήθελα να του επισημάνω ότι είναι σχεδόν αδύνατο να διενεργεί η Ευρωπαϊκή Ένωση ένα είδος διαρκούς ελέγχου όλων των καταστάσεων που ενδέχεται να εμφανίζονται σε όλες τις χώρες με τις οποίες διατηρεί σχέσεις στο πλαίσιο της ευρωμεσογειακής εταιρικής σχέσης.
Στο πλαίσιο της προώθησης της Κοινής Εξωτερικής Πολιτικής και Πολιτικής Ασφαλείας, και ιδίως λαμβάνοντας υπόψη την αξιολόγηση στην οποία προβαίνουμε, ειδικότερα στο πλαίσιο του πολιτικού διαλόγου που αναπτύσσουμε με βάση τις συμφωνίες σύνδεσης, επιδιώκουμε να εκφράσουμε τις έντονες ανησυχίες μας για τη σοβαρότητα που χαρακτηρίζει μια σειρά καταστάσεων.
Δεν είναι δυνατόν να περιμένουμε από την Ευρωπαϊκή Ένωση να λειτουργεί σαν ένα είδος διεθνούς οργανισμού εποπτείας των υποθέσεων που αφορούν τα ανθρώπινα δικαιώματα ­ προς το σκοπό αυτό υπάρχουν άλλοι αρμόδιοι οργανισμοί ­, αλλά μπορούμε να συνάγουμε τα ενδεδειγμένα πολιτικά συμπεράσματα, στο επίπεδο των διμερών σχέσεων, όσον αφορά μια ενδεχόμενη αρνητική εξέλιξη αυτών των υποθέσεων.
Συμφωνώ επίσης στο ότι εμφανίζονται καταστάσεις πολύ χειρότερες σε άλλες χώρες με τις οποίες συνεργαζόμαστε στο πλαίσιο της διαδικασίας της Βαρκελώνης, ορισμένες εκ των οποίων ίσως να μη μας περνούν από το μυαλό τη στιγμή αυτή που συζητάμε, και στο ότι πράγματι οφείλουμε να αξιολογήσουμε δεόντως τις συγκεκριμένες καταστάσεις.
Αλλά δεν πρέπει να αναμένουμε από την Ευρωπαϊκή Ένωση να μπορεί να κάνει, σε αυτά τα ζητήματα, τη δουλειά κάποιων άλλων διεθνών οργανισμών.
Ερώτηση αριθ.
8 του κ.
(H-0457/00):
Θέμα: Συνέπειες της ζώνης ευρώ Μπορεί το Συμβούλιο να επισημάνει σε ποιους τομείς ελήφθησαν από τις χώρες της ζώνης ευρώ, από τη στιγμή της δημιουργίας της, αποφάσεις που είχαν πολιτικές συνέπειες για την Ευρωπαϊκή Ένωση και τα κράτη μέλη της;
Το ζήτημα της ζώνης "Ευρώ 11" πρέπει μάλλον να είναι ένα από τα μεγαλύτερα μυστήρια που πλανώνται πάνω από τα κοινοτικά θεσμικά όργανα, μιας και αυτή η ερώτηση επανέρχεται συστηματικά επί τάπητος.
Με το πέρασμα στην τρίτη φάση της Οικονομικής και Νομισματικής Ένωσης άρχισαν να πραγματοποιούνται άτυπες συνεδριάσεις του Συμβουλίου "Ευρώ 11", το οποίο απαρτίζεται από τους υπουργούς Οικονομικών των χωρών που έχουν προσχωρήσει στη ζώνη του ευρώ.
Οι εν λόγω συνεδριάσεις πραγματοποιούνται σε μηνιαία βάση και προηγούνται των επισήμων συνεδριάσεων του Συμβουλίου ECOFIN, στο οποίο συμμετέχουν αντιπρόσωποι των δεκαπέντε κρατών μελών.
Κατά τις συνεδριάσεις του Συμβουλίου "Ευρώ 11" τίθενται κυρίως ζητήματα που αφορούν τις ειδικές ευθύνες που επωμίζονται τα έντεκα κράτη επί θεμάτων που έχουν να κάνουν με το ενιαίο νόμισμα.
Σε περιπτώσεις όπου η εμβέλεια των υπό εξέταση θεμάτων υπερβαίνει το συγκεκριμένο πλαίσιο που προανέφερα, οι συνεδριάσεις διευρύνονται με τη συμμετοχή όλων των κρατών μελών, κάτι άλλωστε που είναι προβλεπόμενο.
Σε κάθε περίπτωση όπου θα χρειάζεται να ληφθούν αποφάσεις, το Συμβούλιο ECOFIN θα προχωρά στη λήψη αυτών των αποφάσεων με βάση τις διαδικασίες που ορίζονται στη Συνθήκη.
Αυτή ακριβώς ήταν η κατεύθυνση που δόθηκε από το Ευρωπαϊκό Συμβούλιο του Λουξεμβούργου της 12ης και 13ης Δεκεμβρίου 1997.
Νομίζω πως οποιαδήποτε άλλη μυστηριώδης πτυχή, η οποία θα μπορούσε ενδεχομένως να καταλογιστεί στη λειτουργία του Συμβουλίου "Ευρώ 11", απορρέει απλώς και μόνο από την παράβλεψη αυτής της πραγματικότητας και των πληροφοριών που παρέθεσα πρωτύτερα, πληροφορίες εξάλλου που είναι δημόσιο κτήμα, από τη στιγμή που ακόμη και ο Τύπος δημοσιοποιεί τα θέματα που εγγράφονται στην ημερήσια διάταξη των συνεδριάσεων του Συμβουλίου "Ευρώ 11", τα οποία στη συνέχεια παραπέμπονται στο ECOFIN, όπου όντως συμμετέχουν και όλα τα υπόλοιπα κράτη τα οποία δεν έχουν προσχωρήσει στη ζώνη του ευρώ.
SV) Κύριε Πρόεδρε, θέλω να ευχαριστήσω την Προεδρία για την απάντηση που έλαβα στην ερώτησή μου.
Στις χώρες όπου θα ληφθούν αποφάσεις σχετικά με την ενδεχόμενη ένταξή τους στο κοινό νόμισμα, όπως η Σουηδία και η Δανία, διεξάγονται συζητήσεις για τη σημασία της Ομάδας Ευρώ 11.
Θεωρώ ότι είναι σημαντικό να ξεκαθαρίσει εκ νέου η Προεδρία ότι η Ομάδα Ευρώ 11, δεν έχει κανένα τυπικό δικαίωμα λήψης αποφάσεων.
Ωστόσο, το ερώτημα είναι αν μπορούν να επισημανθούν κάποια συγκεκριμένα θέματα που ετέθησαν στις άτυπες συζητήσεις της Ομάδας Ευρώ 11, τα οποία οδήγησαν αργότερα σε λήψη τυπικών αποφάσεων στο Συμβούλιο ECOFIN.
Διερωτώμαι αν το Συμβούλιο Υπουργών μπορεί να αναφέρει κάποια παραδείγματα τέτοιων συγκεκριμένων θεμάτων από τις συζητήσεις της Ομάδας Ευρώ 11, τα οποία οδήγησαν στη δημιουργία μιας νέας πολιτικής.
Με την ερώτησή του, ο κύριος βουλευτής εγείρει ένα θέμα πολύ ενδιαφέρον: δεδομένου ότι το Συμβούλιο "Ευρώ 11" και η θεσμοθέτηση της τρίτης φάσης της Οικονομικής και Νομισματικής Ένωσης συγκεκριμενοποιούν μια μορφή ενισχυμένης συνεργασίας η οποία προβλέπεται δυνάμει της Συνθήκης, το ζητούμενο είναι να δούμε κατά πόσο δημιουργείται ένα κεκτημένο σε επίπεδο Συμβουλίου "Ευρώ 11" το οποίο, στη συνέχεια, μεταφέρεται στην Ένωση των Δεκαπέντε.
Στην πραγματικότητα κάτι τέτοιο δεν συμβαίνει, αν και είναι γεγονός πως εμφανίζονται στοιχεία συντονισμού των πολιτικών που προωθούν οι χώρες που συμμετέχουν στο Συμβούλιο "Ευρώ 11", τα οποία προφανώς αντικατοπτρίζονται, ή αναμένεται να επηρεάσουν τη στάση τους στους κόλπους του ECOFIN.
Είναι πολύ λογικό οι χώρες που συμμετέχουν στην προαγωγή ενός προτύπου πραγματικής πολιτικής και που συνδέονται ενόψει της δρομολόγησης πολιτικών οι οποίες αφορούν, π.χ., στην προκειμένη περίπτωση, το πλαίσιο υλοποίησης του ενιαίου νομίσματος, να έχουν τη δυνατότητα, από μόνες τους, να προσδιορίζουν και να συντονίζουν μια θέση, που ωστόσο πρέπει οπωσδήποτε να επικυρώνεται από το Συμβούλιο ECOFIN.
Η παράμετρος αυτή έχει σημασία ώστε να αντιληφθούμε ότι πιθανώς στο μέλλον, με τη λειτουργία προτύπων διαφοροποιημένης ολοκλήρωσης σε διάφορους τομείς άσκησης πολιτικής, υπάρχει το ενδεχόμενο να προκύψουν περισσότερα στοιχεία και τρόποι λειτουργίας παρόμοιας μορφής.
Εν τοιαύτη περιπτώσει, ίσως αυτή να είναι και η μελλοντική μας πορεία, και περιμένουμε να δούμε αν το Ευρωπαϊκό Συμβούλιο της Feira θα κατοχυρώσει την ενσωμάτωση των ενισχυμένων συνεργασιών στο πλαίσιο της Διακυβερνητικής Διάσκεψης.
Και τότε μάλιστα, είναι πολύ πιθανό να δούμε να εμφανίζονται διάφορα πρότυπα άσκησης πολιτικής.
Με ποιον τρόπο θα μπορούσε να αποτραπεί μια τέτοια εξέλιξη;
Στην περίπτωση μιας χώρας όπως εκείνη απ' όπου κατάγεται ο κύριος βουλευτής, ίσως το πρόβλημα θα διευθετηθεί με τη συμμετοχή αυτής της χώρας στο Συμβούλιο Ευρώ.
Αλλά μέχρις ότου οι αρχές της χώρας σας προχωρήσουν στη λήψη μιας τέτοιας απόφασης, το Συμβούλιο Ευρώ θα απαρτίζεται αποκλειστικά από τις έντεκα χώρες που συμμετέχουν σήμερα σε αυτό.
Απ' ό,τι καταλαβαίνω από την απάντηση του Προεδρεύοντα του Συμβουλίου δεν υπάρχουν παραδείγματα που να δείχνουν ότι οι διαπραγματεύσεις στη ζώνης των 11 έχουν προκαταλάβει τις επίσημες διαπραγματεύσεις και τις αποφάσεις του αρμόδιου Συμβουλίου, ήτοι του ECOFIN, ή έχουν δημιουργήσει κεκτημένο, αλλά ότι ανταλλάσσονται απόψεις για τα προβλήματα που αντιμετωπίζουν οι 11 χώρες που συμμετέχουν στο ευρώ.
Νομίζω ότι άκουσα τον προεδρεύοντα να αναφέρει κάτι προς την κατεύθυνση ότι υπήρχαν ημερήσιες διατάξεις για αυτές τις ανεπίσημες συναντήσεις και ότι οι εν λόγω ημερήσιες διατάξεις έπρεπε να είναι δημόσιες.
Ποτέ δεν έχω δει καμία τέτοια ημερήσια διάταξη και θα ήθελα να παρακαλέσω τον προεδρεύοντα να δηλώσει σαφώς σε ποιο βαθμό υπάρχουν ημερήσιες διατάξεις προ των συναντήσεων.
Ο λόγος που εγείρουμε αυτά τα θέματα από την πλευρά των Σουηδών και των Δανών μελών είναι φυσικά ότι μας έχει δημιουργηθεί η εντύπωση ότι πρόκειται για ένα όργανο με μεγάλη επιρροή, αλλά από την απάντηση του προεδρεύοντα καταλαβαίνω ότι την επίσημη αρμοδιότητα και τις τελικές νομικές πολιτικές αποφάσεις συνεχίζει να τις παίρνει το Συμβούλιο ECOFIN.
Ας μιλήσουμε ξεκάθαρα, κύριε βουλευτά: τα θέματα που άπτονται του ενιαίου νομίσματος εξετάζονται αποκλειστικά και μόνο από τους Έντεκα που απαρτίζουν το Συμβούλιο "Ευρώ 11".
Αυτά ακριβώς είναι τα θέματα κοινού ενδιαφέροντος για τα συγκεκριμένα έντεκα κράτη μέλη, και κάθε φορά που το Συμβούλιο "Ευρώ 11" εκτιμήσει πως πρέπει να ασχοληθεί με άλλου είδους ζητήματα, πέρα από εκείνα που συνδέουν τα μέλη του, δηλαδή τα θέματα που αφορούν το ενιαίο νόμισμα, τότε οι αντίστοιχες αποφάσεις θα λαμβάνονται από κοινού με τα υπόλοιπα κράτη μέλη, που δεν συμμετέχουν στο Συμβούλιο "Ευρώ 11".
Τόσο απλό είναι το θέμα.
Εκείνο όμως που δεν μπορεί να αποφευχθεί είναι το ότι η επίτευξη συντονισμού των πολιτικών των χωρών που συμμετέχουν στο "Ευρώ 11", ιδίως στον τομέα του ενιαίου νομίσματος, και το ότι η αντανάκλαση των εν λόγω πολιτικών στο γενικότερο πλαίσιο της οικονομικής και χρηματοοικονομικής πολιτικής της Ένωσης, δεν θα συσχετίζεται εντέλει με τον ίδιο το συντονισμό των προαναφερόμενων χωρών.
Είναι απολύτως φυσιολογικό να επιζητείται ένας προηγούμενος συντονισμός από πλευράς αυτών των χωρών, και είναι φυσιολογικό να καταλήγει αυτός ο συντονισμός στο να επηρεάζει, κατά κάποιο τρόπο, τις τελικές αποφάσεις που λαμβάνονται στους κόλπους του ECOFIN.
Κάτι τέτοιο διαπιστώνεται σε επίπεδο ομάδων επαφής, ή στο επίπεδο των ίδιων των σχέσεων ανάμεσα στις διάφορες χώρες, σε διαφορετικές περιστάσεις.
Έχω υπόψη μου διάφορες περιπτώσεις όπου μέλη των κυβερνήσεων από χώρες της Ευρωπαϊκής Ένωσης, που συνέρχονται στο πλαίσιο του Συμβουλίου, συσκέπτονται ξεχωριστά και συντονίζουν τις θέσεις τους κατά τρόπο ώστε να τηρήσουν μια ενιαία στάση στις συνεδριάσεις των θεσμοθετημένων οργάνων της Ένωσης.
Θα μπορούσε κανείς να ισχυριστεί ότι κάτι τέτοιο δεν εντάσσεται στις κανονικές διαδικασίες της Ένωσης.
Στην προκειμένη περίπτωση όντως δεν εντάσσεται, αλλά στην περίπτωση του Συμβουλίου "Ευρώ 11" αυτό έχει θεσμοθετηθεί δυνάμει της Συνθήκης, και αυτό ακριβώς προβλέπεται να γίνεται.
Νομίζω πως το θέμα δεν χωρά πολλές αμφιβολίες.
Κύριε Προεδρεύων, από όσα έχετε μόλις πει, είναι λοιπόν αντιληπτό ή αναμενόμενο στο Συμβούλιο Ευρώ 11 ότι μετά από μια ανεπίσημη συζήτηση για το ευρώ στο Συμβούλιο Ευρώ 11, θα ψηφίσουν όλοι κατά τον ίδιο τρόπο όταν πάνε στο Συμβούλιο ECOFIN, ακόμη και αν διαφωνούσαν αρχικά;
Είναι αναμενόμενο από τη διαδικασία ότι και οι 11 θα ψηφίσουν το ίδιο κατά την επίσημη λήψη αποφάσεων στο ECOFIN;
Κύριε βουλευτά, το μόνο που θα μπορούσα να σας πω είναι ότι οι υπουργοί αναλαμβάνουν την ευθύνη για τις ίδιες τους τις αποφάσεις και, συνεπώς, εάν προβάλλουν διαφορετικές θέσεις κατά την έναρξη της συνεδρίασης του Συμβουλίου "Ευρώ 11" αλλά, κατά την εξέλιξη των συζητήσεων, καταφέρνουν να καταλήξουν σε ενιαία συμπεράσματα, δεν βλέπω για ποιο λόγο δεν θα τηρούσαν ενιαία στάση και σε επίπεδο ECOFIN.
Δεν νομίζω ότι υπάρχει κανένα πρόβλημα στο να λειτουργούν διαφορετικά επίπεδα συντονισμού, ειδικότερα όταν η ύπαρξή τους θεσμοθετείται δυνάμει της ίδιας της Συνθήκης.
Ερώτηση αριθ.
9 του κ.
(H-0458/00):
Θέμα: Προσπάθεια να ανακαλυφθεί, εν μέσω νεφών μυστικότητας, τι έχει αποφασίσει το Συμβούλιο Σε προηγούμενες απαντήσεις της η Πορτογαλική Προεδρία με έχει επιμόνως διαβεβαιώσει ότι όλα όσα αποφασίζει το Συμβούλιο είναι ανοικτά στο κοινό.
Έχω εκφράσει συνεχή και μείζονα σκεπτικισμό όσον αφορά τους ισχυρισμούς του Συμβουλίου.
Ας κάνουμε μια δοκιμή: μπορεί το Συμβούλιο να μου γνωστοποιήσει σε ποιο ακριβώς σημείο των δημοσιευμένων κειμένων του θα μπορούσα να έχω ανακαλύψει ότι οι Βέλγοι αλιείς επείσθησαν να σταματήσουν να αλιεύουν στην Ιρλανδική Θάλασσα διότι ο Υπουργός Αλιείας της Βρετανίας τους παραχώρησε κρυφίως 190 τόνους από τις ποσοστώσεις βρετανική ζαγκέτας της Βόρειας Θάλασσας και δέκα τόνους από τις ποσοστώσεις βρετανικής γλώσσας στη Μάγχη;
Αυτό το ανακάλυψα από εφημερίδα, αλλά πού θα μπορούσα νομίμως να το βρω μέσα στα φερόμενα ως ανοικτά στο κοινό επίσημα κείμενα του Συμβουλίου;
Η ερώτηση ξεκινά με μια νύξη, σύμφωνα με την οποία η πορτογαλική Προεδρία έχει επιμείνει στο γεγονός ότι όλα όσα αποφασίζει το Συμβούλιο είναι ανοικτά στο κοινό, μια διαβεβαίωση από μεριάς του Συμβουλίου, ωστόσο, που προξενεί κάποια κατάπληξη στον κύριο βουλευτή.
Αναφορικά με την ειδική περίπτωση που αναφέρατε, θα ήθελα να επισημάνω ότι αυτό που συμβαίνει είναι το εξής: το γεγονός ότι οι Βέλγοι αλιείς δεν αλιεύουν στη Βόρεια Θάλασσα δεν έχει να κάνει με οποιαδήποτε απόφαση του Συμβουλίου, μιας και ο κανονισμός που εξέδωσε το Συμβούλιο προβλέπει την παραχώρηση ποσοστώσεων αλιευμάτων σε εκείνα τα ύδατα στο Βέλγιο, αλλά συνεπάγεται από μια πιθανή χρήση του δικαιώματος οιουδήποτε κράτους μέλους να ανταλλάσσει με άλλα κράτη το σύνολο ή μέρος των ποσοστώσεων αλιευμάτων που του έχουν παραχωρηθεί.
Όπως ορίζει ο βασικός κανονισμός της Κοινής Αλιευτικής Πολιτικής, τα κράτη μέλη δικαιούνται, κατόπιν γνωστοποιήσεως στην Επιτροπή, να ανταλλάξουν μεταξύ τους το σύνολο ή μέρος των ποσοστώσεων αλιευμάτων που του έχουν παραχωρηθεί.
Το ίδιο άρθρο ορίζει ότι τα κράτη μέλη οφείλουν να ενημερώνουν την Επιτροπή, σε ετήσια βάση, σχετικά με τα κριτήρια που επιλέγουν για την κατανομή, σε εσωτερικό επίπεδο, των αλιευτικών δυνατοτήτων που τους έχουν παραχωρηθεί.
Επομένως, οι διαθέσιμες αλιευτικές δυνατότητες για όλα τα κράτη μέλη καθορίζονται και κατανέμονται κατόπιν αποφάσεως του Συμβουλίου, ενώ το κάθε κράτος μέλος αναλαμβάνει την ανακατανομή αυτών των δυνατοτήτων στο πλαίσιο του εθνικού του στόλου, ή ενδεχομένως, εάν το θεωρήσει σκόπιμο, την ανταλλαγή μέρους αυτών των δυνατοτήτων με οιοδήποτε άλλο κράτος μέλος, έχοντας απλώς την υποχρέωση, στην προκειμένη περίπτωση, να ενημερώσει την Επιτροπή, και αυτό αποκλειστικά και μόνο για λόγους αποτελεσματικότερης διαχείρισης και ελέγχου των αλιευτικών πόρων.
Αρα, δεν νομίζουμε πως θα μπορούσε να βρεθεί οποιοδήποτε κείμενο, μεταξύ αυτών που δημοσιεύει το Συμβούλιο, όπου θα αναφέρεται η ανταλλαγή υπομνημάτων ανάμεσα στο Βέλγιο και το Ηνωμένο Βασίλειο, από τη στιγμή που, σύμφωνα με την κοινοτική νομοθεσία, εμπίπτει στην αρμοδιότητα των κρατών μελών να αποφασίσουν από κοινού για το συγκεκριμένο θέμα, και αυτό δίχως καμία αντίρρηση από μεριάς του Συμβουλίου.
Παρά ταύτα, όσον αφορά το θέμα της συνολικής κατανομής των ποσοστώσεων, ο κύριος βουλευτής μάλλον γνωρίζει ότι αυτή δημοσιεύεται στην Επίσημη Εφημερίδα και εμφανίζεται στα συνοπτικά πρακτικά των συνεδριάσεων των Συμβουλίων Υπουργών, καθώς και στις συνοδευτικές δηλώσεις που παρατίθενται σε παράρτημα.
Δεν νομίζουμε πως, στην προκειμένη περίπτωση, υπάρχει οιαδήποτε έλλειψη διαφάνειας όσο αφορά τα θέματα που εμπίπτουν στις αρμοδιότητες του Συμβουλίου.
Πάνω στο θεωρείο υπάρχουν επισκέπτες που παρακολουθούν τι λέμε.
Όλα είναι ανοικτά στο Κοινοβούλιο.
Μπορούν να ακούσουν τι συζητάμε και να συμφωνήσουν ή να διαφωνήσουν.
Οι συναντήσεις όμως του Συμβουλίου Υπουργών γίνονται μυστικά.
Θα μπορούσατε ίσως να ξεφύγετε από αυτό το παράδειγμα και να πείτε ότι είναι ένα κράτος μέλος που μιλάει στην Επιτροπή και της στέλνει μια επιστολή.
Ωστόσο, αυτά γίνονται κρυφά.
Αν εμείς - εσύ και εγώ - θέλουμε να κατανοήσουν και να συμφωνήσουν οι πολίτες με τις αποφάσεις που λαμβάνουμε, συμφωνείτε σίγουρα μαζί μου ότι αυτό πρέπει να γίνεται δημοσίως.
Όχι, δεν συμφωνώ, κύριε βουλευτά, διότι καμία κυβέρνηση στον κόσμο δεν παίρνει τις διαχειριστικές της αποφάσεις δημοσίως.
Θα μπορούσαμε να θέσουμε επί τάπητος το εάν θα πρέπει ή όχι να λαμβάνονται δημοσίως οι αποφάσεις που αφορούν τη νομοθετική διαδικασία.
Πρόκειται για ένα ζήτημα το οποίο μας έχει απασχολήσει στο πλαίσιο της Διακυβερνητικής Διάσκεψης.
Αλλά επί του παρόντος, κύριε βουλευτά, δεν έχουμε καταλήξει σε τελικό συμπέρασμα, και μέχρι να γίνει αυτό οι κανόνες του Συμβουλίου παραμένουν ως έχουν.
Δεν νομίζω ότι οι συγκεκριμένοι κανόνες αντανακλούν κάποια αρνητική πρακτική από πλευράς του Συμβουλίου, αλλά είναι αυτοί που είναι λόγω των σχετικών διατάξεων της Συνθήκης περί του τρόπου λειτουργίας του Συμβουλίου.
Ερώτηση αριθ.
10 του κ.
(H-0460/00):
Θέμα: Θιβέτ και η Παγκόσμια Τράπεζα Γνωρίζει το Συμβούλιο την πρόταση της Παγκόσμιας Τράπεζας σχετικά με το Σχέδιο "China Western Poverty", δηλαδή για τη μετακίνηση δεκάδων χιλιάδων μη θιβετιανών αγροτών στην περιοχή Amdo, παραβιάζοντας με αυτόν τον τρόπο το διεθνές δίκαιο περί μεταφοράς πληθυσμών σε κατεχόμενα εδάφη;
Γνωρίζει επίσης ότι το σχέδιο αυτό έχει καταδικασθεί από τις κυβερνήσεις της Γερμανίας και των Ηνωμένων Πολιτειών αλλά έχει υποστηριχθεί από τη βρετανική κυβέρνηση;
Πρόκειται το Συμβούλιο να πιέσει την Παγκόσμια Τράπεζα να εγκαταλείψει το σχέδιο αυτό και τη βρετανική κυβέρνηση να αποσύρει την υποστήριξή της;
Θα είμαι πολύ σύντομος, κύριε Πρόεδρε.
Το Συμβούλιο δεν έχει ασχοληθεί με το θέμα που αναφέρεται στην ερώτηση.
Τα κράτη μέλη είναι εκείνα που οφείλουν να εξετάσουν το ζήτημα των ειδικών σχεδίων που χρηματοδοτούνται από την Παγκόσμια Τράπεζα.
Σε ό,τι αφορά τα σχέδια για το Θιβέτ τα οποία χρηματοδοτούνται από την Ευρωπαϊκή Ένωση με πόρους του αντίστοιχου προγράμματος συνεργασίας, η θέση της Ευρωπαϊκής Ένωσης είναι ότι αποδέκτες των εν λόγω σχεδίων θα πρέπει να είναι οι άνθρωποι θιβετιανής καταγωγής.
Επιτρέψτε μου να πω αρχικά ότι εξεπλάγην από την απάντηση του υπουργού στον αξιότιμο φίλο μου για το θέμα των ανθρωπίνων δικαιωμάτων στην Αίγυπτο.
Αν η Ευρώπη δεν είναι υπέρ των ανθρωπίνων δικαιωμάτων τότε δεν ξέρω τι υποστηρίζει.
Θα ήθελα να του κάνω, αν μπορώ, μια ερώτηση για το Θιβέτ επειδή το Θιβέτ βρίσκεται παράνομα υπό την κατοχή της Κίνας εδώ και πολλά χρόνια.
Συμφωνεί ο υπουργός ότι ανεξάρτητα με το πόσα χρόνια θα περάσουν πριν ανακτήσει την ελευθερία του το Θιβέτ, κανένα ευρωπαϊκό κράτος δεν θα πρέπει να αναγνωρίσει τις παράνομες ενέργειες της κυβέρνησης της Κίνας στο Θιβέτ και ότι η μεταφορά δεκάδων χιλιάδων μη Θιβετιανών στο Amdo είναι παράνομη σύμφωνα με τη διεθνή νομοθεσία;
Η Παγκόσμια Τράπεζα το έχει αναγνωρίσει αυτό και καταλαβαίνω ότι εγκαταλείπει την πρόταση που είναι γνωστή ως "China Western Poverty".
Η βρετανική κυβέρνηση δεν έχει ακόμη αποσύρει την υποστήριξή της και αυτό που ζητάω από τον προεδρεύοντα να κάνει είναι να υπενθυμίσει στις κυβερνήσεις όλων των κρατών μελών στο Συμβούλιο - συμπεριλαμβανομένης της Βρετανίας - ότι δεν θα πρέπει να επιδοκιμάζουν ή να θεωρηθούν ότι επιδοκιμάζουν τις παράνομες ενέργειες και παραβιάσεις των ανθρωπίνων δικαιωμάτων και των εθνικών δικαιωμάτων εις βάρος των ανθρώπων και του έθνους του Θιβέτ.
Κύριε βουλευτά, κατανοώ τις ανησυχίες σας και δεν θα παραλείψουμε να τις μεταφέρουμε στα κράτη μέλη.
Θα ήθελα ωστόσο να σας διαβεβαιώσω ότι η Ευρωπαϊκή Ένωση δεν έχει παραμελήσει το ζήτημα του Θιβέτ.
Για παράδειγμα, απέστειλε ήδη επί τόπου τρόικες επικεφαλής αποστολών επιφορτισμένες με τη διενέργεια αποστολών ενημερώσεως στο Θιβέτ.
Επιπλέον, το ζήτημα αυτό τίθεται συστηματικά και τακτικά επί τάπητος στο πλαίσιο του διαλόγου για τα ανθρώπινα δικαιώματα που διεξάγεται μεταξύ Ευρωπαϊκής Ένωσης και Κίνας.
Πριν από τον τελευταίο γύρο αυτού του διαλόγου, που έλαβε χώρα στη Λισσαβόνα στις 25 Φεβρουαρίου, πραγματοποιήθηκε διάβημα προς την πλευρά των κινεζικών αρχών, όπου γινόταν μνεία στο πρόβλημα των ανθρωπίνων δικαιωμάτων στο Θιβέτ.
Η Ευρωπαϊκή Ένωση ουδόλως ξεχνά το πρόβλημα των ανθρωπίνων δικαιωμάτων στο Θιβέτ, παρ' ότι τα τελευταία χρόνια, όπως θα γνωρίζει ο κύριος βουλευτής, η Ευρωπαϊκή Ένωση δεν είχε μια ξεκάθαρη θέση όσον αφορά το ζήτημα ουσίας.
Στους κόλπους της Ευρωπαϊκής Ένωσης δεν έχει ακόμη ληφθεί μια οριστική απόφαση με σκοπό την αντιμετώπιση του ζητήματος ουσίας, και αυτό είναι ένα θέμα το οποίο πρέπει να τίθεται σαφέστατα επί τάπητος.
Η Ευρωπαϊκή Ένωση διαθέτει πολύ περισσότερα από την ικανότητα απλά να αποστέλλει διερευνητικές ομάδες, να διεξάγει συζητήσεις, να κάνει συστάσεις και ούτω καθεξής.
Στην περίπτωση της Αιγύπτου, όπως έχει ήδη ειπωθεί, έχουμε τα ευρωπαϊκά - μεσογειακά προγράμματα και τις συμφωνίες σύνδεσης.
Στην περίπτωση της Κίνας έχουμε πάρα πολλές σημαντικές εμπορικές συμφωνίες και ενδεχομένως την ένταξή της στον ΠΟΕ.
Δεν θα μπορούσαμε να χρησιμοποιήσουμε τη δύναμή μας, το σθένος μας για να πετύχουμε τους στόχους μας όσον αφορά τα ανθρώπινα δικαιώματα και να μη συνεχίσουμε απλά να μιλάμε χωρίς να βλέπουμε αποτελέσματα;
Θα επιθυμούσα να επισημάνω και πάλι και να τονίσω αυτό που είπα προηγουμένως, αναφορικά με το γεγονός ότι δεν έχει ακόμη καθορισθεί, στους κόλπους της Ευρωπαϊκής Ένωσης, καμία επίσημη κοινή θέση σχετικά με το ζήτημα του Θιβέτ.
Και αυτό ανεξαρτήτως του προβλήματος των ανθρωπίνων δικαιωμάτων.
Σε ό,τι αφορά ειδικότερα το ζήτημα των ανθρωπίνων δικαιωμάτων, θα ήθελα να σας πω ότι οι αντιδράσεις και οι στάσεις που υιοθετεί η Ευρωπαϊκή Ένωση συναρτώνται άμεσα από τη σημασία των προβλημάτων.
Και, παρά το γεγονός ότι το συγκεκριμένο πρόβλημα έχει κάποια σημασία, είναι βέβαιο ότι, στο πλαίσιο μιας συζήτησης ενόψει της προσχώρησης της Κίνας στον Παγκόσμιο Οργανισμό Εμπορίου, λόγου χάρη, το πρόβλημα αυτό σίγουρα δεν μπορεί να αναδειχθεί σαν καθοριστικό στοιχείο που θα μπορούσε να μπλοκάρει μια τόσο σπουδαία διαπραγμάτευση.
Οφείλουμε να τηρούμε την αρχή "παν μέτρον άριστον" όσον αφορά τις αντιδράσεις μας έναντι των διαφορετικών καταστάσεων.
Ερώτηση αριθ.
11 της κ.
(H-0462/00):
Θέμα: Τα περάσματα του θανάτου στα στενά του Γιβραλτάρ Η πολιτική για τον περιορισμό της μετανάστευσης και την παρακολούθηση της περιοχής των στενών του Γιβλαλτάρ, η οποία χαίρει ευρωπαϊκής χρηματοδοτικής βοήθειας, ενέχει σοβαρά σφάλματα προσανατολισμού, όπως δημοσίως επεσήμανε η κυβέρνηση της Ανδαλουσίας και ο Επίτροπος διοικήσεως.
Δεν πιστεύει το Συμβούλιο ότι, για την αποτελεσματικότητα, του εν λόγω σχεδίου, θα έπρεπε να υπάρξει μία συμφωνία με το Μαρόκο για την καταπολέμηση των διαφόρων κλάδων της μαφίας και την υιοθέτηση αποτελεσματικών μέτρων ελέγχου, με πλοία ή κάτι τέτοιο, ούτως ώστε να σταματήσουν αυτοί οι περιττοί θάνατοι και να πραγματοποιηθούν οι προβλεπόμενες επενδύσεις στο βορρά του Μαρόκου;
Η ερώτηση που απευθύνει η κυρία βουλευτής αναφέρεται στις δράσεις του Συμβουλίου που αφορούν, από τη μια, τους ελέγχους που πραγματοποιούν τα κράτη μέλη κατά μήκος των εξωτερικών θαλασσίων συνόρων και, από την άλλη, τα μέτρα που θα μπορούσαν, ενδεχομένως, να ληφθούν στις χώρες καταγωγής με στόχο την αποτροπή της λαθρομετανάστευσης και την πάταξη της δραστηριότητας των δουλεμπόρων.
Τα μέτρα που αποβλέπουν στην αύξηση της αποτελεσματικότητας των ελέγχων που διενεργούν τα κράτη μέλη κατά μήκος των εναερίων και θαλασσίων εξωτερικών τους συνόρων εφαρμόστηκαν κυρίως στο πλαίσιο της Συμφωνίας Schengen, ενώ τώρα, μετά την έναρξη ισχύος της Συνθήκης του Αμστερνταμ, έχουν ενσωματωθεί στο κεκτημένο της Ευρωπαϊκής Ένωσης.
Παρ' όλο που τα συγκεκριμένα μέτρα δρομολογούνται με ευθύνη των κρατών μελών, το Συμβούλιο εποπτεύει την ουσιαστική τους προώθηση μέσω των αρμοδίων υπηρεσιών του.
Θα σας αναφέρω, επί παραδείγματι, το γεγονός ότι, κατόπιν αποφάσεως που έλαβε η Εκτελεστική Επιτροπή των χωρών της Schengen στις 18 Δεκεμβρίου 1998 σχετικά με τη συντονισμένη προσφυγή στις υπηρεσίες συμβούλων για θέματα εγγράφων, έχουν δρομολογηθεί μέτρα που προσβλέπουν στην πάλη κατά της λαθρομετανάστευσης από θαλάσσης και αέρος, σε συνεργασία με τις διάφορες αφρικανικές χώρες.
Πέραν τούτου, επίσης κατόπιν αποφάσεως που έλαβε το 1999, η Εκτελεστική Επιτροπή των χωρών της Schengen ενέκρινε ένα σχέδιο αμοιβαίας συνδρομής, όσον αφορά τις ανταλλαγές αξιωματούχων διασύνδεσης με στόχο την παροχή βοήθειας και συμβουλών κατά την εκτέλεση αποστολών ασφαλείας και ελέγχων κατά μήκος των εξωτερικών συνόρων.
Εκτός από αυτά που εντάσσονται στο κεκτημένο Schengen, προωθούνται επίσης έμπρακτα μέτρα παρεμφερούς χαρακτήρα εξ ονόματος της Ευρωπαϊκής Ένωσης, τα οποία στηρίζονται συνολικά στο ήδη προϋπάρχον κεκτημένο της Ευρωπαϊκής Ένωσης, και συγκεκριμένα στην κοινή θέση της 25ης Οκτωβρίου 1996, και που συνίστανται στη συγκρότηση αποστολών επιφορτισμένων με την παροχή βοήθειας και ενημέρωσης πριν από τη διέλευση των συνόρων.
Εντούτοις, και τα τελευταία αυτά μέτρα θα συντονίζονται από τις αρμόδιες υπηρεσίες του Συμβουλίου και, επί του παρόντος τουλάχιστον, δεν προϋποθέτουν τη συμμετοχή καμίας αφρικανικής χώρας.
Όσον αφορά την αντιμετώπιση των βαθύτερων αιτίων που βρίσκονται στη ρίζα των φαινομένων διαφυγής και αποδημίας, τα οποία παρατηρούνται σε ορισμένες αφρικανικές χώρες, σας παραπέμπουμε στο σχέδιο δράσης για το Μαρόκο, που εγκρίθηκε από το Συμβούλιο τον Οκτώβριο του 1999.
Το προαναφερόμενο σχέδιο δράσης αποτελεί σκέλος μιας δέσμης πέντε σχεδίων δράσης, το καθένα από τα οποία περιλαμβάνει μια εξαντλητική και συνεκτική προσέγγιση της υφιστάμενης κατάστασης σε κάποια συγκεκριμένη χώρα καταγωγής ή διέλευσης των αιτούντων άσυλο, εφόσον κριθεί ότι η χώρα αυτή παίζει σημαντικό ρόλο σε αυτή την υπόθεση.
Για την κάθε χώρα που επιλέγεται, το αντίστοιχο σχέδιο δράσης προβάλλει έναν ισορροπημένο συνδυασμό των διαφόρων δυνατοτήτων που προσφέρει η Ευρωπαϊκή Ένωση στους τομείς των εξωτερικών σχέσεων, της αναπτυξιακής πολιτικής και της παροχής ανθρωπιστικής και οικονομικής βοήθειας.
Στο πλαίσιο του σχεδίου δράσης για το Μαρόκο, που αφορά ειδικότερα την κατάσταση την οποία περιέγραψε η κυρία βουλευτής, η συγκεκριμένη χώρα θεωρήθηκε ως χώρα καταγωγής και διέλευσης οικονομικών μεταναστών με προορισμό τις ευρωπαϊκές χώρες.
Ανάμεσα στα μέτρα που δρομολογούνται με αυτό το σχέδιο δράσης συμπεριλαμβάνονται, ειδικότερα, η αξιοποίηση των υπαρχόντων διαύλων με στόχο τη βελτίωση της συλλογής των δεδομένων, η διάδοση σωστής ενημέρωσης αναφορικά με τη μετανάστευση, η χάραξη στρατηγικών που θα προσβλέπουν στην καταπολέμηση της παράνομης διακίνησης, καθώς και μέτρα εφαρμογής των συμφωνιών επανεισδοχής.
Επιπλέον, προβάλλεται η ενθάρρυνση των άμεσων ξένων επενδύσεων και η δρομολόγηση δράσεων επαγγελματικής κατάρτισης, που επίσης απευθύνονται και στις μικρές επιχειρήσεις, όπως επίσης και η παροχή κινήτρων για την εθελοντική επιστροφή και την επανένταξη των Μαροκινών που διαμένουν στις χώρες της Ευρωπαϊκής Ένωσης.
Το Ευρωπαϊκό Συμβούλιο του Tampere, όταν αποδέχθηκε, στις 15 Οκτωβρίου 1999, τα σχέδια δράσης που εκπονήθηκαν από την Ομάδα Υψηλού Επιπέδου, παραδέχθηκε ότι η Ευρωπαϊκή Ένωση ­ και το σημείο αυτό είναι σημαντικό ­ δεν έχει ακόμη προβεί σε μια συνολική προσέγγιση του φαινομένου της μετανάστευσης στο πλαίσιο της οποίας θα λαμβάνονται υπόψη οι πολιτικές πτυχές, ή τα ζητήματα που αφορούν τα ανθρώπινα δικαιώματα και την ανάπτυξη σε χώρες και περιοχές καταγωγής και διέλευσης των μεταναστών.
Προς το σκοπό αυτό, θα χρειαστεί να καταπολεμηθεί η φτώχεια και να βελτιωθούν οι συνθήκες διαβίωσης και οι ευκαιρίες απασχόλησης, και θα πρέπει να προλαμβάνονται οι συγκρούσεις και να εδραιωθεί το δημοκρατικό πολίτευμα στις ενδιαφερόμενες χώρες.
Γι' αυτόν ακριβώς το λόγο επιζητείται αυξημένη συνεκτικότητα των εσωτερικών και των εξωτερικών πολιτικών της Ένωσης που προωθούνται στο πλαίσιο των αντίστοιχων πεδίων αρμοδιότητας της ίδιας της Ένωσης και των κρατών μελών.
Η σύναψη εταιρικών σχέσεων με τρίτες χώρες αναδεικνύεται επίσης ως νευραλγικής σημασίας παράγοντας για την επιτυχή έκβαση αυτής της πολιτικής.
Η Ένωση συνειδητοποιεί το γεγονός ότι, για να μπορέσει να υλοποιηθεί το σχέδιο δράσης για το Μαρόκο, θα χρειαστεί μια εταιρική σχέση και η ανάπτυξη της συνεργασίας με τις μαροκινές αρχές.
Προς το σκοπό αυτό, πέρυσι τον Ιούνιο μια αποστολή μετέβη στο Μαρόκο, προτού ολοκληρωθεί η κατάρτιση του σχεδίου δράσης, με στόχο την έναρξη ενός διαλόγου με τις μαροκινές αρχές.
Και τώρα, στα τέλη του τρέχοντος μήνα, προβλέπεται η μετάβαση μιας άλλης, παρόμοιας αποστολής, η οποία θα συζητήσει επί συγκεκριμένων θεμάτων με τους Μαροκινούς συνομιλητές μας.
Όπως ανέφερα προηγουμένως, στο πλαίσιο της πολιτικής της Ευρωπαϊκής Ένωσης περιλαμβάνεται επίσης η αναπτυξιακή βοήθεια, καθώς και η χορήγηση ανθρωπιστικής και οικονομικής βοήθειας στο Μαρόκο.
Η υλοποίηση του σχεδίου δράσης για το Μαρόκο συνιστά, προφανώς, μια μακρόπνοη στρατηγική, αλλά μόνο μέσω του διαλόγου που έχει ξεκινήσει για τα συγκεκριμένα θέματα και του διαλόγου που προωθείται στο πλαίσιο του Συμβουλίου Σύνδεσης θα καταφέρουμε να επιτύχουμε προόδους σε αυτή την υπόθεση.
Επιθυμώ να καταλάβω από αυτή τη μακρά απάντηση, από την οποία δεν τα έχω κατανοήσει όλα πολύ καλά, ότι το Συμβούλιο διατηρεί αυτή την στάση με καλές προθέσεις έναντι αυτού του σοβαρού προβλήματος.
Λαμβάνοντας υπόψη το ιδιαίτερα ακατανόητο γεγονός ότι η Ευρωπαϊκή Ένωση προορίζει περισσότερα μέσα και επιδεικνύει μεγαλύτερη αποτελεσματικότητα, για παράδειγμα, στον έλεγχο των δικτύων, στον έλεγχο της αλιείας, απ' ότι στον έλεγχο των περασμάτων θανάτου, θα ήθελα να ρωτήσω τον Προεδρεύοντα του Συμβουλίου αν δεν θα εξυπηρετούσε, κατά την άποψή του να έχουμε τη δυνατότητα μιας περιοδικής αξιολόγησης της κατάστασης στα Στενά του Γιβραλτάρ και μια έκθεση σχετικά με τις ελάχιστες προόδους σε αυτό το θέμα.
Πιστεύω ότι ήσασταν πολύ σαφής, απαντήσατε με πολλά λόγια, αλλά τα λόγια αυτά κρύβουν πολύ λίγη αποτελεσματικότητα.
Και η Ευρωπαϊκή Ένωση, μαζί με το Μαρόκο, και χρησιμοποιώντας μέσα ελέγχου των πλοίων στα Στενά, θα απέφευγε αυτή την απώλεια ανθρώπινων ζωών που ανέρχεται ήδη σε περισσότερους από έναν στρατιώτη, και που αποτελεί δική μας ευθύνη.
Το Παρατηρητήριο μετανάστευσης είναι αποκλειστικά για τα μέσα επικοινωνίας, ανεκδοτολογικό.
Κύριε Προεδρεύων του Συμβουλίου, δεν θεωρείτε σκόπιμη την πρόβλεψη μιας περιοδικής αξιολόγησης;
Κυρία βουλευτά, επιτρέψτε μου καταρχάς να σας πω ότι συμφωνώ με την ερμηνεία σας: έχουμε να κάνουμε με μια εξαιρετικά σοβαρή κατάσταση, με μια ανθρώπινη τραγωδία που συντελείται καθημερινά και συστηματικά, και στην οποία πρέπει να στρέψουμε την προσοχή μας.
Πιστεύω, άλλωστε, ότι οι ισπανικές αρχές πραγματοποίησαν επαφές γι' αυτό το θέμα με τις μαροκινές αρχές, και μόλις προσφάτως ο κ. Πρωθυπουργός Aznar είχε μια συνάντηση με τον ομόλογό του Μαροκινό Πρωθυπουργό ακριβώς για να συζητήσουν γι' αυτή την κατάσταση.
Διαβλέπεται η λήψη αναπτυξιακών μέτρων στο βόρειο τμήμα της χώρας, που σκοπό έχουν τη μερική ανακούφιση της επικρατούσας κατάστασης και την αντιμετώπιση της επιδείνωσης των οικονομικών συνθηκών που αποτελούν την αιτία αυτών των μεταναστευτικών ροών.
Όσο για το ενδεχόμενο να διαθέτουμε, σε τακτά χρονικά διαστήματα, μια ποσοτική αξιολόγηση σχετικά με τα περιστατικά, πιστεύω πως οι ισπανικές αρχές είναι σε θέση να παράσχουν κάθε αναγκαία πληροφορία γι' αυτό το θέμα.
Νομίζω, εξάλλου, ότι οι συγκεκριμένες πληροφορίες υπάρχουν σε εσωτερικό επίπεδο στην Ισπανία, και ότι οι ισπανικές αρχές δημοσιοποιούν τέτοιου είδους πληροφορίες.
Εκείνο που προσπαθώ να εξηγήσω στην κυρία βουλευτή ­ και αυτός είναι ο λόγος της μακροσκελούς μου απάντησης ­ είναι ότι τα μέτρα που έχει δρομολογήσει η Ευρωπαϊκή Ένωση σχετικά με αυτό το θέμα, ή τα μέτρα που ενδιαφέρουν έμμεσα αυτή την υπόθεση, είναι μέτρα με μακρόπνοη προοπτική τα οποία, προφανώς, δεν θα μπορούσαν να δώσουν άμεση απάντηση σε μια συγκεκριμένη κατάσταση, αλλά που προσβλέπουν να παρέμβουν στα στάδια που προηγούνται των συγκεκριμένων περιστατικών, με το να συμβάλλουν, δηλαδή, στη διαμόρφωση των όρων που θα επιτρέπουν στους Μαροκινούς πολίτες να εγκαθίστανται και να παραμένουν στο έδαφος της χώρας τους.
Πρόκειται για μέτρα αναπτυξιακού χαρακτήρα τα οποία, άλλωστε, κινούνται μέσα στο πνεύμα της ίδιας της ευρωμεσογειακής εταιρικής σχέσης.
Αντιλαμβάνομαι ότι το πρώτο πράγμα που θα μπορούσε να σκεφθεί η κυρία βουλευτής είναι ότι, βραχυπρόθεσμα, ο πρακτικός αντίκτυπος των συγκεκριμένων μέτρων είναι περιορισμένος.
Τόνισε μάλιστα ότι επιτυγχάνονται ελάχιστες πρόοδοι και πολύ μικρά βήματα.
Θα πρέπει όλοι να αντιληφθούμε ότι η Ευρωπαϊκή Ένωση έχει ήδη καταρτίσει ένα σύνολο πολιτικών τις οποίες σκοπεύει να εφαρμόσει εμπράκτως και οι οποίες εκφράζουν επιλογές στρατηγικού χαρακτήρα, και ότι οι συγκεκριμένες επιλογές δεν μπορούν να υπονομεύονται συστηματικά από την προώθηση αποσπασματικών ενεργειών, όσο επώδυνες και αν εμφανίζονται παρόμοιες καταστάσεις από ανθρωπιστικής σκοπιάς.
Θα πρέπει να καταλάβουμε ότι, την παρούσα στιγμή, οι ισπανικές αρχές είναι εκείνες που επωμίζονται την ευθύνη της μερικής διευθέτησης του συγκεκριμένου προβλήματος, στο πλαίσιο των διμερών τους σχέσεων με το Μαρόκο.
Η Ευρωπαϊκή Ένωση έχει αναλάβει τη συνολική δέσμευση να δρομολογήσει μια σειρά σχεδίων στο πλαίσιο των σχέσεών της με τις χώρες των νοτίων ακτών της Μεσογείου.
Τα σχέδια αυτά αφορούν την κατασκευή αναπτυξιακών έργων, την εδραίωση των πληθυσμών στον τόπο καταγωγής τους, την εξασφάλιση των προϋποθέσεων για ευνοϊκότερες οικονομικές συνθήκες.
Εκείνο που δεν μπορούμε να κάνουμε είναι να μετατρέψουμε την Ευρωπαϊκή Ένωση σε ένα είδος τεχνικής υπηρεσίας που θα αναλαμβάνει την έμπρακτη επίλυση αποσπασματικών προβλημάτων.
Ερώτηση αριθ.
12 του κ.
(H-0466/00):
Θέμα: Απόφαση σχετικά με τη χρήση στρατιωτικού προσωπικού της ΕΕ Στο πλαίσιο της απόφασης για την ενίσχυση της ικανότητας διαχείρισης κρίσεων της ΕΕ, έχει προκύψει το ζήτημα της νομικής βάσης για τη χρήση στρατιωτικού προσωπικού της ΕΕ.
Σύμφωνα με την ερμηνεία που έχει δώσει η σουηδική κυβέρνηση στην απόφαση που ελήφθη στην Κολωνία το 1999, απαιτείται στον τομέα αυτόν απόφαση του Συμβουλίου Ασφαλείας του ΟΗΕ.
Στο πλαίσιο αυτό, μπορεί το Συμβούλιο να επισημάνει πού και πότε έλαβε επίσημη απόφαση που να προβλέπει τη χρήση στρατιωτικού προσωπικού της ΕΕ μόνο κατόπιν απόφασης του Συμβουλίου Ασφαλείας του ΟΗΕ;
Κύριε Πρόεδρε, η απόφαση των κρατών μελών της Ευρωπαϊκής Ένωσης να ενισχύσουν τις στρατιωτικές τους ικανότητες μέχρι το έτος 2003, αποκτώντας μια ικανότητα κινητοποίησης 50 έως 60 χιλιάδων ανδρών για τον λεγόμενο headline goal, ελήφθη στο Ελσίνκι.
Σε αυτή την απόφαση επισημαίνεται ότι, σε θέματα που αφορούν τη διαχείριση κρίσεων, η δράση της Ευρωπαϊκής Ένωσης θα δρομολογείται στο πλαίσιο της τήρησης των αρχών του Χάρτη των Ηνωμένων Εθνών και βάσει των στόχων του Χάρτη του ΟΑΣΕ για την Ευρωπαϊκή Ασφάλεια.
Επιπλέον, στη δήλωση του Ελσίνκι, που εγκρίθηκε από τους αρχηγούς κρατών και κυβερνήσεων των Δεκαπέντε, τονίζεται απερίφραστα ότι η Ευρωπαϊκή Ένωση αναγνωρίζει την πρωτοκαθεδρία του Συμβουλίου Ασφαλείας των Ηνωμένων Εθνών σε υποθέσεις που αφορούν τη διατήρηση της ειρήνης και της ασφάλειας σε διεθνές επίπεδο.
Η παραδοχή της αναγκαιότητας τήρησης των αρχών του Χάρτη των Ηνωμένων Εθνών και των αρχών του Χάρτη για την Ευρωπαϊκή Ασφάλεια είναι σε τέτοιο βαθμό προφανής που η πορτογαλική Προεδρία, στην έκθεση που πρόκειται να υποβάλει την ερχόμενη Δευτέρα στο Ευρωπαϊκό Συμβούλιο της Feira, υπογραμμίζει ότι η Ευρωπαϊκή Ένωση, σε θέματα που άπτονται της διαχείρισης κρίσεων και της πρόληψης των συγκρούσεων, οφείλει να αναπτύξει στενούς δεσμούς συνεργασίας με τα Ηνωμένα Έθνη, τον ΟΑΣΕ και το Συμβούλιο της Ευρώπης.
Δεν χρειάζεται οιοδήποτε ψήφισμα του Συμβουλίου Ασφαλείας των Ηνωμένων Εθνών το οποίο θα νομιμοποιεί γενικώς και στο σύνολό της τη δράση της Ευρωπαϊκής Ένωσης.
Η Ένωση αναλαμβάνει σε ανώτερο επίπεδο την πολιτική δέσμευση να σέβεται την πρωτοκαθεδρία του παραπάνω οργάνου και, συνεπώς, την κάθε απόφαση που θα λαμβάνει κατά περίπτωση το Συμβούλιο Ασφαλείας.
Εντούτοις, πρέπει να επιστήσω την προσοχή σας στο γεγονός ότι, στο πλαίσιο της προώθησης των αποστολών Petersberg, υπάρχουν ορισμένες αποστολές οι οποίες μπορούν να δρομολογηθούν δίχως την έγκριση ή το πράσινο φως του Συμβουλίου Ασφαλείας των Ηνωμένων Εθνών.
Πράγματι, σκοπός των αποστολών Petersberg είναι η δρομολόγηση ­ και παραθέτω αυτολεξεί το κείμενο του συγκεκριμένου άρθρου ­ "αποστολών ανθρωπιστικού χαρακτήρα και απομάκρυνσης αμάχων, αποστολών διατήρησης της ειρήνης και αποστολών μάχιμων δυνάμεων με σκοπό τη διαχείριση κρίσεων, συμπεριλαμβανομένων των αποστολών αποκατάστασης της ειρήνης".
Επομένως, μόνο για τις τελευταίες αυτές αποστολές, οι οποίες προϋποθέτουν την κινητοποίηση στρατιωτικών δυνάμεων, θεωρούμε πως είναι αναγκαία η ύπαρξη ενός ψηφίσματος του Συμβουλίου Ασφαλείας των Ηνωμένων Εθνών.
Νομίζω πως είναι πασιφανές ότι η δρομολόγηση δράσεων που έχουν κυρίως ανθρωπιστικό χαρακτήρα νομιμοποιούνται αυτομάτως από το Συμβούλιο Ασφαλείας των Ηνωμένων Εθνών, κάτι που δεν σημαίνει, ωστόσο, ότι και κατά την εκτέλεση αυτών των αποστολών δεν πρέπει να τηρούνται οι αρχές του Χάρτη των Ηνωμένων Εθνών.
SV) Ευχαριστώ για την απάντηση, όμως φοβάμαι ότι, παρ' όλα αυτά, δεν αποσαφηνίζει ιδιαίτερα το θέμα.
Από τη μία, γίνεται λόγος ότι θα γίνει σύμφωνα με το καταστατικό του ΟΗΕ ή του ΟΑΣΕ και από την άλλη, ο εκπρόσωπος του Συμβουλίου δηλώνει ότι δεν χρειάζεται να προηγηθεί κάποια απόφαση του Συμβουλίου Ασφαλείας.
Η Σουηδός Υπουργός Εξωτερικών δήλωσε ότι η έκφραση "σύμφωνα με τις αρχές του καταστατικού του ΟΗΕ" θα πρέπει αν ερμηνεύεται ως "σύμφωνα με τις αποφάσεις που ελήφθησαν στο Συμβούλιο Ασφαλείας του ΟΗΕ" .
Έχει επίσης δηλώσει, το προηγούμενο έτος, στα πλαίσια της Διάσκεψης της Κολωνίας, ότι αν άλλες χώρες ήθελαν να παρακάμψουν τον ΟΗΕ, τότε, η Σουηδία έχει τη δυνατότητα να θέσει βέτο.
Θα ήθελα, κατ' αρχάς, να γνωρίζω αν η σουηδική κυβέρνηση έχει ενημερώσει τους συναδέλφους της στο Συμβούλιο ότι σχεδιάζει να θέσει βέτο σε περίπτωση ανάληψης κοινοτικής δράσης, δηλαδή, κοινοτικής στρατιωτικής δράσης, για την οποία δεν έχει ληφθεί προηγουμένως απόφαση στο Συμβούλιο Ασφαλείας του ΟΗΕ.
Πέραν αυτού, θα επιθυμούσα μια, ακόμη σαφέστερη διευκρίνηση: μπορούν ή δεν μπορούν να εμπλακούν κοινοτικές στρατιωτικές δυνάμεις χωρίς να υπάρχει σαφής απόφαση του Συμβουλίου Ασφαλείας του ΟΗΕ ή του ΟΑΣΕ;
Πρέπει να είναι απλό να απαντηθεί αυτή η ερώτηση με ένα ναι ή ένα όχι.
Κύριε βουλευτά, οι αποστολές Petersberg εμφανίζονται με διάφορες μορφές.
Κάποιες από αυτές συνίστανται σε αποστολές καθαρά ανθρωπιστικού χαρακτήρα, όπως π.χ. οι αποστολές που αποσκοπούν στην απομάκρυνση των αμάχων.
Θα ήθελα λοιπόν να θέσω στον κύριο βουλευτή το εξής ερώτημα: θεωρεί άραγε αναγκαίο να υπάρχει μια απόφαση του Συμβουλίου Ασφαλείας των Ηνωμένων Εθνών για να δρομολογηθεί μια αποστολή απομάκρυνσης αμάχων όταν επικρατεί μια ιδιαίτερα κρίσιμη ανθρωπιστική κατάσταση;
Από την άλλη, υπήρξα σαφής όταν δήλωσα πως οτιδήποτε προϋποθέτει την προσφυγή σε στρατιωτικές δυνάμεις, και συγκεκριμένα η δρομολόγηση αποστολών αποκατάστασης της ειρήνης, συνεπάγεται προφανώς προσφυγή στο Συμβούλιο Ασφαλείας και υποταγή στις αποφάσεις του.
Κατά τ' άλλα, το μόνο που κάνουμε είναι να ανταποκρινόμαστε στις υποχρεώσεις που ανέλαβε η Ευρωπαϊκή Ένωση έναντι των Ηνωμένων Εθνών, ειδικότερα λαμβάνοντας υπόψη το γεγονός ότι ορισμένες από τις χώρες μας είναι μέλη του Συμβουλίου Ασφαλείας των Ηνωμένων Εθνών.
Επομένως, είναι βέβαιο ότι θα κινούμαστε στο πνεύμα του Χάρτη των Ηνωμένων Εθνών κατά την προώθηση των δραστηριοτήτων που θα κληθεί ενδεχομένως να πραγματοποιήσει η Ευρωπαϊκή Ένωση στο πλαίσιο των αποστολών Petersberg που δεν προϋποθέτουν τη χρήση στρατιωτικών δυνάμεων.
Δεν έχω ακόμη καταλάβει καλά την απάντησή σας και θα ήθελα απλά να ρωτήσω αν πιστεύετε ότι οι κυβερνήσεις των ουδέτερων χωρών είναι κάπως φειδωλές όσον αφορά την αλήθεια;
Ο κύριος Gahrton είπε ότι η κυβέρνησή του δήλωσε ότι αυτό συμβαίνει μόνο αφότου εγκρίθηκε ένα ψήφισμα του Συμβουλίου Ασφαλείας των Ηνωμένων Εθνών.
Αλλά σύμφωνα με όσα έχετε πει, αυτό δεν είναι αλήθεια.
Φαίνεται ότι οι κυβερνήσεις των ουδέτερων χωρών έχουν την τάση να παραπλανούν τους πολίτες.
Είναι όντως έτσι;
Κυρία βουλευτά, η συμφωνία που επετεύχθη στο Ελσίνκι, με την οποία ανοίγει ο δρόμος για τη συγκρότηση των νέων αυτών στρατιωτικών μηχανισμών, είναι μια προσεγμένη συμφωνία, μια συμφωνία άλλωστε που προετοιμάστηκε κατά τη διάρκεια της Προεδρίας της Φινλανδίας, μια χώρα η οποία, όπως γνωρίζετε, προβάλλει σε αυτή την υπόθεση άκρως θεμιτές εθνικές ανησυχίες και που δεν θα μπορούσε να μη λάβει υπόψη της τα ζητήματα που αναφέρατε.
Εκείνο που προσδοκούμε αυτή τη στιγμή είναι να διαμορφώσουμε σε επίπεδο Ευρωπαϊκής Ένωσης, έστω και μετά από κάποιο χρονικό διάστημα, μια ικανότητα που θα μας προσφέρει τη δυνατότητα να προχωρούμε σε συγκεκριμένες επεμβάσεις για τις οποίες, σε ορισμένους τομείς, δεν θα χρειάζονται εντολή του Συμβουλίου Ασφαλείας, από τη στιγμή που δεν θα προϋποθέτουν τη χρήση στρατιωτικών δυνάμεων, ενώ σε άλλους τομείς θα χρειάζονται, εκεί μάλιστα, μια απόφαση των Ηνωμένων Εθνών.
Και εμείς οι ίδιοι δεσμευόμαστε ρητώς να περιμένουμε οπωσδήποτε μια απόφαση του Συμβουλίου Ασφαλείας εάν και εφόσον χρειαστεί να χρησιμοποιήσουμε στρατιωτικές δυνάμεις για την αντιμετώπιση μιας συγκεκριμένης κατάστασης.
Πιστεύω πως οι ουδέτερες χώρες, οι χώρες με παράδοση ουδετερότητας, και συγκεκριμένα οι χώρες της Ευρωπαϊκής Ένωσης που δεν είναι μέλη του ΝΑΤΟ, μπόρεσαν να καθησυχάσουν την κάθε τους ανησυχία με τη συγκεκριμένη ισορροπία που επετεύχθη, δεδομένου ότι η ισορροπία αυτή είναι ιδιαίτερα λεπτή στην περίπτωση αυτών των χωρών με παράδοση ουδετερότητας.
Εκτιμώ ότι οι χώρες αυτές καθόλου δεν παραπλανούν την κοινή τους γνώμη, ούτε είναι φειδωλές με την αλήθεια έναντι της κοινής τους γνώμης.
Δεν κάνουν τίποτα άλλο από το να διακηρύσσουν ανοιχτά εκείνο ακριβώς στο οποίο δεσμεύθηκαν.
Και προφανώς, η λειτουργία της ίδιας της διαδικασίας λήψης αποφάσεων εξασφαλίζει στις χώρες αυτές το δικαίωμα αρνησικυρίας ενόψει της οποιασδήποτε απόφασης.
Συνεπώς, θα έχουν την ευχέρεια να καταλήγουν, κατά περίπτωση, στην απόφαση που θα κρίνουν πιο ενδεδειγμένη.
Αυτός είναι ένας θεμελιώδης κανόνας της Ευρωπαϊκής Ένωσης, που εφαρμόζεται σε οτιδήποτε προϋποθέτει τη συμμετοχή στρατιωτικών δυνάμεων.
Κύριε Πρόεδρε, σημειώθηκαν περίπου εκατό στρατιωτικές συρράξεις τη δεκαετία του 90, από τις οποίες η πλειοψηφία ήταν εμφύλιοι πόλεμοι.
Θέλω να ρωτήσω εάν, όσον αφορά τις μελέτες των σεναρίων που έχουν διεξαχθεί, έχει υπάρξει ομοφωνία ότι ορισμένες συρράξεις δεν θα μπορούν να αντιμετωπίζονται με νομική βάση την υπάρχουσα συνθήκη.
Με άλλα λόγια, συμφωνούν ότι ορισμένες στρατιωτικές συρράξεις αποτελούν αρμοδιότητα του ΝΑΤΟ ή ενός άλλου φορέα αλλά εν πάση περιπτώσει όχι της ΕΕ;
Το μόνο που έχω να πω είναι το εξής: οι συγκεκριμένες στρατιωτικές ικανότητες, αυτή η ικανότητα επέμβασης της Ευρωπαϊκής Ένωσης και η επέκταση του πεδίου των δραστηριοτήτων της, όλα αυτά προβλέπονται από τη Συνθήκη του Αμστερνταμ, η οποία τέθηκε σε ισχύ πέρυσι το Μάιο.
Και από τότε μόνον τίθενται παρόμοια ζητήματα.
Ερώτηση αριθ.
13 της κ.
(H-0471/00):
Θέμα: Πώληση όπλων στο Μεξικό Η επικείμενη παράδοση περιστρόφων τύπου Ρ-90στο Μεξικό αποδεικνύει για μια ακόμα φορά ότι το Βέλγιο δεν λαμβάνει σοβαρώς υπόψη την κατάσταση των ανθρωπίνων δικαιωμάτων.
Στο Μεξικό, μετά την εξέγερση στο Chiapas συνεχίζουν να παρατηρούνται κατάφορες παραβιάσεις των ανθρωπίνων δικαιωμάτων.
Πρόκειται για βασανιστήρια, αυθαίρετες συλλήψεις "εξαφανίσεις";, κ.λ.π.
Ο ευρωπαϊκός κώδικας συμπεριφοράς σχετικά με την εξαγωγή όπλων που εγκρίθηκε στις 8 Ιουνίου 1998, απαγορεύει την εξαγωγή όπλων προς χώρες στις οποίες υπάρχει ο κίνδυνος να χρησιμοποιηθούν τα όπλα αυτά σε εσωτερική διαμάχη.
Συνάδει αυτή η παράδοση όπλων στο Μεξικό προς τον προαναφερθέντα ευρωπαϊκό κώδικα συμπεριφοράς;
Εάν ναι, δεν πρέπει ο εν λόγω κώδικας να καταστεί αυστηρότερος;
Εάν όχι, πως θα αντιδράσει το Συμβούλιο έναντι του εμπλεκόμενου κράτους μέλους, ήτοι του Βελγίου;
Ως γνωστόν, η θέση της Ευρωπαϊκής Ένωσης σχετικά με τις εξαγωγές όπλων διατυπώνεται στον Κώδικα Συμπεριφοράς που εγκρίθηκε τον Ιούνιο του 1998.
Ανάμεσα στα κριτήρια που παρατίθενται στον προαναφερθέντα κώδικα, ο σεβασμός των ανθρωπίνων δικαιωμάτων ορίζεται ως μία εκ των βασικών προϋποθέσεων που πρέπει να τηρείται ώστε να δοθεί η άδεια για την εξαγωγή.
Οι αποφάσεις, ωστόσο, λαμβάνονται μεμονωμένα από το κάθε κράτος μέλος, το οποίο οφείλει να κινείται εξ ολοκλήρου στο πνεύμα των υποδείξεων του Κώδικα Συμπεριφοράς - και αυτό συνιστά μια ένδειξη πολιτικής καλής θέλησης.
Το Συμβούλιο δεν έχει καμία ενημέρωση σχετικά με τους λόγους που οδηγούν τα κράτη μέλη στο να χορηγήσουν ή όχι άδειες για την εξαγωγή όπλων και, συνεπώς, δεν είναι σε θέση να κρίνει εάν είναι ή όχι βάσιμοι οι λόγοι που δικαιολογούν την προαναφερθείσα απόφαση.
Πάντως, θα ήθελα να επισημάνω ότι στους κόλπους της Ευρωπαϊκής Ένωσης, ιδίως μετά την καθιέρωση του Κώδικα Συμπεριφοράς, αρχίζει να αναπτύσσεται μια διαδικασία ανταλλαγής πληροφοριών σχετικά με τις εξαγωγές όπλων, που αποτελεί το αντικείμενο ετήσιας έκθεσης και που σίγουρα θα ανοίξει το δρόμο για τη διαμόρφωση κοινών μεθόδων αντιμετώπισης των προβλημάτων.
Θα πρέπει ωστόσο να αντιληφθούμε ότι τη σήμερον ημέρα αυτό το ζήτημα, παρ' ότι έχει ως υπόβαθρο και σημείο αναφοράς την ύπαρξη του Κώδικα Συμπεριφοράς, παραμένει ένα ζήτημα όπου η λήψη αποφάσεων ακολουθεί την αρχή της επικουρικότητας, δηλαδή γίνεται σε επίπεδο του κάθε ξεχωριστού κράτους μέλους.
Κύριε Πρόεδρε του Συμβουλίου, επιτρέψτε μου να μην εκπλαγώ από την απάντησή σας.
Με αυτόν τον δεοντολογικό κώδικα διαθέτουμε βέβαια ένα εξαιρετικά ασθενές μέσο για την καταπολέμηση της παράνομης εξαγωγής όπλων.
Θα ήθελα να σας ρωτήσω εάν συζήτησε ποτέ το Συμβούλιο την ανάγκη να καταστεί αυστηρότερος αυτός ο δεοντολογικός κώδικας ή τις δυνατότητες λήψης μέτρων για την αποτελεσματικότερη επιβολή του.
Φοβούμαι ότι το αποτέλεσμα αυτού του δεοντολογικού κώδικα θα είναι το ίδιο όπως του συνόλου της εξωτερικής μας πολιτικής και της πολιτικής άμυνας, όπως το έχουμε συζητήσει πολλάκις μέχρι σήμερα.
Το τελικό αποτέλεσμα επαφίεται στην καλή θέληση αυτών στους οποίους απευθύνεται και αν η θέληση αυτή δεν υπάρχει κανείς δεν λαμβάνει υπόψη τον κώδικα.
Κυρία βουλευτά, ομολογώ ότι αυτό που μόλις είπατε με βρίσκει σχεδόν απολύτως σύμφωνο.
Είναι αλήθεια ότι ο υφιστάμενος Κώδικας Συμπεριφοράς, που είναι αυτός που ήταν δυνατόν να καταρτιστεί - εγώ προσωπικά παρακολούθησα τις αντίστοιχες διαπραγματεύσεις και συμμετείχα σε αυτές -, συνιστά έναν κώδικα συμπεριφοράς που προφανώς δεν μας παρέχει εγγυήσεις όσο για τη δυνατότητα να εποπτεύουμε τον τρόπο με τον οποίο τα κράτη μέλη αντιλαμβάνονται τις ευθύνες τους.
Αυτό είναι γεγονός.
Θα επιθυμούσα με κάθε ειλικρίνεια να σας διαβεβαιώσω ότι την παρούσα στιγμή δεν υπάρχει μέσα στην Ευρωπαϊκή Ένωση, ας πούμε, ένα συναινετικό κλίμα, ή έστω και ένα πλειοψηφικό ρεύμα που θα μας έδινε τη δυνατότητα να θέσουμε εκ νέου επί τάπητος αυτό το ζήτημα.
Τη συγκεκριμένη στιγμή που καταρτίστηκε, ο Κώδικας Συμπεριφοράς εξελήφθη ως ένα εξαιρετικά σημαντικό ποιοτικό άλμα σε σχέση με τις υπάρχουσες διιστάμενες πρακτικές των διαφόρων κρατών μελών.
Επιδιώχθηκε τότε η ανάληψη δέσμευσης, από μεριάς των διαφόρων κρατών μελών, όσον αφορά την τήρηση ενός συνόλου θεμελιωδών αρχών και ενός συγκεκριμένου είδους κανόνων.
Αλλά τα κράτη μέλη συνέχισαν να έχουν πλήρη ελευθερία κινήσεων σε αυτή την υπόθεση.
Αυτό ακριβώς συμβαίνει σήμερα.
Παραδέχομαι ότι ο Κώδικας Συμπεριφοράς συνιστά ένα ιδιαίτερα ασθενές μέσο παρέμβασης και ότι δεν έχει κανέναν απολύτως δεσμευτικό χαρακτήρα, ενώ δεν έχουμε και πολλά περιθώρια αντιδράσεων πέρα από την επιβολή πολιτικών κυρώσεων.
Εντούτοις, πιστεύω πως το γεγονός ότι η ενημέρωση του κοινού σχετικά με παρόμοιες καταστάσεις - και δεν μιλώ συγκεκριμένα για την υπόθεση που αποτελεί το αντικείμενο της ερώτησης - γίνεται κατά βάση μέσω της κινητοποίησης των μέσων ενημέρωσης θα αποβεί εντέλει σαν μια υγιή μέθοδο άσκησης πιέσεων έναντι του Συμβουλίου, κατά τρόπο ώστε κάποια μέρα να μπορέσει η Ευρωπαϊκή Ένωση να διασφαλίσει ότι η πρακτική που ακολουθούν οι χώρες που την απαρτίζουν, η πρακτική που εφαρμόζουν αναφορικά με συγκεκριμένο είδος κερδοφόρων δραστηριοτήτων, θα συμπλέει με τις αρχές που υποτίθεται ότι ασπάζεται η Ευρωπαϊκή Ένωση.
Αυτή ακριβώς είναι η μεγάλη δοκιμασία που θα πρέπει να περάσουν στο μέλλον η Ευρωπαϊκή Ένωση και τα κράτη μέλη της.
Ερώτηση αριθ.
14 του κ.
(H-0474/00):
Θέμα: Αποκατάσταση των ομαλών σχέσεων με την Αυστρία Δεδομένης της αντίδρασης του Συμβουλίου νωρίτερα αυτό το χρόνο στις πρόσφατες πολιτικές εξελίξεις στην Αυστρία καθώς και της ανάγκης να προωθηθούν τα ζωτικότερα γενικά συμφέροντα της Ευρωπαϊκής Κοινότητας, προτίθεται να δηλώσει τώρα το Συμβούλιο αν είναι διατεθειμένο να αποκαταστήσει ομαλές σχέσεις με την Αυστρία σε όλα τα επίπεδα;
Είχα αρχίσει να παραξενεύομαι που δεν υπήρχε μια ερώτηση γι' αυτό το θέμα, και για το λόγο αυτό χαίρομαι που μια τέτοια ερώτηση τελικώς εμφανίζεται.
Το Συμβούλιο Υπουργών της Ευρωπαϊκής Ένωσης δεν έχει κανένα λόγο να εκφέρει άποψη για μια απόφαση που έλαβαν δεκατέσσερα κράτη μέλη στο πλαίσιο των διμερών τους σχέσεων με την Αυστρία.
Δεν πρόκειται για ζήτημα που εμπίπτει στο πεδίο αρμοδιοτήτων του Συμβουλίου της Ευρωπαϊκής Ένωσης.
Το ζήτημα θα ετίθετο αλλιώς εάν κατά τύχη η Αυστρία έδειχνε πως δεν συμμορφώνεται με κάποια διάταξη που περιλαμβάνεται στη Συνθήκη για την Ευρωπαϊκή Ένωση, μη σεβόμενη, για παράδειγμα, τις αρχές που διατρανώνονται στο άρθρο 6, κάτι που θα επέσυρε ανάλογες κυρώσεις ή θα αιτιολογούσε την εφαρμογή των διατάξεων του άρθρου 7.
Εφόσον δεν συντρέχει αυτή η περίπτωση, αυτό που συμβαίνει σήμερα με τις σχέσεις ανάμεσα στις δεκατέσσερις χώρες και την Αυστρία είναι θέμα που αφορά το διμερές επίπεδο, και το Συμβούλιο δεν έχει καμιά δουλειά να παρέμβει σε αυτή την υπόθεση.
Σας ευχαριστώ που συμφωνήσατε να δεχτείτε την ερώτηση.
Ξαφνιάστηκα φυσικά από την απάντηση του προεδρεύοντα.
Η αλήθεια είναι ότι οι κυρώσεις επιβλήθηκαν από το Συμβούλιο.
Δεν μπορώ να καταλάβω πως μπορεί το Συμβούλιο τώρα να μην αναλαμβάνει την ευθύνη να συζητήσει τουλάχιστον την πιθανότητα άρσης αυτών των κυρώσεων.
Θα ήθελα να ρωτήσω τον προεδρεύοντα αν γνωρίζει ότι πρόσφατες δημοσκοπήσεις στην Αυστρία δείχνουν ότι πάνω από το 80% των αυστριακών επιθυμούν την άρση των κυρώσεων.
Πως μπορεί λοιπόν το Συμβούλιο να συνεχίζει να αγνοεί τη δημοκρατική απόφαση του λαού της Αυστρίας;
Δεν συμφωνεί ο προεδρεύων ότι η αποτυχία άρσης των κυρώσεων τώρα υπονομεύει τα δημοκρατικά θεμέλια στα οποία στηρίζεται αυτή η Ένωση;
Θα ήθελα να του ζητήσω να διαβεβαιώσει σήμερα το απόγευμα το Κοινοβούλιο ότι θα χρησιμοποιήσει την αναμφίβολη επιρροή του για να συζητηθεί αυτό το θέμα στη σύνοδο κορυφής στη χώρα σας την επόμενη βδομάδα.
Ασφαλώς, όσα συμβαίνουν δεν δείχνουν την ευρωπαϊκή φιλοδοξία για ενότητα.
Είμαι πολύ απογοητευμένος που το Συμβούλιο θα ήθελε με αυτό τον τρόπο να αποποιηθεί των ευθυνών του για ένα πολύ σοβαρό ζήτημα.
Κύριε βουλευτά, το Συμβούλιο απαρτίζεται από δεκαπέντε χώρες, και δεν έχω υπόψη μου καμία συζήτηση ή καμία ψηφοφορία στην οποία να έχει συμμετάσχει η Αυστρία και όπου να έχει ληφθεί οιοδήποτε μέτρο κατά της Αυστρίας στους κόλπους του Συμβουλίου.
Σε κανένα όργανο της Ευρωπαϊκής Ένωσης δεν έχει ληφθεί οποιοδήποτε μέτρο κατά της Αυστρίας.
Θα προσέθετα ακόμη ότι, κατά τη διάρκεια του εξαμήνου της πορτογαλικής Προεδρίας, δεν υπήρξε κανένα θεσμικό όργανο της Ευρωπαϊκής Ένωσης, όπως φερ' ειπείν αυτό το Κοινοβούλιο, όπου η Αυστρία να μην είχε απόλυτη δυνατότητα πλήρους και δραστήριας συμμετοχής σε όλες τις διαδικασίες που συνθέτουν τη λειτουργία της Ένωσης.
Οι αποφάσεις - δεν θα τις ονόμαζα κυρώσεις - που ελήφθησαν σε διμερές επίπεδο από τις δεκατέσσερις χώρες κατά της Αυστρίας απορρέουν από μια πολιτική ερμηνεία μιας συγκεκριμένης κατάστασης, την οποία κάθε χώρα δικαιούται να κάνει έναντι μιας άλλης.
Η κάθε χώρα έχει απόλυτο δικαίωμα να επιλέγει μια στάση έναντι της εξέλιξης της πολιτικής κατάστασης σε μια άλλη χώρα, και να υπόκειται τις συνέπειες της στάσης που επέλεξε να τηρήσει.
Και θα σας υπενθυμίσω ποιες είναι οι συνέπειες στην προκειμένη περίπτωση.
Προσέξτε καλά: το θέμα για το οποίο μιλάμε είναι η μη υποστήριξη Αυστριακών υποψηφίων για να αναλάβουν αξιώματα σε διεθνείς οργανισμούς, είναι το γεγονός ότι οι Αυστριακοί πρεσβευτές δεν γίνονται δεκτοί σε επίπεδο ανώτερο από αυτό των γενικών διευθυντών, είναι το πάγωμα όλων των επισκέψεων πολιτικού χαρακτήρα.
Ιδού ποιες είναι οι περίφημες "κυρώσεις" .
Το γεγονός ότι υπήρξαν ορισμένοι που ενδεχομένως προέβησαν σε διευρυμένη ερμηνεία παρόμοιων στάσεων είναι υπόθεση του καθενός ξεχωριστά, και αυτός είναι ο λόγος που οι συγκεκριμένες "κυρώσεις" , όπως τις αποκαλείτε, έχουν διμερή χαρακτήρα: ο καθένας, σε αυτή την υπόθεση, ενεργεί όπως νομίζει, ενώ η ευθύνη είναι συλλογική.
Την ευθύνη για τη λήψη της απόφασης των Δεκατεσσάρων την επωμίστηκε εντελώς ελεύθερα ο καθένας εκ των Δεκατεσσάρων.
Ο καθένας εκ των Δεκατεσσάρων έχει απόλυτη ελευθερία να αποστασιοποιηθεί από αυτά τα μέτρα.
Και πρέπει όντως να αναρωτηθούμε γιατί μέχρι σήμερα κανένας από τους Δεκατέσσερις δεν διαχώρισε τη θέση του αναφορικά με τα συγκεκριμένα μέτρα που και ο ίδιος έλαβε.
Γι' αυτόν ακριβώς το λόγο, η υπόθεση αυτή δεν εμπίπτει στις αρμοδιότητες του Συμβουλίου.
Πρόκειται για ένα θέμα το οποίο οι αυστριακές αρχές είχαν την ευκαιρία να εγείρουν στο πλαίσιο της Ευρωπαϊκής Ένωσης: το θέμα θίχθηκε από την υπουργό Εξωτερικών της Αυστρίας κατά την άτυπη συνάντηση των υπουργών Εξωτερικών, θίχθηκε και πάλι εχθές, στο Λουξεμβούργο, από την υπουργό Εξωτερικών της Αυστρίας, και κατά πάσα πιθανότητα ο Δρ.
Wolfgang Schόssel θα επωφεληθεί της ευκαιρίας που του προσφέρεται από την παραμονή του στη Santa Maria da Feira για να θέσει εκ νέου επί τάπητος το θέμα.
Αλλά η απόφαση που ελήφθη δεν είναι μια απόφαση κοινοτικού χαρακτήρα: είναι μια διμερής απόφαση, είτε μας αρέσει είτε όχι.
Θα ήθελα να ζητήσω μία διευκρίνιση από τον Πρόεδρο του Συμβουλίου.
Μας λέτε ότι με αυτά τα διμερή μέτρα δεν ασχολείται το Συμβούλιο διότι δεν πρόκειται περί απόφασης του Συμβουλίου.
Δεν συζητήθηκαν αυτά ουδέποτε στο Συμβούλιο;
Το λέω αυτό διότι ακούσαμε ότι στη Feira θα συζητηθούν εκ νέου οι κυρώσεις.
Είπατε ότι ίσως θέσει το ζήτημα αυτό η Αυστρία, αλλά κάτι τέτοιο δεν είναι δυνατόν σε μία συνεδρίαση του Συμβουλίου.
Οπότε κάτι τέτοιο θα πρέπει να γίνει σε ξεχωριστές συνεδριάσεις διμερούς φύσεως.
Δεν φαίνεται και σε εσάς παράξενο κάτι τέτοιο;
Όχι, δεν μου φαίνεται παράξενο, για τον εξής λόγο: όπως επεσήμανα και στην αρχή, σε επίπεδο καθαρά της συμμόρφωσής της προς τις υποχρεώσεις έναντι της Κοινότητας οι οποίες απορρέουν από τη Συνθήκη για την Ευρωπαϊκή Ένωση, η Αυστρία δεν επέδειξε καμία συμπεριφορά που θα μπορούσε να επισύρει την ανάληψη δράσης, συγκεκριμένα δυνάμει των διατάξεων του άρθρου 7.
Αυτό είναι ξεκάθαρο.
Ποτέ κανείς δεν αμφισβήτησε αυτό το γεγονός, όπως και κανείς δεν αμφισβήτησε το ότι οι αυστριακές εκλογές διενεργήθηκαν ελεύθερα ή το ότι οι Αυστριακοί είναι ελεύθεροι να επιλέξουν την κυβέρνηση που επιθυμούν.
Εκείνο όμως που επίσης κανείς δεν μπορεί να αμφισβητήσει είναι την ελευθερία των υπολοίπων κυβερνήσεων να τους αρέσει ή να μη τους αρέσει η αυστριακή κυβέρνηση, διότι θεωρούν ότι στη συγκεκριμένη κυβέρνηση συμμετέχει ένα κόμμα, το οποίο δεν σέβεται ένα σύνολο βασικών αρχών, τις οποίες οι εν λόγω κυβερνήσεις δεσμεύθηκαν συλλογικά, συμπεριλαμβανομένης άλλωστε και της ίδιας της Αυστρίας, να σέβονται.
Εκείνο που θα ήθελα να επισημάνω και να υπενθυμίσω στην κυρία Nelly Maes είναι το γεγονός ότι όλοι μας είμαστε Αυστριακοί, ότι όλοι έχουμε δικαιώματα ιθαγένειας τα οποία πρέπει να γίνονται σεβαστά στην Αυστρία.
Δεν θα μπορούσαμε, επομένως, να παραμείνουμε αδιάφοροι μπροστά σε μια πολιτική εξέλιξη που ενδέχεται να οδηγήσει στη συμμετοχή σε όργανα άσκησης εκτελεστικής εξουσίας μιας κυβέρνησης της Ευρωπαϊκής Ένωσης, μιας φιλικής κυβέρνησης συνεπώς, η οποία μοιράζεται με μας και αποφάσισε να μοιραστεί με μας ένα σύνολο θεμελιωδών αρχών, στη συμμετοχή στην εν λόγω κυβέρνηση - όπως έλεγα - ενός κόμματος το οποίο καταφανώς διεξήγαγε μια προεκλογική εκστρατεία στηριζόμενη σε διαφορετικές αρχές.
Όσον αφορά το θέμα της αξιοποίησης των κοινοτικών οργάνων για να τεθεί επί τάπητος αυτό το ζήτημα, οφείλω να επισημάνω ότι αποτελούμε μια ελεύθερη Ένωση, στους κόλπους της οποίας το κάθε κράτος μέλος έχει το δικαίωμα να εγείρει, επισήμως ή μη, αυτό το θέμα στο ειδικό πλαίσιο λειτουργίας της Ένωσης.
Από τη στιγμή που η υπόθεση αυτή δεν εντάσσεται στις δραστηριότητες της Ευρωπαϊκής Ένωσης, η ενασχόληση με αυτήν δεν προγραμματίστηκε ποτέ, και δεν θα είναι η πορτογαλική Προεδρία αυτή που θα θέσει το συγκεκριμένο θέμα σε κανένα επίσημο όργανο του Συμβουλίου.
Οι αντιπρόσωποι της αυστριακής κυβέρνησης είναι, βεβαίως, απολύτως ελεύθεροι να θέσουν επί τάπητος αυτό το θέμα, και θα έχουν την ευκαιρία να το συζητήσουν εάν τα κράτη μέλη εκφράσουν ανάλογη επιθυμία.
Τα δεκατέσσερα κράτη μέλη ανέθεσαν στον Πορτογάλο Πρωθυπουργό να δώσει μια συλλογική απάντηση επ' ευκαιρία του Ευρωπαϊκού Συμβουλίου της Λισσαβόνας, ενώ κατά την άτυπη συνάντηση που πραγματοποιήθηκε στις Αζόρες συζητήθηκε το θέμα, και πολλά κράτη μέλη εξέφρασαν τη γνώμη τους για την κατάσταση.
Δεν ξέρω τι πρόκειται να συμβεί στη Feira, αλλά προφανώς ο Δρ.
Wolfgang Schόssel θα είναι απολύτως ελεύθερος να εκθέσει τις απόψεις του και να καταγράψει τις ενδεχόμενες αντιδράσεις των υπολοίπων δεκατεσσάρων χωρών έναντι του περιεχομένου των δηλώσεών του και της αντίστοιχης επιχειρηματολογίας του.
Θα ήθελα να ρωτήσω τον Προεδρεύοντα, τέλος, αν αυτός και το Συμβούλιό του αναγνωρίζουν την έκβαση δημοκρατικών εκλογών στην Ένωση;
Δεύτερον, πιστεύει ότι η Προεδρία της Πορτογαλίας ενήργησε βιαστικά ως αποτέλεσμα μιας σειράς τηλεφωνημάτων σε όλη την Ευρώπη όταν ελήφθη αυτή η απόφαση;
Δεν θα ήταν πιο φρόνιμο να καλέσει μια συνάντηση των αρχηγών του κράτους για μια σημαντική απόφαση σας, αυτή που - να το θυμάστε - θα έχει συνέπειες πολύ καιρό μετά τη λήξη της θητείας μας στο Ευρωπαϊκό Κοινοβούλιο;
Θα ήθελα να ακούσω τις απόψεις της Προεδρίας της Πορτογαλίας, ίσως και άλλων προεδριών, όταν άλλοι που θα προέρχονται από την ακροδεξιά ή πράγματι την ακροαριστερά γίνουν μέλη της κυβέρνησης στην Ένωση.
Αυτή θα πρέπει να είναι μια Ευρώπη της σύμπνοιας και της αλληλεγγύης.
Για να χρησιμοποιήσω μια έκφραση αργκό, είναι σα να προσπαθεί να "ξεγλιστρήσει"; όταν λέει ότι δεν είναι θέμα του Συμβουλίου.
Κάποιος θα πρέπει να πάρει την πρωτοβουλία να λύσει αυτό το σοβαρό πρόβλημα.
Έδωσε ανάστημα σε ένα άτομο που δεν το δικαιούται.
Στην πραγματικότητα, έχει ενισχύσει και όχι αποδυναμώσει τη θέση του.
Θα επιθυμούσα να ξεκινήσω από το τελευταίο σκέλος της ερώτησης του κυρίου βουλευτή, λέγοντάς του ότι εκείνος που έδωσε ανάστημα σε ένα άτομο που δεν το δικαιούται δεν ήμασταν εμείς, αλλά ο ίδιος ο Δρ.
Wolfgang Schόssel, τη στιγμή που αποφάσισε να συμμαχήσει με το κόμμα του Jφrg Haider.
Όσον αφορά το αποτέλεσμα των εκλογών, υπήρξα σαφής όταν δήλωσα ότι αναγνωρίζουμε πλήρως το αποτέλεσμα των αυστριακών εκλογών.
Η Αυστρία είναι μια ελεύθερη χώρα, η Αυστρία είναι μια χώρα όπου η διενέργεια των εκλογών υπήρξε μια απολύτως νόμιμη και αδιάβλητη διαδικασία.
Το πρόβλημα που τίθεται είναι ότι, με βάση το αποτέλεσμα αυτών των ελεύθερων εκλογών, ανήλθε στην εξουσία ένα συγκεκριμένο κόμμα, κάτι άλλωστε που έχει ξανασυμβεί και σε άλλες χώρες.
Εξάλλου, εάν καλοπροσέξουμε, όντως συμβαίνει κάτι το παράξενο, παρ' όλα αυτά, με την εσωτερική κατάσταση στην Αυστρία.
Το κόμμα που έλαβε τις περισσότερες ψήφους, ως γνωστόν, ήταν το Σοσιαλδημοκρατικό Κόμμα, που δεν θέλησε να σχηματίσει κυβέρνηση.
Το δεύτερο κατά σειρά κόμμα ήταν το FPΦ, που ωστόσο δεν κλήθηκε να σχηματίσει κυβέρνηση.
Είναι όντως κάπως περίεργο, από τη σκοπιά μιας ομαλής συνταγματικής τάξης, το γεγονός ότι, σε μια ευρωπαϊκή χώρα, δεν καλείται να σχηματίσει κυβέρνηση το δεύτερο κατά σειρά αριθμού ψήφων κόμμα και, αντί αυτού, καλείται να σχηματίσει κυβέρνηση το τρίτο κατά σειρά ψήφων κόμμα.
Αρα, στην προκειμένη περίπτωση δεν εφαρμόζεται πλέον η ρήση business as usual.
Εδώ έχουμε, κατά κάποιο τρόπο, μια επανεκτίμηση σχετικά με το πιθανό ενδεχόμενο να αναδειχθεί ο Jφrg Haider ως αρχηγός μιας αυστριακής κυβέρνησης.
Όπως έλεγα και προηγουμένως, εμείς δεν θέτουμε υπό αίρεση τις αυστριακές εκλογές, ούτε αμφισβητούμε το δικαίωμα των Αυστριακών να επιλέξουν την κυβέρνηση που επιθυμούν.
Όμως κανείς δεν μπορεί να μας υποχρεώσει να αναπτύξουμε σχέσεις με μια κυβέρνηση, στην οποία συμμετέχει ένα κόμμα που μέχρι σήμερα δεν απαρνήθηκε ακόμη όσα διακήρυξε κατά την προεκλογική του εκστρατεία, ούτε κατανόησε τη σοβαρότητα όσων είπε.
Κρίμα που αυτό το γεγονός δεν υπογραμμίζεται διαρκώς και συστηματικά: η σοβαρότητα όσων διακήρυξε ο κύριος Haider και το FPΦ επ' ευκαιρία των εκλογών είναι κάτι που θα έπρεπε να μας βάλει όλους σε σκέψεις για τη μελλοντική πορεία της Ευρώπης, λαμβάνοντας υπόψη το ρατσιστικό και ξενόφοβο περιεχόμενο των διακηρύξεων που γίνονταν συστηματικά από το συγκεκριμένο κόμμα και το γεγονός ότι αυτό το κόμμα δεν αποστασιοποιήθηκε από αυτές τις θέσεις ούτε επ' ευκαιρία του πρόσφατου συνεδρίου του, εφόσον επαναβεβαίωσε με ύψιστη υπερηφάνεια τις παλιές του δηλώσεις, ενώ του προσφερόταν ακριβώς μια καλή ευκαιρία για να επανορθώσει.
Δεν υπάρχει καμία ένδειξη που να μπορούσε να μας πείσει ότι συντελείται μια θετική εξέλιξη, η οποία θα αιτιολογούσε μια αλλαγή στάσης από πλευράς της Ευρωπαϊκής Ένωσης, και ειδικότερα που θα μπορούσε να δικαιολογήσει μια οποιαδήποτε συζήτηση γι' αυτό το θέμα.
Δεν θεωρούμε πως η υπόθεση αυτή εμπίπτει στις αρμοδιότητες της Ευρωπαϊκής Ένωσης.
Το θέμα αυτό παραμένει στο επίπεδο των Δεκατεσσάρων, και οι Δεκατέσσερις, μέχρι στιγμής τουλάχιστον (θα δούμε τι θα γίνει το ερχόμενο διάστημα), εμμένουν σε μια θέση παραδοχής, ότι έχουμε να κάνουμε με μια σοβαρή κατάσταση η οποία θα πρέπει να αλλάξει, αλλά η αλλαγή δεν θα επέλθει κατ' ανάγκην κατόπιν πρωτοβουλίας των Δεκατεσσάρων, διότι προβάλλεται ευρέως η αντίληψη πως η αλλαγή στάσης, την παρούσα στιγμή, πρέπει να γίνει από μεριάς των Δεκατεσσάρων.
Για ποιο λόγο;
Τι είναι αυτό που άλλαξε στην κατάσταση της Αυστρίας και που θα οδηγήσει και εμάς, με τη σειρά μας, να αλλάξουμε στάση;
Μήπως είναι μόνο ζήτημα χρόνου;
Εμείς θεωρούμε ότι αυτός που έχει το χρέος να αλλάξει, αυτός που οφείλει να αλλάξει εάν πράγματι επιθυμεί να μεταβάλουμε και εμείς τη στάση μας, είναι οι ίδιοι οι Αυστριακοί, είναι η αυστριακή κυβέρνηση, και συνεπώς εκεί βρίσκεται το θέμα.
Γιατί να ρίχνουμε συστηματικά το μπαλάκι στους Δεκατέσσερις;
Γιατί είναι οι Δεκατέσσερις αυτοί που πρέπει να αλλάξουν;
Τι το καινούριο προέκυψε στην Αυστρία που θα μπορούσε να αιτιολογήσει μια τέτοια αλλαγή;
Είναι σαφές ότι όλα όσα είπα προηγουμένως δεν σημαίνουν κατ' ανάγκην πως δεν θα μπορούσαμε, στο μέλλον, να διαβλέψουμε άλλες μεθόδους αξιολόγησης της εξέλιξης της κατάστασης, και αυτό θα φανεί το αμέσως επόμενο διάστημα.
- Ευχαριστούμε, κύριε Seixas da Costa.
Θα ήθελα να σας εκφράσω τις ευχαριστίες μου για τη διαρκή παρουσία σας, την αυταπάρνησή σας, τον ευφυή τρόπο με τον οποίο μας απαντήσατε, καθώς και για την υπομονή σας, και επιθυμούμε να σας ευχηθούμε μεγάλη επιτυχία σε προσωπικό επίπεδο, ως υπουργού καθώς και στην πορτογαλική Προεδρία.
Μια παρόμοια επιτυχία με εκείνη που είχε η εθνική ομάδα ποδοσφαίρου της Πορτογαλίας στην αρχή του πρωταθλήματος Euro 2000.
Σας ευχόμαστε να επιτύχετε πολλά για την Ευρώπη!
Δεδομένου ότι εξαντλήθηκε ο χρόνος της Ώρας των Ερωτήσεων προς το Συμβούλιο, οι ερωτήσεις 15 έως 28 θα απαντηθούν γραπτώς.
Η Ώρα των Ερωτήσεων προς το Συμβούλιο έληξε.
(Η συνεδρίαση, διακοπείσα στις 19.35, συνεχίζεται στις 21.00)
Τροποποίηση της ημερήσιας διάταξης
Μετά από πρόταση του Προεδρείου και σύμφωνα με το άρθρο 111 του Κανονισμού μας προτείνω μια τροποποίηση της ημερήσιας διάταξης της τρέχουσας περιόδου συνόδου.
Μέσω επιστολής της 8ης Ιουνίου 2000, το Συμβούλιο ζήτησε από το Κοινοβούλιο τη γνωμοδότησή του σχετικά με μια πρόταση κανονισμού του Συμβουλίου με την οποία τροποποιείται ο κανονισμός ΕΚ αριθ.
974/98 σχετικά με την εισαγωγή του ευρώ 2000/137(CNS) και με μια πρόταση κανονισμού του Συμβουλίου με την οποία τροποποιείται ο κανονισμός ΕΚ αριθ 1103/97, με τον οποίο ορίζονται διάφορες διατάξεις σχετικές με την εισαγωγή του ευρώ 2000/134(CNS) πριν από το Ευρωπαϊκό Συμβούλιο της Feira στις 19 Ιουνίου 2000.
Η Επιτροπή Οικονομικής και Νομισματικής Πολιτικής αποφάσισε να εφαρμόσει την απλοποιημένη διαδικασία σύμφωνα με το άρθρο 158 του Κανονισμού για τα δύο κείμενα.
Επομένως σας προτείνω να τα εγκρίνουμε σύμφωνα με την διαδικασία χωρίς συζήτηση.
Υπάρχει καμία αντίρρηση στην πρόταση αυτή;
Αν δεν υπάρχει, τροποποιείται στη συνέχεια η ημερήσια διάταξη και η προθεσμία υποβολής τροπολογιών θα λήξει στις 10.00 την Πέμπτη 15 Ιουνίου 2000 και η ψηφοφορία θα διεξαχθεί την Παρασκευή 15 Ιουνίου 2000.
(Το Σώμα εγκρίνει την πρόταση)
Ανασυγκρότηση της Κεντρικής Αμερικής
Η ημερήσια διάταξη προβλέπει τη συζήτηση της έκθεσης (A5-0133/2000) του κ. Marset Campos, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, σχετικά με την ανακοίνωση της Επιτροπής προς το Συμβούλιο και το Ευρωπαϊκό Κοινοβούλιο για το σχέδιο κοινοτικής δράσης για την ανασυγκρότηση της Κεντρικής Αμερικής (COM(1999) 201 - C5-0111/1999 - 1999/2114(COS)).
Κύριε Πρόεδρε, ο τυφώνας Mitch σάρωσε το 1998 την Κεντρική Αμερική (την Ονδούρα, τη Νικαράγουα, το Σαλβαδόρ και τη Γουατεμάλα) προκαλώντας σχεδόν 20.000 θύματα και απώλειες μεγαλύτερες των 5.000 εκατομμυρίων ευρώ (ένα 10 % του ΑΕΠ των χωρών αυτών που, επιπλέον βαρύνονται από το αιώνιο εξωτερικό χρέος).
Κατέστρεψε καλλιέργειες, κατοικίες και υποδομές κάθε είδους, υποθηκεύοντας το μέλλον των λαών των χωρών αυτών.
Η αλληλέγγυα ευρωπαϊκή ανταπόκριση ήταν άμεση και σημαντική, που αποφασίστηκε στο Σύνοδο της Στοκχόλμης και που εδραιώθηκε στη συνέχεια με αφετηρία την πρόταση του Ευρωπαϊκού Κοινοβουλίου κατόπιν πρωτοβουλίας της Επιτροπής την οποία τώρα συζητάμε.
Θα ήθελα να ξεχωρίσω τέσσερα ζητήματα.
Το πρώτο αφορά την ανάληψη του μεριδίου των ευθυνών μας σε αυτές τις καταστροφές.
Ο συσχετισμός μεταξύ της οικονομικής δραστηριότητάς μας και την αύξησης της μόλυνσης, με το φαινόμενο του θερμοκηπίου, και την πυροδότηση των κλιματικών αλλαγών, μας συμβουλεύει να επικυρώσουμε αμέσως τα πρωτόκολλα του Κυότο για τη μείωση των αερίων που προκαλούν το φαινόμενο αυτό.
Επιπλέον, το μοντέλο που υιοθετούμε της άνισης ανάπτυξης καταλήγει στη φτώχεια και τον δανεισμό αυτών των χωρών.
Είναι αντιφατικό να συμβουλεύουμε την ανασυγκρότηση της Κεντρικής Αμερικής με σεβασμό στο περιβάλλον, σύμφωνα με το μοντέλο της αειφόρου ανάπτυξης, και να συνεχίζουμε να συντηρούμε τις ίδιες οικονομικές σχέσεις με τις χώρες αυτές.
Το δεύτερο ζήτημα αναφέρεται στον συνολικό στόχο μας παρέμβασης αλληλεγγύης.
Η πρόταση της Επιτροπής είναι λογική επικεντρώνοντας την προσοχή της σε δύο τομείς: τον υγειονομικό και τον εκπαιδευτικό.
Θα πρέπει όμως, να της προσδώσουμε περισσότερο φιλόδοξο χαρακτήρα, προκειμένου να είναι δυνατός ο συντονισμός και η ενοποίηση του συνόλου των πρωτοβουλιών που βρίσκονται στην περιοχή.
Αυτό απαιτεί μια ουσιαστική αύξηση του προσωπικού μας, μέτρο το οποίο υποστηρίζουμε από αυτό το Σώμα.
Αυτή η δράση θα καταστήσει δυνατή τη συνέργια των διαφόρων βοηθειών και θα διασφαλίσει ότι αυτή η προσπάθεια που καταβάλλεται, δεν περιορίζεται απλώς στην ανασυγκρότηση - δεδομένου ότι στην περίπτωση αυτή θα συνεχίζονταν όλα ως έχουν - αλλά αποτελεί μια ευκαιρία για την ενοποίηση της περιοχής, την αρμονική και αειφόρο ανάπτυξη, δημιουργώντας πλούτο και γενική ευημερία, καθώς και για την εδραίωση της δημοκρατίας σε κάποιες χώρες που, ακριβώς μόλις άφησαν πίσω τους χρόνια βίας και συγκρούσεων.
Από αυτή την άποψη, υπάρχουν δύο γεγονότα που μας ανησυχούν.
Η απειλή εχθροπραξιών μεταξύ της Νικαράγουας και της Ονδούρας λόγω συνοριακών διαφορών μπορεί να αμφισβητήσει τη βοήθειά μας, και γι' αυτό τον λόγο εκτιμούμε ότι θα πρέπει να τεθούν και οι δύο χώρες υπό την αρμοδιότητα των αποφάσεων του Διεθνούς Δικαστηρίου.
Από την άλλη πλευρά, η πρόσφατη επανεμφάνιση στη Γουατεμάλα πολιτικών ομηριών, όπως της ακαδημαϊκού Mayra Angelina Gutiιrrez, πολιτικών δολοφονιών, όπως του αρχηγού κοινοτήτων Josι Amancio Mendoza, ή απειλών εναντίον δημοσιογράφων (την ειδική δικηγόρο της υπόθεσης Gerardi ή την κάτοχο του Βραβείου Νόμπελ Rigoberta Menchϊ) είναι ανησυχητικά φαινόμενα.
Η βοήθεια για την ανασυγκρότηση πρέπει να συνοδεύεται, από μέρους της Κυβέρνησης της Γουατεμάλας, από σταθερές και επαληθεύσιμες δεσμεύσεις για τη διασφάλιση των ανθρώπινων δικαιωμάτων.
Το τρίτο ζήτημα σχετίζεται με τον τρόπο με τον οποίο υλοποιείται η βοήθεια, ο συντονισμός και η ενοποίηση της περιοχής.
Πιστεύουμε ότι είναι ζωτικής σημασίας να ενσωματωθούν στο πιο δυναμικό και πιο υπεύθυνο τμήμα της κοινωνίας, οι αυτόχθονες λαοί, η πλήρης και ευρεία συμμετοχή της γυναίκας, οι κοινωνικές οργανώσεις που τις χαρακτηρίζει η αποτελεσματικότητα και η αλληλεγγύη, και τέλος, να μην γίνεται κομματική χρήση ούτε ατασθαλίες στη διαχείριση των ενισχύσεων.
Έτσι προκύπτει η ανάγκη εφαρμογής εσωτερικών και εξωτερικών ελέγχων σχετικά με την εφαρμογή των ενισχύσεών μας.
Η αύξηση της αποτελεσματικότητάς μας ως Ευρωπαϊκή Ένωση, προϋποθέτει επίσης, επίσημη συμμετοχή μας στην ομάδα παρακολούθησης της Στοκχόλμης.
Και το τέταρτο και τελευταίο ζήτημα είναι, αυτή τη στιγμή, το σημαντικότερο: το ποσό της βοήθειας.
Παρόλο που είναι σημαντικό, πιστεύουμε ότι το ποσό που υποδεικνύει η Επιτροπή, 250 εκατομμύρια ευρώ, είναι ανεπαρκές απέναντι στο μέγεθος της καταστροφής και στη βραδύτητα της ανασυγκρότησης.
Για τον λόγο αυτό, το Ευρωπαϊκό Κοινοβούλιο ζητά μια σημαντική αύξησή του.
Είναι ανησυχητικά τα νέα που σήμερα διαβάζουμε στον τύπο τα οποία αναφέρουν ότι η ίδια η Επιτροπή επιχειρεί να μειώσει το σύνολο των ενισχύσεων στην Ευρωπαϊκή Ένωση, μεταξύ των οποίων εκείνες που προορίζονται για τη Λατινική Αμερική, ως συνέπεια των δεσμεύσεών της στο Κοσσυφοπέδιο.
Εκτιμούμε ότι δεν μπορεί να πραγματοποιηθεί μια τέτοια άτοπη κίνηση, δεδομένου ότι για τη Λατινική Αμερική η Ευρώπη αποτελεί μια σημαντική ελπίδα, προκειμένου να βγει από την υποανάπτυξή της και να απελευθερωθεί από τον βαρύ ζυγό προερχόμενο από τον Βορρά.
Το Ευρωπαϊκό Κοινοβούλιο έχει ήδη εγκρίνει το ότι δεν είναι δυνατή καμία ενέργεια με την εφαρμογή περικοπών των ενισχύσεων στον υπόλοιπο κόσμο.
Για τον λόγο αυτό, επιμένουμε στη διατήρηση αυτού του σημείου ως κρίσιμου και ως στοιχείου-κλειδιού.
Αυτή η στάση μας θα επιτρέψει οι υπόλοιποι χειρισμοί, τόσο με την Ευρωπαϊκή Τράπεζα Επενδύσεων όπως και με άλλες οικονομικούς φορείς, να είναι σημαντικοί και να βοηθήσουν στην άμεση εκτέλεση των εγκεκριμένων προγραμμάτων, και όλα αυτά με την παρουσίαση περιοδικών εκθέσεων στο Ευρωπαϊκό Κοινοβούλιο σχετικά με την εξέλιξη και την αξιολόγηση των αποτελεσμάτων που επιτυγχάνονται.
Τέλος, θα ήθελα να υπογραμμίσω τη θερμή και εξαιρετική συνεργασία του συνόλου των μελών της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Πολιτικής Αμυνας και του προσωπικού της γραμματείας της, καθώς και της Επιτροπής Προϋπολογισμών, της Επιτροπής Βιομηχανίας, Εξωτερικού Εμπορίου, Έρευνας και Ενέργειας και της Επιτροπής Ανάπτυξης και Συνεργασίας.
Κύριε Πρόεδρε, αγαπητοί συνάδελφοι, υπάρχουν περιοχές στον κόσμο που δέχονται τα απανωτά χτυπήματα της μοίρας.
Τη δεκαετία του ' 80, η Ευρωπαϊκή Ένωση ανέλαβε εκτεταμένες υποχρεώσεις στην Κεντρική Αμερική κατά τον διάλογο του Σαν Χοσέ, προκειμένου να συμβάλει στην ειρήνευση και τον εκδημοκρατισμό στην περιοχή αυτή.
Ήταν μια διαδικασία που σημείωσε επιτυχίες.
Πριν από μερικά χρόνια αυτός ο φοβερός τυφώνας έπληξε εκ νέου όλες αυτές τις χώρες, οι οποίες μέχρι σήμερα υποφέρουν τις συνέπειές του.
Γι' αυτό είναι καλό που η Ευρώπη δραστηριοποιείται και σήμερα, που προσφέρει βοήθεια και συνεργεί στην ανασυγκρότηση της Κεντρικής Αμερικής.
Θα έπρεπε να καταστήσουμε και δημοσίως σαφές ότι η Ευρωπαϊκή Ένωση παρέχει το 62% της δημόσιας αναπτυξιακής βοήθειας στην Κεντρική Αμερική.
Αυτό δίνει το δικαίωμα στην Ευρωπαϊκή Ένωση να διαδραματίσει και πολιτικό ρόλο στην Κεντρική Αμερική.
Ο ρόλος αυτός δεν είναι αποκλειστική υπόθεση του ισχυρού γείτονα.
Αντιθέτως, μπορεί και η Ευρώπη να συμβάλει στην ειρήνευση, τον εκδημοκρατισμό και την ανασυγκρότηση της περιοχής αυτής.
Χαιρετίζουμε επομένως την πρόταση της Επιτροπής.
Η Επιτροπή Προϋπολογισμών υποστηρίζει την πρόταση που προβλέπει 250 εκατομμύρια ευρώ για το διάστημα από το 1999 ώς το 2004 για την περιοχή αυτή.
Είναι ακόμη καλό το ότι αυτή η πρόταση της βοήθειας συνδέεται με την υποχρέωση συνεργασίας των χωρών.
Αυτό ήταν και το ευρωπαϊκό μοντέλο μετά τον δεύτερο παγκόσμιο πόλεμο, όπου η παροχή κονδυλίων του Σχεδίου Μάρσαλ συνδυαζόταν με την υποχρέωση συνεργασίας, σύμπραξης, υπέρβασης των συνόρων.
Κατ' αντιστοιχία, αυτό που παρέχουμε εδώ ως βοήθεια ανασυγκρότησης συνδέεται ομοίως με την υποχρέωση για ειρηνική συμβίωση και συνεργασία.
Συμφωνώ ρητά και με τον εισηγητή: δεν πρέπει να επιτρέψουμε η ανασυγκρότηση του Κοσσυφοπεδίου να χρηματοδοτηθεί, κατά κάποιον τρόπο, από τα κονδύλια του προϋπολογισμού που προβλέπονται για την Κεντρική Αμερική.
Αν η ανασυγκρότηση του Κοσσυφοπεδίου αποτελεί ευρωπαϊκή υποχρέωση, την οποία αποφασίζει το Συμβούλιο, τότε το Συμβούλιο θα πρέπει να εξασφαλίσει και τα απαραίτητα οικονομικά μέσα για αυτήν.
Γι' αυτό αποφασίζουμε σήμερα ένα ποσό ως γνώμονα, που είχε ήδη αποφασιστεί πριν από τη σύγκρουση στο Κοσσυφοπέδιο.
Η έκθεση της Επιτροπής προηγήθηκε της σύγκρουσης στο Κοσσυφοπέδιο.
Σε αυτήν την έκθεση δεν αλλάξαμε τίποτα.
Παραμένουμε στο ποσό για την Κεντρική Αμερική.
Αυτό ήταν, νομίζω, ένα σημαντικό μήνυμα της σημερινής ημέρας.
(Χειροκροτήματα)
Κύριε Πρόεδρε, η επιτροπή μας υποστηρίζει ανεπιφύλακτα την προκείμενη έκθεση του συναδέλφου Marset Campos.
Παρ' όλα αυτά, θέλω να επισημάνω κάποια σημεία, που βρίσκονται κατά την άποψή μας σε πολύ υψηλή θέση στον κατάλογο προτεραιοτήτων της διεθνούς βοήθειας.
Απαραίτητη προϋπόθεση είναι η χορήγηση διεθνούς βοήθειας να είναι καλά συντονισμένη.
Η Επιτροπή πρέπει να οικοδομήσει κατάλληλες, δικές της δομές στις περιοχές αυτές.
Πρέπει, όμως, να συνεργαστεί - και μάλιστα όσο το δυνατόν πιο αποτελεσματικά - με τους διεθνείς οργανισμούς που εργάζονται εκεί εδώ και πολλά χρόνια.
Το ίδιο ισχύει και για την ενεργό συμμετοχή του θιγόμενου πληθυσμού, και κυρίως του γηγενούς πληθυσμού.
Τόσο στον σχεδιασμό όσο και στη εκτέλεση των σχεδίων πρέπει να υπάρξει συνεργασία με τους ανθρώπους αυτούς σε τοπικό επίπεδο.
Για μας αυτό είναι απολύτως απαραίτητο.
Η συνεργασία αυτή δεν εξοικονομεί μόνο έξοδα, αλλά αυξάνει και την αποτελεσματικότητα, και προλαμβάνει, κυρίως, την απάτη.
Γνωρίζουμε ότι στο Σαλβαδόρ, για παράδειγμα, η τότε κυβέρνηση Καλντερόν είχε χρησιμοποιήσει κονδύλια βοήθειας ύψους ενός εκατομμυρίου Ecu για να προσελκύσει τους ψηφοφόρους στο δεξιό πολιτικό μπλοκ.
Το να βοηθήσουμε πραγματικά τις χώρες που έχουν ερημωθεί από τον τυφώνα δεν αρκούν φυσικά τα δικά μας επιτόπια προγράμματα βοήθειας.
Αυτό το γνωρίζουμε όλοι κάτι παραπάνω από καλά.
Η άφεση του εξωτερικού χρέους, η οικοδόμηση τοπικών και, κυρίως, αειφόρων δομών από οικολογική αλλά και οικονομική άποψη είναι, επομένως, απαραίτητα για μας.
Επιπλέον, η Ένωση πρέπει να παράσχει στις χώρες αυτές πρόσβαση των προϊόντων τους στην αγορά, τα οποία πρέπει να αξιολογηθούν με βάση οικολογικές και κοινωνικές παραμέτρους.
Γιατί δεν αποτελεί και μεγάλη βοήθεια το να παρέχουμε από τη μια μεριά κονδύλια ενίσχυσης και από την άλλη να αποκλείουμε τις χώρες αυτές από τις αγορές μας.
Είμαι της ίδιας άποψης με τους προλαλήσαντες: δεν πρέπει να αποδεχτούμε την επιχειρηματολογία του Συμβουλίου, σύμφωνα με την οποία πρέπει τώρα να μεταφέρουμε πιστώσεις από τη Λατινική Αμερική στο Κοσσυφοπέδιο.
Μα, αυτό δεν μπορεί να είναι πολιτική, το να παίρνουμε από τη μία μεριά κάτι, για να βοηθήσουμε ανθρώπους που έχουν ανάγκη κάπου αλλού.
Αντιθέτως!
Το Συμβούλιο, το οποίο επιβαρύνει την Επιτροπή και το Κοινοβούλιο με όλο και περισσότερα καθήκοντα, θα πρέπει να φροντίζει αυτά να χρηματοδοτούνται κιόλας, και άρα θα πρέπει να εισαγάγει τα αντίστοιχα κονδύλια στον προϋπολογισμό.
.
(ΕS) Κύριε Πρόεδρε, όπως είπε ο εισηγητής, ο κ. Marset, τα λόγια και την έκθεση του οποίου υποστηρίζουμε, ο τυφώνας Mitch είναι η χειρότερη φυσική καταστροφή στην ιστορία της Κεντρικής Αμερικής.
Οι ανθρώπινες απώλειες ανέρχονται σε περισσότερους από 10.000 νεκρούς, περίπου άλλοι 10.000 έχουν εξαφανιστεί και περισσότεροι από 2 εκατομμύρια άτομα έχουν υποστεί ζημίες.
Οι υλικές ζημίες ανέρχονται σε περισσότερα από 5.000 εκατομμύρια ευρώ, ποσόν που ισοδυναμεί με το 10% του Ακαθάριστου Εγχώριου Προϊόντος της Κεντρικής Αμερικής.
Έχει καταστραφεί ένα σημαντικό μέρος της οικονομικής και κοινωνικής υποδομής, και έχει μειωθεί σε μεγάλο βαθμό, η παραγωγική και εξαγωγική ικανότητα της περιοχής βραχυπρόθεσμα και μεσοπρόθεσμα.
Οι χώρες που έχουν πληγεί περισσότερο, η Ονδούρα και η Νικαράγουα, είναι οι φτωχότερες της περιοχής.
Τα καταστρεπτικά αποτελέσματα του Mitch ευνοήθηκαν από την αποψίλωση των δασών και από την απουσία επαρκούς συστήματος ελέγχου των πλημμυρών, γεγονός που αποδεικνύει, για μια ακόμη φορά, ότι η καταστροφή του περιβάλλοντος επηρεάζει σε μείζονα βαθμό τους φτωχότερους και τονίζει τον εγγενή συσχετισμό μεταξύ φτώχειας και καταστροφής του περιβάλλοντος.
Όπως είπε η Επιτροπή, οι συνέπειες του Mitch θα μειώσουν αισθητά τα αποτελέσματα της προσπάθειας οικονομικής αποκατάστασης και τις επενδύσεις που έχουν πραγματοποιηθεί εκεί την περασμένη δεκαετία από την Ευρωπαϊκή Ένωση.
Τον Απρίλιο 1999, η Επιτροπή ενέκρινε ένα ειδικό πρόγραμμα δράσης, χρηματοδοτούμενο με 250 εκατομμύρια ευρώ, που αυτό το Σώμα υποστηρίζει απόλυτα με τους όρους που εγκρίθηκε.
Όσον αφορά το σχήμα εκτέλεσης αυτού του προγράμματος, η Επιτροπή Ανάπτυξης και Συνεργασίας παρέχει την υποστήριξή της στην επιλογή 1 που έχει προταθεί από την Επιτροπή.
Μόνο σε περίπτωση αδυναμίας ολοκλήρωσης αυτής της επιλογής, λόγω έλλειψης του απαραίτητου ανθρώπινου δυναμικού, μπορεί να θεωρηθεί ως έγκυρη η επιλογή 2, με προσφυγή σε Ευρωπαίους εμπειρογνώμονες υψηλής εξειδίκευσης.
Ως εισηγητής της Επιτροπής Ανάπτυξης και Συνεργασίας δεν πρέπει να κλείσω την παρέμβασή μου χωρίς να ζητήσω, για μια ακόμη φορά, την απαλλαγή από το εξωτερικό χρέος των χωρών της Κεντρικής Αμερικής, πρωτοβουλία η οποία πρέπει να προσεγγιστεί από την Ευρωπαϊκή Ένωση στο σύνολό της και με τρόπο συντονισμένο, και όχι μόνο για ορισμένα από τα κράτη μέλη της σε ατομικές και ιδιωτικές πρωτοβουλίες.
Τέλος, πιστεύω ότι είναι αναγκαίο να ζητήσουμε επίσης, στο εσωτερικό του στρατηγικού σχεδίου αποκατάστασης, να προταθούν μέτρα με σκοπό την αύξηση των πιστώσεων της Ευρωπαϊκής Τράπεζας Επενδύσεων σε αυτή την περιοχή.
Κύριε Πρόεδρε, θα ήθελα καταρχάς να συγχαρώ τον εισηγητή, κ. Marset Campos, για την εξαιρετική έκθεση που μας παρουσίασε.
Η έκθεση αυτή - και δεν θα μπορούσε να είναι διαφορετικά - είναι επηρεασμένη από τις τραγικές συνέπειες του τυφώνα Mitch.
Το Ευρωπαϊκό Κοινοβούλιο, και πιστεύω ότι θα πρέπει να το υπενθυμίσουμε, αντέδρασε άμεσα με τη σύγκλιση μιας έκτακτης συνόδου στις 4 Νοεμβρίου 1998, στην οποία συμμετείχαν οι τότε αρμόδιοι Επίτροποι.
Στο Ψήφισμά του της 19ης Νοεμβρίου, το Ευρωπαϊκό Κοινοβούλιο διατύπωσε τους όρους με τους οποίους θα έπρεπε να μεταφραστεί η απάντηση της Ευρωπαϊκής Ένωσης απέναντι στην κατάσταση που δημιούργησε ο τυφώνας Mitch.
Μια απάντηση που έπρεπε να δοθεί ταχύτατα και άμεσα μέσω της έγκρισης ενός στρατηγικού σχεδίου για την περιοχή στο συντομότερο δυνατό διάστημα.
Υπενθυμίζω την ημερομηνία: 18-19 Νοεμβρίου 1998.
Θα πρέπει να πούμε ότι αυτή η αίτηση του Ευρωπαϊκού Κοινοβουλίου, τουλάχιστον όσον αφορά την ταχύτητα και την αμεσότητα, δεν βρήκε ανταπόκριση, και είναι λυπηρό.
Η έλλειψη ανθρώπινων πόρων, αν μπορεί να αποτελέσει μια δικαιολογία από διοικητικής πλευράς, δεν μπορεί ούτε πρέπει να αποτελεί πρόφαση για την εκτέλεση πολιτικών προτεραιοτήτων, ιδίως στις περιπτώσεις βασικών αναγκών πληθυσμών σε χώρες που υπέστησαν καταστροφές μεγάλης έκτασης.
Η μεταφορά αυτής της ευθύνης στην αρχή του προϋπολογισμού δεν είναι ορθή.
Η Επιτροπή πρέπει να επαγρυπνά, σε κάθε περίπτωση για την κατάλληλη κατανομή των πόρων σε συνάρτηση με τις προτεραιότητες που έχουν τεθεί.
Σήμερα το πρωί κ. Επίτροπε, στη συζήτηση για την κοινή πολιτική ασφάλειας και άμυνας, είχα την ευκαιρία να διαβεβαιώσω τον συνάδελφό σας κ. Patten, ότι δεν είχα, ούτε έχω και ούτε θα έχω ποτέ κανένα δισταγμό, το αντίθετο μάλιστα, να υποστηρίξω αποφασιστικά την Επιτροπή σχετικά με τον στόχο της αποσαφήνισης και της διεύρυνσης του πεδίου αρμοδιοτήτων της.
Αλλά, όπως τοποθετήθηκαν κι άλλοι συνάδελφοι κατά τη διάρκεια αυτής της συζήτησης και όπως είχα την ευκαιρία να το πω στον κ. Patten κατά τη διάρκεια της συζήτησης για τον προϋπολογισμό, μου είναι δύσκολο να κατανοήσω το ότι η Επιτροπή δεν έχει δυσκολία να διαχειριστεί τα 800 εκατομμύρια ευρώ που προτείνει στο σχέδιο του προϋπολογισμού για το 2001 για τα Βαλκάνια, αλλά ότι έχει δυσκολίες να διαχειριστεί τα 250 εκατομμύρια ευρώ που έχουν προβλεφθεί σε αυτό το πρόγραμμα ανασυγκρότησης για τη Λατινική Αμερική, που δεν προβλέπονται για ένα έτος αλλά για τέσσερα.
Εν πάση περιπτώσει, κ. Επίτροπε, οι χώρες της Κεντρικής Αμερικής δεν άσκησαν πολιτική γενοκτονίας και εθνικής κάθαρσης.
Περιέλαβαν, σε αντίθεση με άλλες γεωγραφικές περιοχές στη συμφωνία τους με την Ευρωπαϊκή Ένωση, μια δημοκρατική ρήτρα που θεμελιώνει και στηρίζει ως βασικό στοιχείο ολόκληρη τη σχέση.
Οι χώρες της Κεντρικής Αμερικής έχουν προβεί σε διαδικασίες διαρθρωτικής προσαρμογής πολύ επίπονες οι οποίες συνεπάγονταν μεγάλες θυσίες από τις κοινωνίες τους.
Ανταποκρίθηκαν στις υποχρεώσεις τους με σεβασμό στα θεσμικά όργανα πολλαπλών μερών και πέτυχαν με ακρίβεια αυτό το οποίο η Ευρωπαϊκή Ένωση περίμενε από αυτές.
Κύριε Πρόεδρε, η ευρωπαϊκή κοινωνία των πολιτών έχει αποδείξει ήδη, μέχρι ποιου σημείου είναι ευαισθητοποιημένη στην τραγωδία που υπέστησαν οι λαοί της Κεντρικής Αμερικής.
Είναι η στιγμή, απέναντι σε μια καταστροφή τέτοιας φύσης, τα θεσμικά μας όργανα να αρθούν στο ύψος της κοινωνίας των πολιτών μας και στο ύψος των περιστάσεων.
.
Κύριε Πρόεδρε, εξ ονόματος της ομάδας του Κόμματος των Ευρωπαίων Σοσιαλιστών, θέλω να ευχαριστήσω τον εισηγητή Marset Campos για την εξαιρετική πρόταση ψηφίσματος και, επίσης, επειδή κατανόησε με μεγάλη διαύγεια το πνεύμα αυτού του ψηφίσματος, που δεν πρέπει να περιορισθεί στην αλληλεγγύη, αλλά να τείνει προς μια πιο συγκεκριμένη ικανότητα πολιτικής παρέμβασης.
Δεν θέλω να επαναλάβω τα ποσά σχετικά με τις επιπτώσεις αυτού του κυκλώνα· θέλω απλώς να υπογραμμίσω ότι πολύ περισσότερο από την οικονομική καταστροφή μας ανησυχούν η κοινωνική και περιβαλλοντική καταστροφή, οι οποίες συνεχίζουν να μαστίζουν αυτή την περιοχή· και όπως δεν υπάρχει ποτέ ισότητα στην ατυχία, τα ασθενέστερα στρώματα του πληθυσμού είναι εκείνα που πλήττονται, όπως συνήθως, περισσότερο από τις συνέπειες αυτής της ατυχίας.
Θα ήθελα να ξεκινήσω με κάτι το παράδοξο: στην ίδια περιοχή που έπληξε ο κυκλώνας, στην οποία συχνά ξεσπούν κυκλώνες παρόμοιας σφοδρότητας, βρίσκεται και η Φλώριδα, στην οποία, αν και πλήττεται συχνά από τα ίδια μετεωρολογικά φαινόμενα της Κεντρικής Αμερικής, οι επιπτώσεις είναι ασυγκρίτως λιγότερες.
Να, εμείς πρέπει να έχουμε ως αφετηρία το πόσο ευάλωτη οικολογικά και κοινωνικά είναι η Κεντρική Αμερική για να κατανοήσουμε ότι δεν μπορούμε να περιοριστούμε στην άσκηση της κουλτούρας και της πολιτικής εκτάκτου ανάγκης και σ' αυτό πάνω να επικεντρώσουμε την παρέμβαση της Ευρωπαϊκής Ένωσης.
Πρέπει να αναγνωρίσουμε σ' αυτό το ψήφισμα ότι προχωράει πέρα από την κατάσταση ανάγκης που παρουσιάστηκε.
Το σχέδιο κοινοτικής δράσης αποτελεί μια ευκαιρία για να βάλουμε δίπλα στην ανοικοδόμηση την αλλαγή - που είναι μια πραγματική ανάγκη για αυτές τις χώρες - και να επενδύσουμε σε μια νέα διαδικασία οικονομικής και κοινωνικής ανάπτυξης που θα μπορεί να θέσει στο κέντρο της, ως προτεραιότητες την υγεία, την παιδεία, την ποιότητα των υπηρεσιών που, σ' αυτές τις χώρες, σημαίνει άμεσα ποιότητα της ζωής και, προπαντός, ποιότητα της δημοκρατίας.
Όλα αυτά θα μπορέσουν να συμβούν - το ψήφισμα το εξηγεί με μεγάλη ακρίβεια - εάν καθορισθούν και ικανοποιηθούν δύο συνθήκες.
Πρώτα απ' όλα πρέπει να ενεργοποιηθούν μηχανισμοί ελέγχου και επαλήθευσης για να αποφευχθούν σπατάλες, παρανομίες και απάτες.
Προς αυτή την κατεύθυνση το ψήφισμα ζητεί να έχει η ευρωπαϊκή Ένωση την αποκλειστική ευθύνη για το σχεδιασμό, την εκτέλεση και τον έλεγχο της βοήθειας.
Είναι ένα αίτημα για την ανάληψη της ευθύνης που προωθούμε στην Ευρωπαϊκή Ένωση και το οποίο θεωρούμε ότι είναι απαραίτητο, προκειμένου να φέρομε σε αίσιο τέλος τη βοήθεια.
Η δεύτερη προϋπόθεση, εν τούτοις, είναι πολύ σημαντικότερη: χρειάζεται να ενισχύσουμε τους οικονομικούς πόρους και το ανθρώπινο δυναμικό της Επιτροπής.
Οι πόροι που δεσμεύτηκαν δεν επαρκούν, το προσωπικό είναι τελείως ανεπαρκές.
Σε μια ζώνη που μαστίζεται από την πολιτική βία, η παρέμβαση - μια παρέμβαση που δεν συνδέεται αποκλειστικά με την κατάσταση έκτακτης ανάγκης αλλά με την ανοικοδόμηση και του δημοκρατικού ιστού - προβλέπει και απαιτεί μια ποιότητα της προετοιμασίας και μια ποσότητα του ανθρώπινου δυναμικού πολύ διαφορετική απ' αυτές που προορίζονται μέχρι στιγμής.
Πιστεύουμε ότι πρέπει να αξιοποιηθεί σε μεγαλύτερο βαθμό και αποτελεσματικότερα η συνεργασία των μη κυβερνητικών οργανώσεων που αντιπροσωπεύουν , στην περιοχή, ένα δυναμικό με μεγάλη εμπειρία και αξιοπιστία, αλλά προπαντός ένα αληθινό δυναμικό, που μας επιτρέπει να δώσουμε μια μεγαλύτερη ώθηση και αποτελεσματικότητα στην παρέμβασή μας.
Με άλλα λόγια, κύριε Πρόεδρε, αξιότιμοι συνάδελφοι, κύριοι της επιτροπής και του Συμβουλίου, πιστεύω ότι σήμερα η Ευρωπαϊκή Ένωση πρέπει να περάσει από την εξαγγελθείσα αλληλεγγύη στην πραγματική δικαιοσύνη στην ουσιαστική δικαιοσύνη.
Αυτό το σχέδιο πρέπει δεν πρέπει να χρησιμεύσει αποκλειστικά στο να δώσει μια άμεση απάντηση στις πληγές που άνοιξε ο κυκλώνας αλλά και στο να ανακατανείμει τους πόρους και να ξαναδημιουργήσει ευκαιρίες σ' αυτή τη χώρα.
Προς αυτή την κατεύθυνση κινείτο και το ψήφισμα που ενέκρινε το Ευρωπαϊκό Κοινοβούλιο το Νοέμβριο του 1998, έχοντας ως σημείο αναφοράς τη διαγραφή του εξωτερικού χρέους των χωρών της περιοχής, το οποίο ανέρχεται στα δεκαεπτά δισεκατομμύρια δολάρια.
Ολοκληρώνω επαναλαμβάνοντας την πρόσκληση προς την Επιτροπή και το Συμβούλιο, έτσι όπως διατυπώνεται σ' αυτό το ψήφισμα, να υποστηρίξουν τη συνολική και άμεση διαγραφή του εξωτερικού χρέους
Κύριε Πρόεδρε, σε αυτό το σημείο της συζήτησης δεν μπορεί να προσθέσει κανείς πολλά, ειδικότερα μετά από την εξαιρετική έκθεση του συναδέλφου κ. Marset, του οποίου προσυπογράφω μέχρι και την τελευταία του λέξη.
Θα ήθελα ωστόσο, να υπογραμμίσω ορισμένα από τα πράγματα που είπε.
Είναι πολύ σημαντικό να μιλήσουμε για την παρέμβαση αλληλεγγύης - έγινε λόγος για λογική παρέμβαση - που επικεντρώνεται σε προγράμματα κυρίως εκπαίδευσης και υγειονομικά, όπως αναφέρεται και στην ίδια την έκθεση, και επίσης έγινε λόγος για συντονισμό και για ανάγκη σε προσωπικό.
Για όσους από εμάς ήμασταν μόλις πριν από λίγες ημέρες στο Κοσσυφοπέδιο, είναι απαραίτητο να υπογραμμίσω, ακριβώς, κάτι που ελέχθη για πολλούς από τους επισκέπτες της αντιπροσωπείας: ότι σε αντίθεση με άλλες παρεμβάσεις, αυτό που χαρακτηρίζει κυρίως εκείνη που πραγματοποιήθηκε στο Κοσσυφοπέδιο είναι ότι ολοκληρώθηκε κάτω από μια διεύθυνση ενσωματωμένη και πλήρως συντονισμένη, γεγονός το οποίο αυξάνει την αποτελεσματικότητα της δράσης μας.
Από την άλλη πλευρά, όπως σωστά επισήμανε ο κ. Salafranca, συμμερίζομαι επίσης απόλυτα αυτή τη διαφωνία, όχι μόνο με τους περιορισμούς του προϋπολογισμού, αλλά και με το δυσάρεστο γεγονός ότι μπαίνουν εμπόδια σε χώρες όπως αυτές της Κεντρικής Αμερικής, στις συμφωνίες των οποίων έχουν συμπεριληφθεί συγκεκριμένες ρήτρες, ενώ δεν ενεργούμε με τον ίδιο τρόπο σε άλλα γεωγραφικά πλάτη.
Για όσους κάνουμε την αλληλεγγύη το leitmotiv της πολιτικής μας δράσης είναι σημαντική η αλληλεγγύη, αλλά είναι και η αποτελεσματικότητα, η βιωσιμότητα των προγραμμάτων και η διαμόρφωση πολιτικών σε όποια σημεία ασκούμε τη δράση μας, που βοηθούν τις αγαπητές αυτές κοινωνίες της Λατινικής Αμερικής να φτάσουν σε μεγαλύτερα επίπεδα ανάπτυξης και κοινωνικής δικαιοσύνης.
Τελειώνω, κύριε Πρόεδρε, με την ακόλουθη ρήση: "Πρέπει να είμαστε επαναστατικοί, αλλά και ικανοί".
Μεταφέροντάς την σε άλλα συμφραζόμενα: ας είμαστε αλληλέγγυοι, αλλά αποτελεσματικοί.
Κύριε Πρόεδρε, κύριε Επίτροπε, συνάδελφοι, πιστεύω ότι από την φοβερή αυτή καταστροφή, που επέφερε ο τυφώνας Mitch, προκύπτουν για την ευρωπαϊκή πολιτική τρεις, κυρίως, προκλήσεις.
Πρώτον: Πρέπει να βοηθήσουμε στην ανασυγκρότηση των χωρών αυτών.
Εδώ, το έγγραφο της Επιτροπής προσφέρει μια καλή βάση.
Κάποια από τα σημεία, όμως, που περιλαμβάνει το έγγραφο αυτό μένουν ακόμη να υλοποιηθούν.
Βρίσκω ιδιαίτερα σημαντική τη χρησιμοποίηση της διαθέσιμης τεχνογνωσίας από τους ευρωπαϊκούς οργανισμούς καθώς και τους οργανισμούς των κρατών μελών για την ανασυγκρότηση, καθώς και τη συνεργασία με τις ΜΚΟ και τους ειδικούς σε τοπικό επίπεδο.
Πιστεύω ότι το να ζητάμε περισσότερες θέσεις προσωπικού στην Ευρωπαϊκή Επιτροπή δεν είναι πάντα η σωστή απάντηση απέναντι στις προκλήσεις που προκύπτουν.
Μια δυνατότητα αντιμετώπισης αυτών των προκλήσεων θα ήταν, ίσως, και οι μεταθέσεις εντός της Επιτροπής.
Δεύτερον: πρέπει να παράσχουμε περισσότερες δυνατότητες πρόσβασης αυτών των ρημαγμένων χωρών στις ευρωπαϊκές αγορές από αυτές που τους παρείχαμε ώς σήμερα.
Θεωρώ παράδοξο ότι η Νικαράγουα και η Ονδούρα, οι οποίες ανήκαν και πριν από τον τυφώνα Mitch στις λιγότερο αναπτυγμένες χώρες, να απολαύουν χειρότερης μεταχείρισης από πάρα πολλά άλλα κράτη, όπως για παράδειγμα τις χώρες ΑΚΕ, τις οποίες μεταχειριζόμαστε για πολύ σοβαρούς λόγους καλύτερα.
Αλλά για ποιο λόγο εξακολουθούμε να μεταχειριζόμαστε χειρότερα τη Νικαράγουα και την Ονδούρα δεν μου είναι κατανοητό.
Δεν θέλω να αναφερθώ πάλι στο αιώνιο παράδειγμα με τις μπανάνες - αναφέρεται, εξάλλου, στην έκθεση.
Υποστηρίζω την παράγραφο αυτή, όπως και αυτό που είπε ο κύριος Kreissl-Dφrfler.
Θέλω να αναφερθώ στο παράδειγμα της ζάχαρης.
Όσον αφορά τη ζάχαρη, που είναι σημαντικό προϊόν για τη Νικαράγουα, η χώρα αυτή δεν έχει μεγάλη πρόσβαση στις ευρωπαϊκές αγορές.
Θα ήταν μια βοήθεια αν διευκολύναμε εδώ την πρόσβαση στις ευρωπαϊκές αγορές.
Η τρίτη πρόκληση είναι ότι πρέπει να καταπολεμήσουμε τα αίτια τέτοιων καταστροφών.
Γνωρίζω πάρα πολύ καλά ότι δεν μπορούμε να πούμε απλώς ότι η αύξηση των αερίων που προκαλούν το φαινόμενο του θερμοκηπίου προξένησαν τον τυφώνα Mitch.
Υπάρχουν, όμως, πολλοί επιστήμονες που πιστεύουν ότι πιθανότατα έτσι έγινε.
Απλά δεν μπορούμε να το πούμε ακόμη με βεβαιότητα.
Όλες όμως οι επιστημονικές επιτροπές συμφωνούν ότι τέτοιες καταστροφές θα αυξηθούν υπέρμετρα, αν συνεχίσουμε ως βιομηχανικές χώρες να εκλύουμε στην ατμόσφαιρα τέτοιες ποσότητες αερίων που προκαλούν το φαινόμενο του θερμοκηπίου.
Οι καταστροφές θα μας πλήξουν μεν όλους, αλλά θα πλήττουν πάντοτε και κατά κύριο λόγο τους φτωχούς ανθρώπους, και γι' αυτό πρέπει επιτέλους να δράσουμε πιο αποφασιστικά στο θέμα αυτό.
Κύριε Πρόεδρε, θέλω να συνεχίσω με το θέμα που έθιξε ο κύριος Liese τελευταίο, δηλαδή την αλλαγή του κλίματος.
Και ο κύριος Marset Campos την επεσήμανε.
Δεν είναι, ίσως, τυχαίο ότι είχαμε μεγάλες ερημώσεις στην Κεντρική Αμερική, την Βενεζουέλα, την Μοζαμβίκη - και, ας μην ξεχνάμε, στην Ευρώπη - των οποίων η συχνότητα πιθανώς θα αυξηθεί.
Είναι πράγματι προφανές ότι εδώ δεν πρόκειται για τυχαία συχνότητα φυσικών καταστροφών, αλλά ότι αυτό είναι μια εξέλιξη που επέφερε η αλλαγή κλίματος, την οποία προκάλεσε ο άνθρωπος.
Γι' αυτό και θα επιθυμούσα να συνδέσουμε την εξέταση αυτών των καταστροφών με την πολιτική ενέργειας.
Υπάρχει πράγματι σύνδεση μεταξύ των δύο, στην οποία θέλω να σας επιστήσω την προσοχή.
Εύχομαι να έχω άδικο.
Το δεύτερο σημείο, που θέλω να θίξω, είναι ότι θα έπρεπε να εκμεταλλευτούμε τη βοήθεια αυτή για την περιφερειακή ολοκλήρωση της Κεντρικής Αμερικής.
Πρόκειται για παλαιό αίτημα του Ευρωπαϊκού Κοινοβουλίου.
Το ζητήσαμε επανειλημμένως.
Και, εν τέλει, θα πρέπει να το κάνουν αυτό οι ίδιοι οι Λατινοαμερικάνοι.
Ίσως όμως ο πανικός που έσπειρε ο τυφώνας Mitch να σταθεί αφορμή για να ξεπεραστούν οι έχθρες και οι δυσκολίες που υφίστανται μεταξύ των μεμονωμένων χωρών.
Οι άνθρωποι, τουλάχιστον, των περιοχών αυτών θα ήταν ευγνώμονες.
Και, παρεμπιπτόντως, η βοήθειά μας θα ήταν εντελώς άνευ αξίας, αν δεν σημειώνονταν πρόοδοι προς την κατεύθυνση της ολοκλήρωσης αυτής.
Το τρίτο που θέλω να θίξω αφορά την εφαρμογή των μέτρων αυτής της βοήθειας.
Δεν ζηλεύω την Επιτροπή για αυτό της το καθήκον, καθώς γνωρίζω ήδη ότι σε μερικά χρόνια θα έχουμε μπροστά μας κάποια έκθεση που θα αναφέρεται σε υποτιθέμενη ή δικαίως αποδοκιμασθείσα κακοδιαχείριση των πόρων.
Στο σημείο αυτό θέλω να επισημάνω ότι ο έλεγχος των πόρων αυτών δημιουργεί μερικές φορές περισσότερες δαπάνες από το κέρδος το οποίο αποφέρει.
Ελπίζω να δώσουμε στην Επιτροπή και ένα κάποιο περιθώριο χειρισμών για τη χρήση των πόρων αυτών, γιατί η ταχύτητα υλοποίησης των προγραμμάτων είναι συχνά πολύ πιο σημαντική από τον λεπτομερή υπολογισμό μέχρι τελευταίας πεντάρας.
Ξέρω ότι αυτή είναι μια παρατήρηση που δεν θα έπρεπε να κάνει κανείς ως κοινοβουλευτικός σήμερα, αλλά εγώ την κάνω γιατί είναι καίρια.
Τέλος, θα ήθελα να επισημάνω ότι ο τυφώνας πέρασε πάνω την Κεντρική Αμερική τον Οκτώβριο του 1998.
Τώρα έχουμε Ιούνιο του 2000.
Πράγμα που σημαίνει ότι εμείς οι ίδιοι αποτελούμε δυσκίνητο μηχανισμό, και ίσως θα έπρεπε να σκεφτούμε οι ίδιοι, πώς θα μπορούσαμε να επιταχύνουμε αυτή τη διαδικασία.
Ακόμα και αν σήμερα αποφασίσουμε κάτι, αυτό κάθε άλλο παρά σημαίνει, προς το παρόν, ότι η χώρα έχει ανασυγκροτηθεί.
Αντιθέτως θα περάσουν πολλά χρόνια ώσπου να συμβεί αυτό, και ίσως τότε να ζει εκεί μια καινούργια πάλι γενιά.
Και αυτό το θεωρώ πολύ αργά.
Kύριε Πρόεδρε, θα ήθελα να ξεκινήσω ευχαριστώντας εκ μέρους της Επιτροπής το Ευρωπαϊκό Κοινοβούλιο για την ποιότητα αυτής της έκθεσης και να συγχαρώ τον εισηγητή, κ. Marset Campos, για την έκθεσή του επί της ανακοίνωσης της Επιτροπής, σχετικά με το σχέδιο δράσης για την Ανασυγκρότηση της Κεντρικής Αμερικής.
Είμαι επίσης ευγνώμων για την υποστήριξη και την εμπιστοσύνη που παρέχει το Κοινοβούλιο στην Επιτροπή, σχετικά με την εφαρμογή αυτού του σημαντικού σχεδίου κοινοτικής δράσης.
Τα 250 εκατ. ευρώ του περιφερειακού προγράμματος ανασυγκρότησης της Κεντρικής Αμερικής (RPRCA), κατανεμημένα σε μια περίοδο τεσσάρων ετών, θα συμβάλουν στην ανασυγκρότηση και τον μετασχηματισμό των τεσσάρων χωρών - Ονδούρα, Νικαράγουα, Σαλβαδόρ και Γουατεμάλα - που υπέστησαν τις μεγαλύτερες καταστροφές από τον τυφώνα Mitch.
Το πρόγραμμα βασίζεται στην αρχή της αειφόρου ανάπτυξης, όπως υπογράμμισαν αρκετοί ομιλητές.
Το πρόγραμμα προβλέπει την παροχή βοήθειας στους τομείς της εκπαίδευσης, της επαγγελματικής κατάρτισης, της δημόσιας υγείας και της παροχής στέγασης από τις κοινωνικές υπηρεσίες.
Οι πρωταρχικοί δικαιούχοι θα είναι όσοι ζουν σε εξαιρετικά μειονεκτούσες αγροτικές περιοχές, όπου οι επιπτώσεις της καταστροφής είναι πιο έντονες.
Θα δοθεί ιδιαίτερη προσοχή στους αυτόχθονες πληθυσμούς και στο να μειωθεί η τρωτότητα απέναντι σε τέτοιου είδους καταστροφές στο μέλλον.
Η Επιτροπή έχει επίγνωση ότι η επιτυχία ενός τέτοιου φιλόδοξου και πολύπλοκου προγράμματος εξαρτάται επίσης από τον βαθμό συντονισμού μεταξύ των διαφόρων υφιστάμενων φορέων.
Αυτή τη στιγμή καταρτίζεται μια ομάδα συντονισμού μεταξύ της Επιτροπής και των κρατών μελών.
Ένα άλλο σημαντικό στοιχείο θα είναι η Ομάδα Παρακολούθησης της Εφαρμογής των Αποφάσεων της Στοκχόλμης.
Ως τώρα, η Επιτροπή συμμετέχει πάντοτε με ανεπίσημο τρόπο στις δραστηριότητες που ασκεί η εν λόγω ομάδα.
Προκειμένου να διασφαλισθεί η μέγιστη διαφάνεια, η Επιτροπή θα υποβάλλει ετήσια έκθεση για την πρόοδο του RPRCA στα κράτη μέλη και στο Κοινοβούλιο.
Μια πρώτη έκθεση των δραστηριοτήτων που έχει πραγματοποιήσει η Επιτροπή έχει διαβιβασθεί στην κοινοβουλευτική Επιτροπή Βιομηχανίας, Εξωτερικού Εμπορίου, Έρευνας και Ενέργειας.
Έπειτα από την επείγουσα αρχική βοήθεια και την υπόλοιπη βοήθεια που χορηγήθηκε μετά τον τυφώνα Mitch, προετοιμάζουμε τώρα ενεργά την εφαρμογή αυτού του προγράμματος ανασυγκρότησης.
Η κινητοποίηση του θεσμοθετημένου προσωπικού που απαιτείται για την αποκεντρωμένη διαχείριση και την εκτέλεση του προγράμματος καθυστέρησε ασφαλώς την ταχεία έναρξη του προγράμματος, γεγονός που τόνισαν αρκετοί ομιλητές.
Αυτά τα προβλήματα έχουν τώρα ξεπερασθεί.
Ο πρώτος υπάλληλος θα φθάσει στη Μανάγκουα στις 17 Ιουλίου και οι υπόλοιποι υπάλληλοι στις επόμενες εβδομάδες.
Επ' αυτού δεν αναμένονται περαιτέρω καθυστερήσεις.
Η Επιτροπή λαμβάνει όλα τα απαραίτητα μέτρα ώστε το πρόγραμμα να μπορέσει να ξεκινήσει και να λειτουργήσει εντός των επόμενων τριών μηνών.
Κατανοώ σε μεγάλο βαθμό τα επιχειρήματα που προέβαλε ο κ. Salafranca για τους ανθρώπινους πόρους.
Όπως γνωρίζετε, αυτό το ζήτημα δεν άπτεται ειδικά της παρούσας συζήτησης.
Ωστόσο, πρέπει να έχετε υπόψη σας ότι για το πρόγραμμα που αφορά το Κοσσυφοπέδιο θεσπίσαμε μια ειδική υπηρεσία.
Στην περίπτωση του εν λόγω προγράμματος έπρεπε να λειτουργήσουμε με το διαθέσιμο προσωπικό, εξαιτίας των περιορισμών στους ανθρώπινους πόρους.
Επιτρέψτε μου να τονίσω - και συμμερίζομαι την άποψη του κ. Salafranca και άλλων - ότι ο χρόνος που απαιτήθηκε για να φθάσει αυτή η βοήθεια στην περιοχή είναι εντελώς απαράδεκτος.
Το γεγονός αυτό αναφέρεται ως παράδειγμα στις πρόσφατες προτάσεις μας για τη συνολική μεταρρύθμιση των προγραμμάτων μας για την εξωτερική βοήθεια.
Αυτός είναι ένας ακόμη λόγος για τον οποίο η Επιτροπή, και ο Επίτροπος Patten ιδιαίτερα, εκφράζουν αποφασιστικά την άποψή τους πως πρέπει να προωθήσουμε αυτές τις μεταρρυθμίσεις, προκειμένου να σταματήσουμε να απογοητεύουμε τους άλλους και τους εαυτούς μας με αυτόν τον τρόπο.
Εφόσον το ζήτημα τέθηκε από αρκετούς ομιλητές, θα ήθελα να επωφεληθώ από αυτή την ευκαιρία και να εγγυηθώ ότι η χρηματοδότηση του Κοσσυφοπεδίου δεν θα αποβεί εις βάρος των κονδυλίων που χορηγούνται για τη Λατινική Αμερική, και σίγουρα όχι εις βάρος αυτού του ειδικού προγράμματος.
Η Επιτροπή έχει εγκρίνει επιπρόσθετα μέτρα στο πλαίσιο του σχεδίου κοινοτικής δράσης.
Περιλαμβάνουν τη συνεισφορά της Ευρωπαϊκής Κοινότητας στην πρωτοβουλία για το χρέος των υπερχρεωμένων φτωχών χωρών και την έγκριση ενός βελτιωμένου προγράμματος για το σύστημα γενικευμένων προτιμήσεων που αφορά την Κεντρική Αμερική.
Επίσης, ο κανονισμός του Συμβουλίου της 21ης Δεκεμβρίου 1998 για την εφαρμογή ενός πολυετούς προγράμματος γενικευμένων δασμολογικών προτιμήσεων παρατάθηκε μέχρι την 31η Δεκεμβρίου 2001.
Επιπλέον, η Επιτροπή λαμβάνει μέρος στην πρωτοβουλία για το χρέος των υπερχρεωμένων φτωχών χωρών, συνεισφέροντας περίπου 50 εκατ. ευρώ τόσο στην Ονδούρα όσο και στη Νικαράγουα.
Η συζήτηση έληξε.
Η ψηφοφορία θα διεξαχθεί αύριο, στις 12.00.
Διαδικασίες ασύλου
Η ημερήσια διάταξη προβλέπει τη συζήτηση της έκθεσης (A5-0123/2000) του κ. Schmitt, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με το έγγραφο εργασίας της Επιτροπής "Για τη θέσπιση κοινών προτύπων σχετικά με τις διαδικασίες εξέτασης αιτήσεων ασύλου" (SEC(1999) 271 - C5-0157/1999 - 1999/2148(COS)).
Κύριε Πρόεδρε, κυρίες και κύριοι, η Συνθήκη του Αμστερνταμ προλείανε το έδαφος ώστε να καταστεί επιτέλους δυνατή η κοινή δράση και στο πεδίο της νομοθεσίας περί ασύλου καθώς και της πολιτικής προσφύγων και της μεταναστευτικής πολιτικής.
Κατά τη δική μου άποψη, η δυνατότητα αυτή έχει ωριμάσει εδώ και πολύ καιρό, καθώς η απόφαση για την μετεξέλιξη από την αμιγώς οικονομική κοινότητα στην πολιτική ένωση είχε ληφθεί ήδη πολύ καιρό πριν.
Για τον λόγο αυτό απέκτησε ακόμη μεγαλύτερη σημασία το γεγονός ότι η Συνθήκη του Αμστερνταμ άνοιξε αυτό το δρόμο.
Παρ' όλα αυτά, επιλέχτηκε, δυστυχώς, εδώ μια μορφή, σύμφωνα με την οποία το Κοινοβούλιο δεν έχει παρά το δικαίωμα ακρόασης κατά την ανάπτυξη των αντίστοιχων νομικών τομέων.
Γι' αυτό, τονίζω εδώ την προσδοκία μου ότι η Επιτροπή θα συνεχίσει, παρά το γεγονός ότι έχει δοθεί μόνον το δικαίωμα ακρόασης στο Κοινοβούλιο, να συμπεριλαμβάνει συνεχώς το Κοινοβούλιο στη λήψη αποφάσεων ειδικά σε αυτόν τον τομέα.
Πέραν αυτού, όμως, πρέπει να καταστεί σαφές το εξής: από τη στιγμή που δεν μας αναγνωρίζεται επισήμως παρά το δικαίωμα ακρόασης, θα μπορέσουμε κατά συνέπεια να επηρεάσουμε αποφασιστικά την Επιτροπή και την ανάπτυξη των αντίστοιχων νομικών διατάξεων, μόνο αν κατορθώσουμε ως Κοινοβούλιο να συμφωνήσουμε σε κοινές βασικές αρχές και να παραιτηθούμε από την επιδίωξη της κατά γράμμα επιβολής μεμονωμένων πολιτικών στόχων.
Νομίζω ότι κατά τους τελευταίους μήνες και με αφορμή τον διάλογο για το έγγραφο εργασίας της Επιτροπής επιλέξαμε μια καλή προσέγγιση ως προς τη θεματική αυτή.
Γνωρίζω από τη δική μου Ομάδα - και πρέπει να το προσθέσω εδώ - ότι η έκθεση αυτή έχει διαμορφωθεί έτσι, ώστε κανείς σχεδόν στην αίθουσα αυτή δεν θα βρει τις θέσεις του αποτυπωμένες πιστά.
Έτσι συμβαίνει όταν κανείς προχωρά σε συμβιβασμούς και επιδιώκει τη συναίνεση.
Μπορεί να βλέπει κανείς να εκφράζονται οι θέσεις του κατά μεγάλο μέρος μεν, αλλά όχι πάντα κατά γράμμα.
Επιτρέψτε μου να δώσω έμφαση στα κεντρικά σημεία, που, κατά την άποψή μου, είναι σημαντικά για τη μελλοντική διαδικασία στον τομέα του ασύλου.
Πρώτον: Πρέπει να κατορθώσουμε να συγκεντρώσουμε την απαραίτητη δύναμη ώστε να διαχωρίσουμε τις τρεις μεγάλες ομάδες, δηλαδή από τη μια μεριά τον τομέα της χορήγησης ασύλου, από την άλλη τον τομέα της προσωρινής υποδοχής προσφύγων από περιοχές κρίσης, και, τέλος, το θέμα της πολιτικής για τους εισρέοντες μετανάστες.
Δεύτερον: Πρέπει να επιβάλουμε τη συντόμευση και απλούστευση της διαδικασίας αναγνώρισης του καθεστώτος του πρόσφυγα.
Ταυτοχρόνως, όμως, πρέπει να διασφαλίσουμε ακόμη ότι η διαδικασία απονομής της ιδιότητας του πρόσφυγα θα χαρακτηρίζεται από την αναγκαία επιμέλεια και ποιότητα των ελέγχων.
Τρίτον: Στόχος μας πρέπει να είναι οι αιτούντες άσυλο να επιτρέπεται να υποβάλουν μόνο μία αίτηση εντός των κρατών μελών της Ευρωπαϊκής Ένωσης.
Αυτό προϋποθέτει, όμως, ότι θα διασφαλίσουμε όχι μόνο το να ισχύει παντού το ίδιο δίκαιο για τη διαδικασία χορήγησης ασύλου, αλλά και ότι αυτό το δίκαιο θα εφαρμόζεται κατά τον ίδιο τρόπο.
Αυτό σημαίνει ότι το προσωπικό, που θα είναι αρμόδιο για την επεξεργασία των αιτήσεων, πρέπει να έχει ένα ποιοτικά υψηλό επίπεδο κατάρτισης.
Στο προσωπικό αυτό πρέπει να παρασχεθεί η δυνατότητα να έχει στη διάθεσή του πληροφορίες σε διασυνοριακό επίπεδο.
Και πρέπει ακόμη να διασφαλίσουμε ότι οι αιτούντες άσυλο θα συναντούν τους ίδιους όρους πλαίσιο, ανεξαρτήτως του πού θα κάνουν την αίτησή τους.
Αυτό περικλείει και την τροφοδοσία, τη στέγαση κ.λπ.
Τα πράγματα πρέπει να έχουν έτσι, ώστε να αντιμετωπίζει κανείς πάντοτε τις ίδιες κατά βάση πρακτικές, ασχέτως αν κάνει την αίτησή του στην Ισπανία, τη Γερμανία ή την Αγγλία.
Αν εξασφαλίσουμε κάτι τέτοιο, είναι αντιστρόφως συνεπές το να καθορίσουμε ότι θα επιτρέπεται η υποβολή μίας και μόνο αίτησης.
Τέταρτον: Πιστεύω ότι τα κράτη μέλη της Ευρωπαϊκής Ένωσης πρέπει να υποχρεωθούν να καταρτίσουν ενιαίο και δεσμευτικό κατάλογο, στον οποίο θα αναφέρονται αφενός οι χώρες που υπόκεινται στην υποχρέωση θεώρησης διαβατηρίων και αφετέρου οι ασφαλείς τρίτες χώρες και χώρες προέλευσης.
Γνωρίζω ότι κάποιοι διατηρούν τις επιφυλάξεις τους απέναντι στην πρόταση αυτή.
Όμως, κατά τη δική μου άποψη, είναι ο μόνος τρόπος ώστε αφενός οι αρχές να μπορούν να αποφασίζουν σύμφωνα με τα ίδια κριτήρια, και αφετέρου να δημιουργήσουμε και για τον αιτούντα άσυλο καθεστώς νομικής ασφάλειας στα κράτη μέλη.
Ένα ακόμη σημαντικό σημείο, το οποίο θέλω να θίξω, είναι ότι στην έκθεση αυτή διευκρινίσαμε επανειλημμένως πως θα πρέπει να υπάρξει κατανομή βαρών μεταξύ των κρατών.
Για τη μορφή που θα πρέπει να πάρει αυτή η κατανομή βαρών σε κάθε μεμονωμένη περίπτωση πρέπει ασφαλώς να συζητήσουμε ακόμη.
Ένα, όμως, είναι ξεκάθαρο: το πού θα κρούει την θύρα η πλειονότητα των αιτούντων άσυλο ή προσφύγων δεν μπορεί να αφεθεί στην τύχη.
Δεν μπορεί ένα κράτος να φέρει μόνο του τα βάρη.
Γνωρίζω ότι το δικαίωμα ασύλου είναι ένα πολύ δυσχερές και πολιτικά ευαίσθητο θέμα.
Τους τελευταίους μήνες, όμως, κάναμε μιαν αρχή με τη συζήτηση στην επιτροπή, κατά τη γνώμη μου.
Εκεί, συζητήσαμε εποικοδομητικά και με ειλικρίνεια.
Η συζήτηση ήταν για μένα τόσο ενθαρρυντική, ώστε να είμαι σήμερα πεπεισμένος ότι είμαστε σε θέση, ως Κοινοβούλιο, να φέρουμε από κοινού εις πέρας τα υπόλοιπα νομοθετικά σχέδια και ίσως να συζητήσουμε εποικοδομητικά και άλλα δύσκολα θέματα, όπως εκείνο ενός μεταναστευτικού νόμου.
(Χειροκροτήματα)
Κύριε Πρόεδρε, θα ήθελα κατ' αρχάς να ευχαριστήσω τον κύριο Schmitt, όχι μόνο για την έκθεσή του, αλλά και για την καλή συνεργασία καθώς και τα λόγια που μόλις μας απηύθυνε.
Οι απόψεις μας ταυτίζονται απόλυτα.
Οι κοινές αρχές ήταν πράγματι σημαντικότερες από τους μεμονωμένους πολιτικούς στόχους.
Θέλω, εν συντομία, να ευχαριστήσω και την επιτροπή μου, την Επιτροπή Νομικών Θεμάτων, για την εμπιστοσύνη που έδειξε απέναντι σε κάποια που μεταπήδησε εδώ από άλλο πεδίο, σε μια νέα πολιτικό, με το να της εμπιστευθεί αυτό το ευαίσθητο θέμα.
Το δικαίωμα του ασύλου θεμελιώνεται σε διάφορες συνθήκες, όπου οι διαφορετικοί ορισμοί και ερμηνείες από τα εθνικά δικαστήρια έχουν ως αποτέλεσμα η δικαιοσύνη να απονέμεται κατά διαφορετικό τρόπο στις διάφορες χώρες.
Αυτό αντίκειται, φυσικά, στις αρχές και τους στόχους της Συνθήκης ΕΚ, στον τίτλο IV της οποίας η πολιτική του ασύλου αναφέρεται ως σημαντικό μέτρο για την οικοδόμηση ενός χώρου ελευθερίας, ασφάλειας και δικαιοσύνης.
Η δημιουργία ενιαίου δικαίου για το άσυλο και εναρμονισμένων διατάξεων για τη διαδικασία χορήγησης ασύλου αποτελεί, επομένως, στόχο της Κοινότητας.
Στο έγγραφο που υπέβαλε η Επιτροπή διευκρινίζεται κατ' αρχάς η ανάγκη της έγκρισης νομικώς δεσμευτικών μέσων σχετικά με τη διαδικασία χορήγησης ασύλου.
Εξετάζονται συγκεκριμένα οκτώ σημεία: η κοινοτικοποίηση του Συστήματος του Δουβλίνου, Eurodac, ελάχιστα πρότυπα για την υποδοχή, ελάχιστα πρότυπα όσον αφορά το χαρακτηρισμό ως πρόσφυγες, διαδικασίες για τη χορήγηση ή στέρηση της ιδιότητας του πρόσφυγα, συμπληρωματική, επικουρική προστασία, προσωρινή προστασία σε εκδιωχθέντες, και, τελευταίο αλλά όχι ήσσονος σημασίας, κατανομή των βαρών.
Και στην Επιτροπή Νομικών Θεμάτων επιτύχαμε να καταλήξουμε σε ένα έγγραφο συναίνεσης, για το οποίο χαίρομαι ιδιαίτερα.
Και εδώ, δεν κινηθήκαμε προτάσσοντας τους μεμονωμένους πολιτικούς στόχους μας, αλλά συντάξαμε μια καλή γνωμοδότηση, η οποία στάθηκε χρήσιμη στην έκθεση του εισηγητή κυρίου Schmitt.
Πιστεύω ότι η αυριανή ψηφοφορία θα μάς φέρει πολύ κοντά στους στόχους μας και θα αποβεί προς όφελος των κοινών ιδανικών μας.
Εύχομαι όλοι μας να έχουμε τη δύναμη και το θάρρος να προχωρήσουμε στην πραγματοποίηση των σχεδίων που αναφέρατε στο τέλος της παρέμβασής σας.
Κύριε Πρόεδρε, κύριε Επίτροπε, αξιότιμοι κυρίες και κύριοι, θέλω να δώσω έμφαση σε δύο θετικά σημεία.
Το πρώτο είναι το έγγραφο εργασίας, το οποίο υπέβαλε η Επιτροπή και αποτέλεσε το σημείο εκκίνησης για την έκθεση.
Πρόκειται για μια πολύ καλά τοποθετημένη βάση, για να αρχίσουμε εδώ μια συζήτηση, που πρέπει κάποτε να καταλήξει σε μια πράξη δικαίου, όπου θα καθορίζονται τα κοινά πρότυπα για τη διαδικασία χορήγησης ασύλου.
Το δεύτερο σημείο αφορά την έκθεση, στην οποία θέλω να δώσω ιδιαίτερη έμφαση, καθώς ο εισηγητής, παρ' ότι αντιμέτωπος με ένα πολύ απαιτητικό υλικό, κατόρθωσε να βρει πράγματι μια βάση ευρείας συναίνεσης όλων των πολιτικών ομάδων.
Αυτό είναι εξαιρετικά δύσκολο, και στο συγκεκριμένο θέμα έχουμε ζήσει άλλοτε πολύ διαφορετικές καταστάσεις.
Γι' αυτό και πρόκειται για μια εξαιρετική εργασία!
Θέλω να ξεχωρίσω τρία σημεία, τα οποία μου φαίνονται ιδιαίτερα ουσιώδη, αλλά και να ζητήσω τα σημεία αυτά να συμπεριληφθούν στις σκέψεις της Επιτροπής.
Το πρώτο σημείο είναι η κατανομή των βαρών.
Αναφέρθηκε ήδη.
Οι σχετικές σκέψεις δεν θα πρέπει να στρέφονται προς μία μόνον κατεύθυνση, αλλά να παραμένουν πάντοτε ανοιχτές και να εξετάζουν και την κατεύθυνση της κατανομής των βαρών ως προς τα άτομα.
Αν κοιτάξουμε τα ρεύματα των προσφύγων, θα διαπιστώσουμε ότι εισρέουν πάντα στις ίδιες χώρες.
Η δική μου χώρα, η Αυστρία, για παράδειγμα, βρίσκεται πάντα στο επίκεντρο όσον αφορά την υποδοχή προσωρινών προσφύγων, όπως και την υποδοχή αιτούντων άσυλο.
Βρίσκεται στην ίδια θέση με το Λουξεμβούργο, το Βέλγιο, την Ολλανδία.
Αλλες χώρες έχουν να επωμισθούν πολύ μικρότερα βάρη.
Εδώ, απαιτείται περισσότερη αλληλεγγύη από τα κράτη μέλη.
Θέλω να δώσω έμφαση στη συντόμευση και την απλούστευση της διαδικασίας αναγνώρισης της ιδιότητας του πρόσφυγα, χωρίς όμως - και αυτό είναι το σημαντικό σημείο - να περιορισθεί η επιμέλεια των ελέγχων.
Πρόκειται για ουσιώδες σημείο, γιατί οι αιτούντες άσυλο έχουν δικαίωμα σε μια ταχεία απόφαση και μια ταχεία απάντηση σε ό,τι αφορά το μελλοντικό τους καθεστώς.
Το τρίτο σημείο είναι εκείνο που παρέχει νομική ασφάλεια και βοηθά ώστε να λαμβάνονται σε διακρατικό ευρωπαϊκό επίπεδο αποφάσεις, που θα βασίζονται στην εφαρμογή των ίδιων διαδικασιών.
Αυτό είναι το σημείο, σύμφωνα με το οποίο πρέπει να τηρούμε καταλόγους - τους οποίους θα ενημερώνουμε διαρκώς - για τις ασφαλείς τρίτες χώρες και τις χώρες προέλευσης.
Θα αποτελέσει τεράστια βοήθεια, αν κατορθώσουμε να καταρτίσουμε τους καταλόγους αυτούς.
Υπήρξε πλατιά συναίνεση σχετικά με το σημείο αυτό, αλλά φοβούμαι ότι η συναίνεση αυτή δεν θα μπορέσει, ενδεχομένως, να διατηρηθεί, αν πράγματι κατατεθούν όλες οι τροπολογίες από την Ομάδα των Πρασίνων.
Οι Πράσινοι επιθυμούν πολλά θετικά πράγματα, αλλά κάποια από αυτά τα επιθυμούν με πολύ απόλυτο τρόπο, όπως παρατήρησε κάποτε η κυρία Merkel.
Όταν, για παράδειγμα, επιθυμούν να πραγματοποιηθεί η απόλυτη διεύρυνση του ορισμού του πρόσφυγα ή η απόλυτα απρόσκοπτη πρόσβαση των αιτούντων άσυλο στην αγορά εργασίας, ή όταν εργάζονται προς την κατεύθυνση της αρχής της αντιστροφής του βάρους απόδειξης, τότε η συναίνεση, η οποία επετεύχθη στην επιτροπή με τη δική τους συγκατάθεση, απειλείται πάλι.
Κάνω έκκληση σε αυτούς να σκεφθούν μήπως πρέπει να ανακαλέσουν αυτές τις τροπολογίες, ώστε να μπορέσει να διατηρηθεί περαιτέρω η πλατιά συναίνεση.
Κύριε Πρόεδρε, αγαπητοί συνάδελφοι, ο κύριος Pirker έθιξε μια σημαντική πτυχή της συζήτησης, που έχει προηγηθεί επί του θέματος αυτού, το γεγονός δηλαδή ότι σε ένα πολιτικό πεδίο, στο οποίο από τότε που είμαι εδώ σε αυτό το Κοινοβούλιο βρισκόμασταν πραγματικά συνεχώς μπροστά σε αδιέξοδα, για πρώτη φορά διεξαγάγαμε επί μήνες μια συζήτηση, που χαρακτηριζόταν από την αμοιβαία επιθυμία για συμβιβασμό, και, κάτι ακόμη σημαντικότερο, και από την αμοιβαία ικανότητα για συμβιβασμό.
Γι' αυτό και θέλω να πω εξ' αρχής ότι εσείς, κύριε Schmitt, κάνατε, κατά τη γνώμη μου, υποδειγματική δουλειά.
Εδώ συνηθίζουμε να ευχαριστούμε τον εισηγητή εθιμοτυπικά.
Αλλά στην περίπτωση αυτή θέλω να το κάνω με έναν ιδιαίτερο τρόπο, λέγοντάς σας ότι αφήσατε άφωνους όλους εμάς που καθόμαστε στην αριστερή πλευρά αυτού του Σώματος.
Ο γενικός γραμματέας του βερολινέζικου CDU, ενός σημαντικού συλλόγου σε επίπεδο κρατιδίου της Χριστιανοδημοκρατικής Ένωσης στη Γερμανία, ο οποίος με την παρούσα έκθεση, που φέρει την υπογραφή του, δηλώνει ξεκάθαρα ότι υποστηρίζει τη διατήρηση του ατομικού δικαιώματος ασύλου ως θεμελιώδους δικαιώματος - δεν μπορώ ως Γερμανός σοσιαλδημοκράτης παρά να πω "εύγε"!
Η ηγεσία του κόμματός σας στο Βερολίνο - εννοώ αυτήν σε ομοσπονδιακό επίπεδο και όχι αυτήν της πόλης σας - ισχυρίζεται ακριβώς το αντίθετο, ότι δηλαδή χρειάζεται ένας μεταναστευτικός νόμος και ότι επομένως μπορεί να παραληφθεί το ατομικό δικαίωμα προστασίας.
Επιβάλλετε την άποψή σας στο κόμμα σας!
Σας εγγυώμαι ότι θα έχετε τουλάχιστον την υποστήριξη των Γερμανών σοσιαλδημοκρατών.
Τα λόγια του κυρίου Pirker κατέδειξαν ότι προφανώς δραστηριοποιηθήκατε με πραγματικά ιεραποστολικό ζήλο στην Ομάδα σας.
Πρέπει όμως να επαινούμε και τα καλά έργα.
Αυτό που κατορθώσαμε - και ο συνάδελφος Pirker δείχνει διατεθειμένος να συμφωνήσει - είναι να έχουμε μια έκθεση, που επεξεργάζεται τα πρότυπα που πρέπει να εφαρμοσθούν στη διαδικασία χορήγησης ασύλου.
Βάσει αυτής της έκθεσης θα πρέπει να δημιουργηθούν παντού στην Ευρωπαϊκή Ένωση, σε κάθε τόπο, ενιαίες και συγκρίσιμες προϋποθέσεις και συνθήκες, υπό τις οποίες θα μπορεί να υποβάλλεται αίτηση για άσυλο και να γίνεται χρήση του δικαιώματος ασύλου.
Όταν μιλάμε για πρότυπα, τότε μιλάμε για τη μορφή συγκεκριμένων διαδικασιών, για διαδικαστικές μεθόδους.
Εδώ θα πρέπει να καταβάλουμε προσπάθειες ώστε να αποφευχθεί κατά το δυνατό η υπερφόρτωση με ιδεολογικές παρεμβάσεις ή με ζητήματα θεμελιώδους, πολιτικού, μακροπρόθεσμου χαρακτήρα.
Αυτός είναι ένας από τους λόγους για τους οποίους καλούμε τους συναδέλφους από την Ομάδα των Πρασίνων / Ευρωπαϊκή Ελεύθερη Συμμαχία να ανακαλέσουν τις τροπολογίες τους εκτός από μία.
Αυτή η μία τροπολογία αφορά εκείνον που ασχολείται με την κράτηση προ της απομάκρυνσης, όπου πράγματι συμφωνούμε και εμείς ότι το μέσο αυτό χρήζει επανεξέτασης.
Προσωπικά δεν θα το κρίνω.
Θα απορρίψουμε τις τροπολογίες τους, γιατί ως νομοθέτες θα έπρεπε να γνωρίζουμε σε αυτό το Κοινοβούλιο ότι κατά τις νομοθετικές διαδικασίες καλούμαστε και πρέπει να ασχολούμαστε με την ουσία, η οποία πρέπει κάθε φορά να αποτελεί το περιεχόμενο ενός συγκεκριμένου νόμου.
Εδώ, όμως, δεν πρόκειται για την ουσία του δικαιώματος ασύλου, αλλά για τη μορφή του.
Η διαφορά είναι καθοριστική.
Εκείνα, όμως, που εμπεριέχουν οι τροπολογίες των Πρασίνων αφορούν τη συζήτηση για το περιεχόμενο του δικαιώματος ασύλου, όχι για τη μορφή του.
Πάντως, εμείς, ως Ομάδα του Κόμματος των Ευρωπαίων Σοσιαλιστών, δεν καταθέσαμε - όπως σίγουρα θα έχετε προσέξει - καμιά πρόσθετη τροπολογία στην Ολομέλεια.
Και δεν χρειάζεται, αφού εκείνο που πέτυχε η έκθεση Schmitt στο πλαίσιο της επιτροπής αντιστοιχεί κατά πολύ μεγάλο μέρος σε αυτό που είχαμε κατά νου εμείς, ως σοσιαλδημοκράτες: Το κατοχυρωμένο θεμελιώδες δικαίωμα, σύμφωνα με το οποίο εγγυάται σε κάθε έναν, που θέλει να κάνει χρήση της διαδικασίας χορήγησης ασύλου, την πρόσβαση σε αυτήν.
Είναι σημαντικό για μας να υπάρξει η εγγύηση ότι στη διαδικασία θα υπάρχει νομική υποστήριξη, τέτοια ώστε να παρέχει - και αυτό το θεωρούμε πολύ μεγάλη πρόοδο - προπαντός σε εκείνους, που παίρνουν μέρος στη διαδικασία, ένα γλωσσικό καθεστώς, πράγμα που σημαίνει ότι θα τους δίνεται η απαιτούμενη υποστήριξη ώστε να κατανοούν κιόλας την διαδικασία και να μπορούν σε κάθε περίπτωση να κάνουν χρήση νομικής αρωγής, να μπορούν να ασκήσουν έφεση εναντίον της διοικητικής απόφασης κατά το πρώτο στάδιο της διαδικασίας.
Επιπλέον, ένα καθοριστικό σημείο για μας - και εδώ υπενθυμίζω στους Γερμανούς συναδέλφους την εσωτερική γερμανική συζήτηση - αυτό το δικαίωμα έφεσης έχει ανασταλτική ισχύ.
Αυτό είναι ένα πολύ μεγάλο βήμα για μας.
Προβλέπεται ακόμη - και σε αυτό επιμείναμε κατά τις παρεμβάσεις μας στο διάλογο που έγινε στην επιτροπή - ότι το δικαίωμα παραμονής που έχει ο αιτών κατά την διαδικασία έφεσης δεν σημαίνει ότι αυτές οι διαδικασίες μπορούν να διαρκέσουν χρόνια, αλλά ότι υπάρχουν συνοπτικές διαδικασίες, γιατί η κοινή γνώμη και ο αιτών έχουν δικαίωμα σε ταχεία εφαρμογή των διαδικασιών.
Σε γενικές γραμμές ο συνάδελφος Schmitt υπέβαλε μια έκθεση, που μπορούμε ως Ομάδα του Κόμματος των Ευρωπαίων Σοσιαλιστών να εγκρίνουμε, και είμαι σχεδόν βέβαιος ότι η έκθεση αυτή θα λάβει εκείνο που της αξίζει, δηλαδή την υποστήριξη της μεγάλης πλειοψηφίας.
Κύριε Πρόεδρε, αγαπητοί συνάδελφοι, μια φράση ακόμα για μια προσωπική μου υπόθεση: Αυτή είναι για μένα η τελευταία συνεδρίαση στην οποία συμμετέχω ως συντονιστής της Ομάδας του Κόμματος των Ευρωπαίων Σοσιαλιστών.
Σε εύλογο χρονικό διάστημα θα αφοσιωθώ σε κάποιο άλλο καθήκον μέσα στην Ομάδα μου.
Γι' αυτό και δράττομαι της ευκαιρίας να ευχαριστήσω θερμά όλους τους συναδέλφους, τον κύριο Wiebenga, τον κύριο Pirker, τον κύριο Ceyhun, τη συνάδελφο Palacio Vallelersundi, με τους οποίους είχα την ευκαιρία να συνεργαστώ στενά υπό αυτή την ιδιότητα τα τελευταία χρόνια, τους ευχαριστώ για την πάντοτε ειλικρινή και αξιόπιστη συνεργασία!
(Χειροκροτήματα)
Κύριε Πρόεδρε, η ομάδα των Φιλελευθέρων λυπάται ιδιαίτερα που δεν θα ξανακούσουμε τις σαφέστατες και έντονα δημοκρατικές παρεμβάσεις του συναδέλφου Schulz.
Κρίμα, όμως του ευχόμαστε κάθε επιτυχία στο έργο του από εδώ και πέρα.
Αυτό ήταν το ευχάριστο τμήμα της παρέμβασής μου.
Τι συμβαίνει με την ευρωπαϊκή πολιτική περί ασύλου;
Είναι δύσκολο να πει κανείς, διότι στην ουσία δεν υπάρχει ευρωπαϊκή πολιτική ασύλου.
Το Κοινοβούλιο, οι συνάδελφοι που βρίσκονται σήμερα εδώ καθώς και οι προκάτοχοί τους, εδώ και χρόνια αναλαμβάναμε πρωτοβουλίες δίνοντας ώθηση προς τη σωστή κατεύθυνση.
Η Ευρωπαϊκή Επιτροπή και ιδιαίτερα η προκάτοχος του σημερινού επιτρόπου, δεν κατόρθωσε μέχρι τώρα να σημειώσει ιδιαίτερη επιτυχία, ούτε και έπραξε τίποτα ιδιαίτερο κατά τις προετοιμασίες για τη Συνθήκη του Αμστερνταμ.
Η προηγούμενη Ευρωπαϊκή Επιτροπή ήταν πρόθυμη μεν, ανίσχυρη δε προκειμένου να πραγματοποιήσει οτιδήποτε.
Όπως διαπιστώσαμε πολλάκις μέχρι σήμερα, το πρόβλημα βρισκόταν στο Συμβούλιο.
Ναι μεν ήταν πρόθυμες και οι περισσότερες κυβερνήσεις, ωστόσο είχε επιβληθεί η ομοφωνία προκειμένου να ληφθούν αποφάσεις σχετικά.
Κατόπιν είχαμε τη διάσκεψη κορυφής του Tampere.
Δεκάδες προτάσεις συζητήθηκαν εκεί, ορισμένες από τις οποίες αφορούσαν την πολιτική ασύλου.
Πολλοί δημοσιογράφοι πίστευαν ότι τα πράγματα πήγαιναν καλά.
Ωστόσο είχαν λησμονήσει ότι εξακολουθούσε να ισχύει το μέγα πρόσκομμα στη διαδικασία λήψης αποφάσεων, η ομοφωνία.
Ο καθορισμός του πίνακα επιδόσεων (scoreboard) δεν νομίζω ότι μπορεί να αντιμετωπίσει την πολιτική παράλυση.
Το μόνο που θα επιτύχει είναι να δείξει προς τα έξω ποιο όργανο και ποια χώρα προξενεί αυτή την παράλυση στην πολιτική της Ένωσης.
Και τώρα, τι το πρακτέον;
Τα πρακτέα πολλά.
Η ομάδα των Φιλελευθέρων θεωρεί ότι το έγγραφο εργασίας της Ευρωπαϊκής Επιτροπής, καθώς και έκθεση του συναδέλφου Schmitt που συζητούμε σήμερα, αποτελούν ένα καλό εφαλτήριο προκειμένου να περάσουμε στην επόμενη φάση.
Όπως υπογράμμισαν και άλλοι προλαλήσαντες, θεωρούμε και εμείς ότι η έκθεση αυτή ακολουθεί μία ισορροπημένη προσέγγιση.
Υποστηρίζουμε λοιπόν το περιεχόμενό της και θα ψηφίσουμε υπέρ αυτής.
Κύριε Πρόεδρε, μετά τη Συνθήκη του Αμστερνταμ ένα είναι ξεκάθαρο: Κανένας δρόμος δεν μπορεί να παρακάμψει την κοινή πολιτική ασύλου και μετανάστευσης: Οι πρωτοβουλίες της Ευρωπαϊκής Ένωσης για την επανένωση των μελών οικογενειών, το πακέτο κατά των διακρίσεων, η προσωρινή προστασία προσφύγων πολέμου και, τέλος, η επιδιωκόμενη εναρμόνιση του δικαιώματος ασύλου, το καθιστούν απολύτως σαφές.
Τώρα, με την έκθεση του συναδέλφου μου, του κυρίου Schmitt - παρεμπιπτόντως, σας ευχαριστώ και υπό την ιδιότητα του συντονιστή των Πρασίνων - έχουμε για πρώτη φορά μια σαφή θέση του Ευρωπαϊκού Κοινοβουλίου, ακόμα και αν κάποιες λογικές τροπολογίες - δικές μας προτάσεις, τις οποίες, παρεμπιπτόντως, μας συνέστησε η Ύπατη Αρμοστεία των Ηνωμένων Εθνών για τους Πρόσφυγες - απορρίφθηκαν.
Κύριε Pirker, ούτε εγώ βλέπω να υπάρχει κάποιο πρόβλημα - αύριο μπορείτε να απορρίψετε ξανά αυτές τις τροπολογίες.
Εμείς θα εγκρίνουμε ούτως ή άλλως την έκθεση του κυρίου Schmitt.
Αυτοί είναι οι συνήθεις κοινοβουλευτικοί κανόνες του παιχνιδιού, και σύμφωνα με αυτούς μπορούμε όλοι να ζήσουμε μαζί ευτυχισμένοι - αυτό το θεωρώ δεδομένο.
Ο χρόνος πιέζει!
Ώς το τέλος του 2004 πρέπει να έχουμε εφαρμόσει τη Συνθήκη του Αμστερνταμ.
Οι δυσκολίες, όμως, είναι προφανείς.
Τα εθνικά κράτη συχνά δεν είναι ακόμη έτοιμα να συμμερισθούν τους ευρωπαϊκούς νόμους.
Αυτό, όμως, δεν θα πρέπει να μας αποπροσανατολίσει.
Η έκθεση του συναδέλφου Schmitt στρέφεται προς τη σωστή κατεύθυνση.
Καλεί την Επιτροπή να προβεί πλέον σε συγκεκριμένα βήματα υπό τη μορφή μια νομοθετικής πρότασης.
Ελπίζω να μπορέσουμε να μεταδώσουμε τις προσεγγίσεις μας στα κράτη μέλη.
Κύριε Πρόεδρε, η έκθεση Schmitt θέτει στο επίκεντρο της προσοχής αυτού του Κοινοβουλίου ένα πολύ επίκαιρο ζήτημα, όπως ο καθορισμός κοινών και ξεκάθαρων κανόνων σχετικά με το θέμα του δικαιώματος στο άσυλο, όχι μόνο για νομικούς και διοικητικούς λόγους, αλλά καθώς και, κυρίως, για να προστατέψει την αξιοπρέπεια των ατόμων που ζητούν άσυλο.
Σαφείς και αποτελεσματικούς κανόνες σχετικά μ' αυτό το θέμα είναι, επίσης, απαραίτητοι προκειμένου να μην συγχέεται το δικαίωμα στο άσυλο με το πρόβλημα της μετανάστευσης.
Δεν χρησιμοποίησα τυχαία τη λέξη πρόβλημα, επειδή ακριβώς η έλλειψη μιας σοβαρής μεταναστευτικής πολιτικής είχε ως αποτέλεσμα οι πολίτες μας, συχνά, να αντιλαμβάνονται τη μετανάστευση σε όλες της τις μορφές ως ένα πρόβλημα, ένα βάρος, ούτε λίγο ούτε πολύ, ένα κίνδυνο, αντί να τη βλέπουν ως κάτι το ωφέλιμο για την κοινωνία και την οικονομία και πολιτισμικό πλούτο.
Στην Ιταλία, παραδείγματος χάριν, πολύ συχνά η ανεξέλεγκτη ή, ακόμα χειρότερα, η λαθρομετανάστευση συνδέεται με φαινόμενα οργανωμένου εγκλήματος.
Σ' αυτό το συγκεχυμένο πλαίσιο, στο οποίο η παρανομία αυξάνεται, δεν υπάρχουν ούτε κανόνες ούτε βεβαιότητες, προπαντός επειδή δεν υφίσταται μια πραγματική προστασία των δικαιωμάτων ούτε των ευρωπαίων πολιτών ούτε των μεταναστών.
Να λοιπόν που γεννιέται η επείγουσα ανάγκη να καθορίσουμε μια μεταναστευτική πολιτική και συνεπώς μια πολιτική υποδοχής και ελέγχου της ροής των μεταναστών, μια πολιτική που θα λαμβάνει υπόψη της την πραγματικότητα και την αληθινή διάσταση των κοινωνικών φαινομένων και η οποία θα κρατάει όσο πιο μακριά γίνεται τις ιδεολογίες.
Σ' αυτό το πλαίσιο πρέπει να τοποθετηθεί με το κατάλληλο τρόπο το δικαίωμα στο άσυλο, ένα ιερό δικαίωμα που πρέπει να διαφυλαχθεί σε κάθε κοινωνία που σέβεται τον εαυτό της.
Αυτό το έγγραφο της Επιτροπής στοχεύει φυσικά σε μια απροκάλυπτη διεύρυνση των δυνατοτήτων θέσπισης δεσμευτικής κοινοτικής νομοθεσίας.
Είναι ένα άλμα προς την εξέλιξη της Ένωσης και αποτελεί τον λόγο που θα ήθελα να υπενθυμίσω ορισμένα στοιχειώδη πράγματα, ήτοι ότι ο βασικός πυρήνας του προβλήματος του ασύλου είναι η κοινωνικής φύσης κατάρρευση νευραλγικών περιοχών της ΕΕ.
Στα ανατολικά και κυρίως στα νότια σύνορα της ΕΕ η ολοένα αυξανόμενη πλειοψηφία του πληθυσμού ζει σε ένα πέλαγος κοινωνικής αθλιότητας και πολιτικής καταπίεσης.
Αυτό είναι το κύριο αίτιο του προβλήματος του ασύλου.
Η ΕΕ είναι η υπερδύναμη της περιοχής - οικονομική, πολιτική, στρατιωτική.
Η πολιτική κατάρρευση των γειτόνων μας στα Βαλκάνια και τη Βόρεια Αφρική είναι ευθύνη της ΕΕ.
Δεν μιλάμε μόνο για παθητικότητα και εγκληματικές παραλείψεις.
Μιλάμε για το ότι η ΕΕ, βάσει της οικονομικής κυριαρχίας, της πολιτικής ισχύος και της στρατιωτικής δύναμης, έχει συμβάλει ενεργά στην κοινωνική κατάρρευση που οδηγεί τους συνανθρώπους μας στην προσφυγιά.
Μήπως τώρα τα θεσμικά όργανα της ΕΕ και τα κράτη μέλη θέλουν να αλλάξουν αυτές τις στοιχειώδεις συνθήκες;
Όχι.
Πρόκειται για τον ρασιοναλισμό της ΕΕ.
Μήπως το βασικό μήνυμα του εγγράφου εργασίας της Επιτροπής και της υποβληθείσας έκθεσης είναι ότι θα κάνουμε κάτι για το κεφαλαιώδες πρόβλημα;
Όχι.
Ούτε η χριστιανική αλληλεγγύη και η στοργή για τον συνάνθρωπο ή απλώς η κοινή αξιοπρέπεια αποτελούν τα βασικά στοιχεία.
Το παρόν κείμενο είναι άλλη μια θεμέλιος λίθος - μια σημαντική θεμέλιος λίθος - του Οχυρού Ευρώπη που χτίζουμε με όλα τα μέσα προκειμένου να κρατήσουμε τους ελεεινούς γείτονές μας μακριά από τη ζωή.
Το θέμα δεν είναι να εξασφαλίσουμε ασφάλεια δικαίου για τους συνανθρώπους μας.
Είναι ότι πρέπει να εξασκήσουμε δικαιοσύνη με την έννοια της δίκαιας κατανομής των βαρών, δηλαδή οι πλούσιες χώρες να προσφέρουν ανάλογα με τις δυνατότητές τους.
Δεν πρέπει να θεωρούμε τους πρόσφυγες συνεταίρους, κι άλλωστε γίνεται λόγος για περιορισμένο κύμα προσφύγων.
Κύριε Πρόεδρε, κύριε Επίτροπε, κύριε εισηγητή, επιτρέψτε μου τα πρώτα μου λόγια να είναι λόγια αναγνώρισης απέναντι στον κ. Schulz.
Θα σας πω κ. Schulz, από τα βάθη της καρδιάς μου, κάτι που θα ήθελα να πουν και για εμένα την ίδια κάποτε: υπήρξατε ένας καλός αντίπαλος, δηλαδή, ένας σκληρός αντίπαλος, πάντοτε σαφής, ξεκάθαρος, πολλές φορές άβολος και δεν υπάρχει αμφιβολία ότι θα μας λείψετε.
Κύριε Πρόεδρε, επιτρέψτε μου τώρα, να μπω στο θέμα και να πω ότι πιστεύω ότι αυτό είναι ένα σημαντικό έγγραφο της Επιτροπής γιατί πραγματικά, θέτει μια συζήτηση που αναφέρεται σε πολλά προηγούμενα κείμενα και, ειδικότερα στα πορίσματα του Τάμπερε, το περιεχόμενο της οποίας όμως, ήταν ανάγκη να αποσαφηνιστεί.
Αναμφίβολα, υπάρχει μεγάλη ανάγκη να καταστήσουμε σαφείς τις υπάρχουσες διαφορές μεταξύ της διαδικασίας ασύλου, τις συνθήκες σύλληψης, την ερμηνεία του ορισμού του πρόσφυγα, τους συσχετισμούς ανάμεσα σε αυτή τη διαδικασία ασύλου και στις διαδικασίες του "μηχανισμού του Δουβλίνου" και άλλων μορφών προστασίας και, με αυτή την έννοια, αυτό το κείμενο εντοπίζει απόλυτα το κέντρο της συζήτησης.
Δεν θα επαναλάβω στο σύνολό τους τα σημεία που άλλοι ομιλητές ανέφεραν, αλλά θα ήθελα να επιμείνω ειδικά σε δύο σημεία.
Καταρχήν, πιστεύω ότι η Επιτροπή σωστά συνδέει τα θέματα σχετικά με τις διαδικασίες ασύλου, αντικείμενο μιας μελλοντικής οδηγίας, με τη διαδικασία σχετικά με τη Σύμβαση του Δουβλίνου και με την έννοια της ασφαλούς τρίτης χώρας.
Και πρέπει να πω όσον αφορά αυτό ότι πρότεινα μια τροπολογία που είναι αντίθετη με το σύστημα των καταλόγων.
Πρόκειται για ένα πρόβλημα μεθοδολογίας.
Τα Φίτζι ήταν μια ασφαλής χώρα μέχρι πριν από πολύ λίγες ημέρες, και από τη μια μέρα στην άλλη, έπαυσαν να είναι ασφαλής χώρα.
Αν εμμείνουμε σε ένα σύστημα κλειστών καταλόγων, θα δημιουργηθούν δυσκολίες ενημέρωσης αυτών των καταλόγων, προκαλώντας τεράστιες ζημίες.
Η άλλη τροπολογία που υπέγραψα αφορά την ανακατανομή του φορτίου.
Όλοι συνειδητοποιούμε ότι η αρχή της αλληλεγγύης επιβάλλει μια κατανομή των συνεπειών που απορρέουν από την τρέχουσα ασύμμετρη ζήτηση ασύλου.
Καταρχήν, πρέπει να πούμε σχετικά με το θέμα αυτό ότι αν επιτύχουμε ορισμένες εναρμονισμένες διαδικασίες χορήγησης ασύλου, η ζήτηση θα έχει την τάση να είναι περισσότερο ομοιόμορφη.
Και δεύτερον, θα ήθελα να πω ότι αυτή η έκθεση έχει ένα προτέρημα που εγώ διακρίνω μεταξύ άλλων - παρόλο που έκανα κριτική σε ορισμένα σημεία, και αυτό γιατί επιμένω πολύ στη δικαστική ασφάλεια, στις διαδικαστικές εγγυήσεις, στο δικαίωμα του αιτούντα το άσυλο και ειδικότερα, σε όλα όσα αναφέρονται στο σημείο 4 και κυρίως, σε όλα όσα σχετίζονται με τη νομική βοήθεια, τη δυνατότητα επαφής με ΜΚΟ ή ACNUR.
Βέβαια, όλα αυτά είναι πολύ λυπηρά σε συνδυασμό με ορισμένα μέτρα ανακατανομής με ποσοστώσεις που δίνουν μια εικόνα που μοιάζει ιδιαίτερα με την απέλαση.
Συνεπώς, κύριε Πρόεδρε, ελπίζω ορισμένες ομάδες και ειδικότερα η Ομάδα του ΕΛΚ, να επανεξετάσουν αυτή την τροπολογία η οποία περιλαμβάνει μια τροπολογία της Ομάδας των Πρασίνων ακέραιη.
Δηλαδή, δεν είναι μια τροπολογία συντηρητικής προέλευσης, ή όχι, ούτε γεωγραφικής προέλευσης.
Περιλαμβάνει μια τροπολογία της Ομάδας των Πρασίνων που δεν εγκρίθηκε στην επιτροπή και που θα πρέπει να λάβει την υποστήριξη του Σώματος.
Κύριε Πρόεδρε, εμείς οι Πράσινοι ακούσαμε μόλις έναν έπαινο.
Δεχθήκαμε, όμως, και μια μικρή επίθεση.
Μπορεί να έχετε δίκιο να μας επιτίθεστε, συνάδελφε κύριε Pirker, όταν σκεφτόμαστε λίγο παραπέρα απ' ό,τι ίσως προκαθόριζε το έγγραφο·για παράδειγμα, σχετικά με την πρόσβαση στην αγορά εργασίας.
Ένας συνάδελφός σας από την Ομάδα σας, όμως, ο νέος υπουργός Εσωτερικών μας, αν θυμάμαι καλά, είχε κάποτε εκφράσει δημοσίως μια παρόμοια σκέψη.
Σκεφτόμαστε και την ανεξαρτησία των αιτούντων άσυλο, καθώς και την κοινωνική πραγματικότητα.
Αλλά και ο κύριος Schulz απηύθυνε σε μας τους Πράσινους την ίδια μομφή.
Μπορεί, όπως είπα, να έχετε δίκιο, αλλά όταν πρόκειται για το ατομικό δικαίωμα ασύλου, αυτό σημαίνει επιπλέον ότι σε εξαιρετικές περιπτώσεις θα πρέπει να υπάρχει κάποια ατομική διαδικασία εξέτασης.
Και αυτό αποτελεί τμήμα του νομικού πλαισίου.
Δεν μπορεί να μας ενδιαφέρουν μόνον τα όσα συμβαίνουν μέσα σε αυτήν την Ευρωπαϊκή Ένωση, ενώ εκείνα που συμβαίνουν σε έναν αιτούντα άσυλο εκτός της Ευρωπαϊκής Ένωσης να μην μας αφορούν πλέον, επειδή δεν είναι πια η επικράτειά μας.
Γι' αυτό το λόγο, αυτή η μία τροπολογία έχει για μας μεγίστη βαρύτητα και σημασία, γιατί με αυτήν θα διασφαλίσουμε ότι δεν θα υπάρχει φόβος πως σε έναν αιτούντα άσυλο που βρίσκεται στην επικράτεια της Ευρωπαϊκής Ένωσης και δεν έχει γίνει δεκτός, θα ασκηθεί δίωξη κατά την επιστροφή του στην χώρα προέλευσης καθώς και ότι σε μια τρίτη χώρα, προς την οποία θα απομακρυνθεί, θα του παρέχεται αποτελεσματική προστασία από μια πιθανή απέλαση.
Πρόκειται για μια ευθύνη που πρέπει απαραιτήτως να αναλάβουμε, αν επιτέλους θέλουμε να αντιμετωπίσουμε σοβαρά αυτή τη συζήτηση, η οποία - και εδώ συμφωνώ μαζί σας - απαιτεί και άλλες συζητήσεις, και την οποία πρέπει να εμβαθύνουμε σε πολύ μεγάλο βαθμό.
Βρισκόμαστε στην αρχή, μια καλή αρχή, ενός δρόμου στον οποίο πορευόμαστε μαζί.
Θα χαρώ, αν προχωρήσουμε έστω και ένα χιλιοστό.
­ (PT) Κύριε Πρόεδρε, κύριε Επίτροπε, αγαπητοί συνάδελφοι, θα επιθυμούσα πρώτα απ' όλα να συγχαρώ τον εισηγητή, τον κ. Ingo Schmitt, για την εξαίρετη έκθεση που μας παρουσίασε και για τις τροπολογίες που υποβάλλει με στόχο τον εξορθολογισμό των προτάσεων της Επιτροπής.
Πράγματι, η κατάργηση των εσωτερικών συνόρων και η δημιουργία του χώρου ελευθερίας, ασφάλειας και δικαιοσύνης επιβάλλουν να υπάρξει μια προσπάθεια σύγκλισης των μεταναστευτικών πολιτικών και των πολιτικών ασύλου, καθώς και την ένταση των ελέγχων που διεξάγονται στα εξωτερικά σύνορα.
Όπως είχαμε επισημάνει κάποτε, μια σοβαρή προσέγγιση αυτού του προβλήματος θα έπρεπε να μας οδηγήσει στον καθορισμό μιας αυστηρής διάκρισης ανάμεσα στην είσοδο των αιτούντων άσυλο, όπως αυτοί προσδιορίζονται από τη Σύμβαση της Γενεύης σχετικά με το καθεστώς των προσφύγων, την έλευση μεταναστών οικονομικού ή άλλου χαρακτήρα, και την προσωρινή υποδοχή προσφύγων οι οποίοι διαφεύγουν από περιοχές που διανύουν κρίσεις.
Πρόκειται για καταστάσεις που διαφέρουν μεταξύ τους και που χρήζουν, η κάθε μία ξεχωριστά, διαφορετικής αντιμετώπισης.
Κύριε Πρόεδρε, οι αιτήσεις χορήγησης ασύλου δεν έχουν κατανεμηθεί με ομοιόμορφο τρόπο, όπως άλλωστε ο κύριος Pirker είχε ήδη την ευκαιρία να υπογραμμίσει: παρατηρείται σαφέστατα μια δυσαναλογία στην κατανομή του αριθμού των αιτήσεων χορήγησης ασύλου που κατατίθενται στο κάθε κράτος μέλος.
Αυτή η δυσαναλογία έχει αρνητικές συνέπειες για την Ευρωπαϊκή Ένωση στο σύνολό της, από τη στιγμή που προάγει την ανισότητα ανάμεσα στα κράτη μέλη.
Θα πρέπει λοιπόν να προχωρήσουμε σε εναρμόνιση των διαδικασιών παραχώρησης του νομικού καθεστώτος του πρόσφυγα, όπως και των όρων συγκριτικής αξιολόγησης των αιτήσεων, κατά τρόπο ώστε να κατοχυρωθούν ισότιμες συνθήκες, όσον αφορά την προστασία των αιτούντων άσυλο.
Και θα πρέπει επίσης να καθιερωθεί μια πολιτική με στόχο την ίση κατανομή των βαρών.
Η αλληλεγγύη πρέπει να είναι μια υπόθεση όλων.
Έχει ουσιαστική σημασία η θέσπιση κοινών κανόνων στο θέμα της υποδοχής των αιτούντων άσυλο, όσον αφορά τις προϋποθέσεις που πρέπει να πληρούνται για την απόκτηση του καθεστώτος του πρόσφυγα, στη διαδικασία παραχώρησης ή άρνησης του εν λόγω καθεστώτος, πράττοντας έτσι ώστε, συγκεκριμένα, να αποφεύγεται η ταυτόχρονη υποβολή αιτήσεων χορήγησης ασύλου σε διάφορα κράτη μέλη.
.
Κύριε Πρόεδρε, σήμερα μπήκαμε στο δεύτερο χρόνο της εντολής μας ως ευρωβουλευτές.
Συνεπώς, εύχομαι σε όλους εμάς τα επόμενα τέσσερα χρόνια να είμαστε καλύτερα και γονιμότερα.
Θα έλεγα λοιπόν, ότι αρχίσαμε πολύ καλά αυτό το δεύτερο χρόνο της κοινοβουλευτικής δραστηριότητάς μας συζητώντας και εγκρίνοντας - νομίζω αύριο - αυτή τη σημαντική πρωτοβουλία που αφορά τον καθορισμό κοινών κανόνων στο θέμα της διαδικασίας του ασύλου.
Τίποτα δεν μπορεί να είναι πιο ευρωπαϊκό απ' αυτό, αυτός είναι και ο λόγος για τον οποίο επικροτώ την έκθεση του αξιότιμου κύριου Schmitt, της οποία εγκρίνω και προσυπογράφω την κάθε λέξη.
Ένας από τους συνταξιούχους που με συνοδεύει πάντα, ως εκπρόσωπο του κόμματος των συνταξιούχων, στο αεροδρόμιο του Bergamo, όταν έρχομαι εδώ στο Στρασβούργο, μου είπε: "Ναι, συμφωνώ ότι στους εξόριστους πρέπει, δικαίως, να παραχωρείται άσυλο· στους πρόσφυγες και στους καταδιωκόμενους που φεύγουν από τη χώρα τους πρέπει, δικαίως, να παραχωρείται άσυλο, αλλά εγώ ζω με 700.000 λιρέττες το χρόνο, μιάμιση μέρα της αποζημίωσής σας: εμένα ποιος θα με βοηθήσει;
Εγώ συμφωνώ με το ότι πρέπει να βοηθήσουμε και να φιλοξενήσουμε ακόμα όσους ζητούν άσυλο" .
Εγώ του απάντησα: "Μείνε ήσυχος, θα δεις ότι η Επιτροπή θα σκεφτεί να χρησιμοποιήσει όσους δεν εργάζονται και γίνονται δεκτοί στη χώρα μας για να βοηθήσει τους ηλικιωμένους που δεν είναι αυτάρκεις και που χρειάζονται βοήθεια" .
Εκτός από αυτή την ελπίδα, εγώ λέω ότι είναι δίκαιο, επιτέλους, να μοιρασθούν ισοβαρώς τα βάρη του ασύλου ανάμεσα στα δεκαπέντε κράτη μέλη της Ευρωπαϊκής Ένωσης.
Εύχομαι ότι η Επιτροπή θα το κάνει ξεκινώντας από τα γεγονότα του Κοσσυφοπεδίου και ότι όποιος επωμίσθηκε τα περισσότερα βάρη από την παροχή ασύλου στους Κοσοβάρους θα αποζημιωθεί από όλα τα κράτη.
Κύριε Πρόεδρε, καθώς έχω δει κατά τη διάρκεια αρκετών ετών να διεξάγονται πολύ δύσκολες συζητήσεις στο Κοινοβούλιο σχετικά με αυτό το θέμα, μου προκαλεί πράγματι ευχαρίστηση να διαπιστώνω απόψε μια τέτοια συντριπτική υποστήριξη γι' αυτή την έκθεση.
Η έννοια της συναίνεσης είναι επιδοκιμαστέα.
Πρόκειται για ένα καλό έγγραφο εργασίας και έχουμε μια καλή βάση για την έναρξη των εργασιών μας, συνεπώς συγχαίρω επίσης την Επιτροπή.
Λαμβανομένου υπόψη ότι η Ιρλανδία είναι η πατρίδα της Σύμβασης του Δουβλίνου και μόνο πολύ πρόσφατα άρχισε να δέχεται έναν αξιοσημείωτο αριθμό προσφύγων και αιτούντων άσυλο, αισθάνομαι ελαφρώς άβολα για το γεγονός ότι η Σύμβαση του Δουβλίνου δεν είναι δυστυχώς πολύ λειτουργική.
Περίπου το 85% των ατόμων που φθάνει στην Ιρλανδία δεν το έχει σταματήσει κανείς στον αρχικό λιμένα κατάπλου ή δεν έχει περάσει από τις σχετικές διαδικασίες στην πρώτη χώρα της Κοινότητας στην οποία έφθασε.
Μολονότι μπορώ να αντιληφθώ πλήρως και να κατανοήσω σε μεγάλο βαθμό τις ανησυχίες των συναδέλφων που ζητούν κατανομή των βαρών, ούτως ή άλλως αυτή η κατανομή των βαρών πραγματοποιείται ανεπίσημα σε πολύ μεγάλο βαθμό.
Οι χώρες υποδοχής κάνουν ευχαρίστως τα στραβά μάτια στους ανθρώπους που περνούν μέσα από τα εδάφη τους με προορισμό τρίτες χώρες.
Κατόπιν τούτου, πιστεύω ακράδαντα ότι χρειάζεται να εναρμονίσουμε τις νομικές διαδικασίες, προκειμένου να μπορέσουμε να προσφέρουμε ένα ασφαλές καταφύγιο σε εκείνους τους πολλούς ανθρώπους που αναζητούν καταφύγιο στην Κοινότητα, καθώς και για να διαθέτουμε μια ανθρωπιστική και στοργική διαδικασία υποδοχής, η οποία να είναι ομοιόμορφη σε όλη την Κοινότητα.
Εξαιτίας της εργασίας που πραγματοποιώ σε αυτόν τον συγκεκριμένο τομέα, ανησυχώ πολύ για τις εγκληματικές δραστηριότητες ορισμένων αιτούντων άσυλο, οι οποίοι εκμεταλλεύονται μέλη των δικών τους κοινοτήτων μέσω της σωματεμπορίας γυναικών και νέων.
Η συνεργασία μεταξύ των αστυνομικών δυνάμεων, όταν υπάρχει ευρεία πληροφόρηση για την πορνεία νεαρών κοριτσιών στα κράτη μέλη, πρέπει δυστυχώς να αποτελέσει ουσιαστικό τμήμα της πολιτικής μας που αφορά το άσυλο.
Αυτό που είναι σαφές, ιδιαίτερα τώρα στη χώρα μου, είναι ότι πρέπει να αντιμετωπίσουμε την πρόκληση της ανησυχητικής ανόδου του ρατσισμού και της ξενοφοβίας στις κοινότητές μας.
Πρόκειται για ένα βαθύτατα ανησυχητικό φαινόμενο στη δική μου χώρα.
Χρειαζόμαστε μια σαφή εφαρμογή καλών, ανθρωπιστικών νόμων, και μπορούμε όλοι να επωφεληθούμε από αυτούς.
Ευχαριστώ το Κοινοβούλιο για την υποστήριξη που εξέφρασε επ' αυτής της ανακοίνωσης.
Συγχαίρω ιδιαίτερα τους δύο εισηγητές, τον κ. Schmitt και την κυρία Echerer, για τις εξαίρετες εκθέσεις τους.
Θα ήθελα να σας ζητήσω να διαβιβάσετε τις καλύτερες ευχές μου στον κ. Schulz, ο οποίος δεν βρίσκεται πλέον εδώ.
Είμαι σίγουρος ότι θα επανέλθει στη συζήτηση, εάν όχι λόγω πρακτικών καθηκόντων, αλλά πάντως λόγω ενθουσιασμού.
Η Επιτροπή έχει λάβει τώρα ανταπόκριση γι' αυτό το έγγραφο εργασίας από αρκετά κράτη μέλη και από πλήθος ΜΚΟ και, με την έκθεση του Κοινοβουλίου, θα είναι σε θέση να εκπληρώσει μια από τις δεσμεύσεις του πίνακα επιδόσεων, να παρουσιάσει δηλαδή μια οδηγία για τα ελάχιστα πρότυπα των διαδικασιών ασύλου.
Πρόθεσή μου είναι να παρουσιασθεί αυτή η πρόταση οδηγίας το φθινόπωρο του 2000.
Θα ήθελα να υπενθυμίσω στο Σώμα ότι η Επιτροπή πρότεινε κατά το Ευρωπαϊκό Συμβούλιο του Τάμπερε να υιοθετηθεί ένα ενιαίο ευρωπαϊκό σύστημα ασύλου.
Ωστόσο, η απόφαση του Ευρωπαϊκού Συμβουλίου του Τάμπερε συνίστατο στην επιδοκιμασία μιας προσέγγισης, η οποία βασίζεται στα ελάχιστα κοινά πρότυπα.
Συνεπώς, η οδηγία συνιστά, κατά την άποψή μου, το πιο σχετικό μέσο αντιμετώπισης αυτών των ελάχιστων προτύπων για τις διαδικασίες ασύλου, τα οποία θα πρέπει να αντανακλούν τους ακρογωνιαίους λίθους της πολιτικής της Ευρωπαϊκής Ένωσης σχετικά με το άσυλο, όπως υπογραμμίστηκε από το Ευρωπαϊκό Συμβούλιο του Τάμπερε: τον απόλυτο σεβασμό στο δικαίωμα αναζήτησης ασύλου, την πλήρη και περιεκτική εφαρμογή της Σύμβασης της Γενεύης σχετικά με το καθεστώς των προσφύγων και τη διατήρηση της αρχής της μη επαναπροώθησης.
Η Επιτροπή χαιρετίζει την προσέγγιση που υιοθετεί το Ευρωπαϊκό Κοινοβούλιο σε πολλά τμήματα της πρότασης ψηφίσματος.
Η Επιτροπή επιδοκιμάζει την αιτιολογική σκέψη που ζητά η πολιτική ασύλου να εφαρμόζεται σε μια όσο το δυνατόν πιο πραγματιστική βάση.
Συμφωνούμε πλήρως με το Κοινοβούλιο ότι τα κοινά πρότυπα των διαδικασιών ασύλου δεν πρέπει να βασίζονται αποκλειστικά στο σκεπτικό ότι είναι επιβεβλημένη η επιτάχυνση των διοικητικών και δικαστικών διαδικασιών, αλλά επίσης πρέπει να υπάρξει ενημέρωση σχετικά με την ανάγκη διατήρησης της αξιοπρέπειας των αιτούντων άσυλο.
Οφείλουμε να αναγνωρίσουμε ότι η επίτευξη μιας ισορροπημένης λύσης μεταξύ της απλοποίησης των διαδικασιών αφενός, και της διασφάλισης της νομικής βεβαιότητας και του σεβασμού των δικαιωμάτων των αιτούντων άσυλο αφετέρου δεν είναι εύκολο καθήκον.
Ωστόσο, είμαστε αποφασισμένοι να εξεύρουμε μια λύση που, με ευρεία συναίνεση, να μπορεί να θεωρηθεί ως μια ισορροπημένη λύση.
Η Επιτροπή συμμερίζεται την άποψη του Ευρωπαϊκού Κοινοβουλίου ότι η είσοδος των αιτούντων άσυλο, η μετανάστευση εξαιτίας οικονομικών ή άλλων λόγων και η προσωρινή αποδοχή εκτοπισμένων ή προσφύγων σε περίπτωση μαζικής εισροής πρέπει να αντιμετωπίζονται ως εντελώς ξεχωριστά ζητήματα.
Το ψήφισμα ζητά προσωρινή προστασία για τρία έτη.
Στις 24 Μαίου 2000 η Επιτροπή ενέκρινε μια οδηγία σχετικά με τα ελάχιστα πρότυπα για την παροχή προσωρινής προστασίας σε περίπτωση μαζικής εισροής εκτοπισμένων και για τα μέτρα που προωθούν μια εξισορροπημένη προσπάθεια μεταξύ των κρατών μελών για την αποδοχή τέτοιων ατόμων, και ως εκ τούτου για την ανάληψη των συνεπειών.
Έχουμε ήδη αποστείλει μια τέτοια πρόταση για διαβούλευση στο Ευρωπαϊκό Κοινοβούλιο.
Θα ήθελα να πω ότι αυτή η πρόταση περί προσωρινής προστασίας αντιμετωπίζει ρητά το ζήτημα της κατανομής των βαρών που έθεσαν αρκετοί ομιλητές, καθώς έχουμε υιοθετήσει μια προσέγγιση κατανομής των βαρών στην πρόταση που έχουμε ήδη υποβάλει στο Συμβούλιο για ένα Ευρωπαϊκό Ταμείο Προσφύγων.
Θα ήθελα επομένως να τονίσω ότι αυτή η πρόταση δεν μπορεί να θεωρηθεί ως ξεχωριστή από τις άλλες προτάσεις που βρίσκονται ήδη υπό συζήτηση, οι οποίες λαμβάνουν υπόψη το ευαίσθητο ζήτημα της αλληλεγγύης μεταξύ των κρατών μελών.
Θα ήθελα να υπενθυμίσω στο Σώμα πως σε ό,τι αφορά το άσυλο, ο πίνακας επιδόσεων που έχει υποβληθεί αντανακλά τα συμπεράσματα της Συνόδου Κορυφής του Τάμπερε, όπου οι αρχηγοί κρατών και κυβερνήσεων ενέκριναν μια προσέγγιση δύο φάσεων.
Το πρώτο βήμα συνίσταται στην εναρμόνιση των προτύπων που αφορούν το άσυλο και την προστασία, και το δεύτερο βήμα είναι η θέσπιση μιας κοινής διαδικασίας ασύλου αυτής καθαυτής.
Για την επίτευξη του πρώτου βήματος, η Επιτροπή δεν θα εκπονήσει μόνο μια πρόταση οδηγίας σχετικά με τα κοινά πρότυπα δίκαιων και αποτελεσματικών διαδικασιών ασύλου, τις οποίες συζητούμε τώρα, αλλά μεταξύ άλλων θα παρουσιάσει επίσης, όσο το δυνατόν συντομότερα, προτάσεις για τον καθορισμό του κράτους που ευθύνεται για την εξέταση της αίτησης παροχής ασύλου και για τους κοινούς ελάχιστους όρους αποδοχής των αιτούντων άσυλο.
Θα ήθελα να υπενθυμίσω στο Σώμα ότι, όπως προείπα, έχουμε ήδη υποβάλει προς διαβούλευση στα κράτη μέλη ένα έγγραφο εργασίας που αποσκοπεί στην αντικατάσταση της Σύμβασης του Δουβλίνου από έναν κοινοτικό κανονισμό, λαμβάνοντας υπόψη τη συγκεκριμένη εμπειρία, τα τρωτά σημεία και τις ανεπάρκειες που έχουν προκύψει από την εφαρμογή της Σύμβασης του Δουβλίνου.
Σε ό,τι αφορά το δεύτερο βήμα, τα συμπεράσματα του Τάμπερε καλούσαν την Επιτροπή να παρουσιάσει μια ανακοίνωση σχετικά με μια κοινή διαδικασία ασύλου και με ένα ενιαίο καθεστώς όσων λαμβάνουν άσυλο, το οποίο να ισχύει σε όλη την Ένωση.
Πρόθεσή μου είναι μέχρι το τέλος του έτους 2000 να έχει παρουσιασθεί αυτή η ανακοίνωση.
Η Επιτροπή επισημαίνει - όπως έχει τονισθεί από αρκετούς ομιλητές - ότι το Ευρωπαϊκό Κοινοβούλιο έχει λάβει μια γενική θέση στο προκείμενο ψήφισμα για τον εξορθολογισμό του κοινοτικού δικαίου σχετικά με τα ζητήματα ασύλου.
Η Επιτροπή όχι μόνο θα μελετήσει πολύ προσεκτικά το ψήφισμα προκειμένου να εκπονήσει την πρόταση οδηγίας της για τα κοινά πρότυπα που αφορούν τις διαδικασίες ασύλου - η οποία επαναλαμβάνω ότι θα παρουσιασθεί φέτος το φθινόπωρο - αλλά τα κοινά πρότυπα θα αποτελέσουν επίσης αντικείμενο προβληματισμού, ενώ παράλληλα θα εκπονείται η ανακοίνωση που θα παρουσιασθεί μέχρι το τέλος του έτους σχετικά με μια κοινή διαδικασία ασύλου σε μακροπρόθεσμη βάση.
Ειλικρινά, με ενθαρρύνει το γεγονός ότι αυτή η ανακοίνωση έτυχε τόσο ευρείας υποστήριξης στο Σώμα.
Με τέτοια αφοσίωση, τόσο από την Επιτροπή όσο και από το Κοινοβούλιο, ελπίζω ειλικρινά ότι θα έχουμε επιτυχία στο έργο μας.
.
Ευχαριστώ πολύ, κύριε Επίτροπε
Η συζήτηση έληξε.
Η ψηφοφορία θα διεξαχθεί αύριο, στις 12.00.
Θύματα αξιόποινων πράξεων στην Ένωση
.
Η ημερήσια διάταξη προβλέπει τη συζήτηση της έκθεσης (A5-0126/2000) της κ. Sφrensen, εξ ονόματος της Επιτροπής Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων, σχετικά με την ανακοίνωση της Επιτροπής προς το Συμβούλιο, το Ευρωπαϊκό Κοινοβούλιο και την Οικονομική και Κοινωνική Επιτροπή για τα θύματα αξιόποινων πράξεων στην Ευρωπαϊκή Ένωση - Προβληματισμός και πρότυπα για δράση (COM(1999) 349 - C5-0119/1999 - 1999/2122(COS)).
.
(NL) Κύριε Πρόεδρε, κύριε Επίτροπε και συνάδελφοι, η Ευρωπαϊκή Επιτροπή κατέδειξε μέσω αυτής της ανακοίνωσης την προθυμία της να συνεισφέρει ουσιαστικά στη βελτίωση της θέσης των θυμάτων διαφόρων εγκλημάτων.
Υπογραμμίζει ότι εντός του χώρου ελευθερίας, δικαιοσύνης και ασφάλειας στην Ευρωπαϊκή Ένωση οι πολίτες θα πρέπει να είναι σε θέση να απολαύουν αποτελεσματικής προστασίας.
Η Ευρωπαϊκή Επιτροπή θέλει επίσης να ξεκινήσει μία συζήτηση σχετικά με την αντιμετώπιση των θυμάτων, συζήτηση η οποία θα πρέπει να καταλήξει στη λήψη μέτρων με στόχο τη βελτίωση της κατάστασης των θυμάτων.
Η επιτροπή ελευθεριών και δικαιωμάτων των πολιτών, δικαιοσύνης και εσωτερικών υποθέσεων θεωρεί ότι πολλά από τα προτεινόμενα μέτρα εξαρτώνται σε μεγάλο βαθμό από την καλή θέληση κάθε κράτους μέλους ξεχωριστά.
Η επιτροπή μας ζητά να υπάρξει ρύθμιση σε ευρωπαϊκό επίπεδο.
Γιατί χρειάζεται κάτι τέτοιο;
Γνωρίζουμε πληθώρα παραδειγμάτων για το πώς αντιμετωπίστηκαν διάφορα θύματα κατά τα τελευταία χρόνια: απαγωγές παιδιών, επιθέσεις κατά γονέων και συγγενών, θύματα τρομοκρατικών επιθέσεων, θύματα του οργανωμένου εγκλήματος, διαρρήξεις, επιθέσεις κ.ο.κ., παρακολουθήσεις, εκφοβισμοί και τα όμοια.
Οι άνθρωποι αυτοί όμως δεν θα πρέπει να γίνονται θύματα δύο φορές, πρώτα θύματα ενός εγκλήματος και κατόπιν του ίδιου του συστήματος.
Χρειάζεται αναμφίβολα να υπάρξει σαφήνεια σχετικά με τα δικαιώματα και τη θέση των θυμάτων.
Τα μέτρα που προτείνονται στην ανακοίνωση της Επιτροπής φαίνεται ότι απευθύνονται αποκλειστικά σε θύματα τα οποία προέρχονται από ένα κράτος μέλος και ζουν σε ένα κράτος μέλος ή σε θύματα τα οποία προέρχονται από τρίτες χώρες και διαμένουν νόμιμα σε ένα κράτος μέλος.
Πιστεύω ωστόσο ότι κατά τον καθορισμό του πακέτου μέτρων θα πρέπει να ληφθούν υπόψη και τα θύματα που είναι πολίτες κρατών μελών και αντιμετώπισαν πρόβλημα σε τρίτες χώρες, καθώς και τα θύματα από τρίτες χώρες τα οποία παραμένουν παράνομα σε ένα κράτος μέλος.
Το καθεστώς του θύματος δεν θα πρέπει να έχει καμία επίπτωση στα δικαιώματά του και στις δυνατότητες απόκτησης αυτών των δικαιωμάτων.
Επίσης στα πλαίσια της διεύρυνσης της Ευρωπαϊκής Ένωσης θα πρέπει να δοθεί ιδιαίτερη προσοχή στην αντιμετώπιση των θυμάτων στις υποψήφιες χώρες.
Σύμφωνα με τη Συνθήκη, η Ευρωπαϊκή Ένωση διαθέτει, τόσο στα πλαίσια του αστικού όσο και του ποινικού δικαίου, τα αναγκαία μέτρα προκειμένου να ενισχύσει την προστασία των θυμάτων διαφόρων εγκλημάτων στην επικράτειά της.
Δυστυχώς για τα μέτρα αυτά ισχύει η ομοφωνία.
Ο πίνακας επιδόσεων (scoreboard) που πρότεινε η Επιτροπή και στον οποίο περιλαμβάνονται οι απαιτήσεις για τη δημιουργία ενός χώρου ελευθερίας, ασφάλειας και δικαιοσύνης, θα πρέπει να καταστεί αυστηρότερος ούτως ώστε να εξασφαλισθεί και να επισπευσθεί η νομική συνέχεια της παρούσας οδηγίας.
Είναι ανησυχητικό το γεγονός ότι σε αυτό τον πίνακα επιδόσεων δεν προβλέπονται μέτρα προς συνδρομή των θυμάτων διαφόρων εγκλημάτων πριν από το 2004.
Τα θύματα δεν μπορούν να περιμένουν μέχρι τότε.
Εάν λάβουμε μέτρα για το 2001 τα θύματα θα μπορούν να προσβλέπουν σε μία δίκαιη αντιμετώπιση.
Ας μη λησμονούμε μάλιστα ότι η αξιοπρεπής αντιμετώπιση και η κατανόηση προς τα θύματα μπορούν να παίξουν ένα ρόλο προληπτικό.
Η σωστή αντιμετώπιση των θυμάτων συνεισφέρει στον αποστιγματισμό τους και στέλνει ένα σημαντικό μήνυμα στην κοινωνία.
Κατά την παροχή βοήθειας προς τα θύματα είναι σημαντικό η βοήθεια αυτή να μην είναι απλώς χρηματικής και νομικής φύσεως αλλά να εξασφαλίζεται πρώτα από όλα η ανωνυμία, η ασφάλεια και ο σεβασμός στην ιδιωτική ζωή των θυμάτων, να λαμβάνονται υπόψη θρησκευτικές και πολιτισμικές πτυχές, να αναγνωρίζεται η οικογένεια του θύματος ως επίσης πληγείσα και ως μάρτυρας, να αναγνωρίζεται επίσης το δικαίωμα του θύματος να καταθέτει με διερμηνεία στη γλώσσα του, αλλά επίσης να εξασφαλίζεται και η ιατρική, ψυχολογική και κοινωνική συμπαράσταση προς το θύμα.
Χρειάζεται επίσης ένα ιδιαίτερο σύστημα νομικής, ψυχολογικής και σωματικής προστασίας των θυμάτων οικιακής βίας, παρακολούθησης και κλειτοριδεκτομής.
Χρειάζεται ιδιαίτερα να ληφθούν επιπρόσθετα μέτρα για τους ανηλίκους.
Θα πρέπει συγκεκριμένα να προβλεφθούν ειδικά εξοπλισμένες αίθουσες στις οποίες να γίνεται η κατάθεσή τους.
Η κατάθεση αυτή θα πρέπει να βιντεοσκοπείται, έτσι ώστε να μην χρειάζεται να επαναλαμβάνεται και να θυμίζει εκ νέου στα θύματα την τραυματική εμπειρία τους.
Η υλική, ιατρική, ψυχολογική και κοινωνική συνδρομή θα πρέπει να μπορεί να προσφέρεται στα θύματα δωρεάν και χωρίς καμία καθυστέρηση.
Επίσης θα πρέπει να παρέχονται στα θύματα πληροφορίες σχετικά με τη διαθεσιμότητα διαφόρων μορφών συνδρομής.
Είναι εξαιρετικά σημαντικό να παρέχεται εξειδικευμένη βοήθεια στα θύματα ασχέτως της φύσης του εγκλήματος.
Στα πλαίσια αυτά θα πρέπει να αντιμετωπισθούν διάφορες προκαταλήψεις, καθώς διάφορα εγκλήματα θεωρούνται λιγότερο ή περισσότερο σημαντικά στις διάφορες χώρες.
Εξάλλου διαπιστώνεται διακριτική μεταχείριση των θυμάτων κατά τη στιγμή της καταγγελίας.
Τα κράτη μέλη θα πρέπει να υποχρεωθούν να δημιουργήσουν εξειδικευμένες αστυνομικές μονάδες για τα θύματα εγκληματικών ενεργειών.
Περαιτέρω είναι σημαντικό να δημιουργηθεί μία νομική βάση και να εναρμονισθούν τα μέτρα για την προστασία των θυμάτων.
Η μελέτη που πραγματοποίησε η An Wergens στα πλαίσια του προγράμματος Grotius μας παρέχει τις αναγκαίες πληροφορίες στα πλαίσια αυτά.
Οι σημαντικές εμπειρίες που συγκεντρώθηκαν σχετικά με τα ισχύοντα μέτρα σε ορισμένα κράτη μέλη μπορούν να συμβάλουν ιδιαίτερα στην εναρμόνιση των μέτρων ή στον καθορισμό ενός κοινοτικού πακέτου μέτρων.
Μία τέτοια πρωτοβουλία μπορεί να αποτελέσει ένα πρώτο βήμα για την πρόληψη της εγκληματικότητας.
Ωστόσο, δεδομένης της αύξησης της οργανωμένης διασυνοριακής εγκληματικότητας, η πρωτοβουλία αυτή θα πρέπει να καταλήξει σε ένα κοινοτικό πρόγραμμα πρόληψης σε ευρωπαϊκό και διεθνές επίπεδο.
Τέλος, μέχρις ότου δημιουργηθεί εναρμονισμένη νομοθεσία για τη διασυνοριακή προστασία των θυμάτων, τα κράτη μέλη καθώς και οι υποψήφιες χώρες σε συνεργασία με τις ΜΚΟ οφείλουν να βελτιώσουν την προστασία που παρέχεται στα θύματα.
Προκειμένου να προλαμβάνονται τα εγκλήματα είναι επίσης σημαντικό η πολεοδομία και η χωροταξία να λαμβάνουν ιδιαίτερα υπόψη ζητήματα ασφαλείας.
Κύριε Πρόεδρε, κύριε Επίτροπε, υπομονετικοί συνάδελφοι!
Το να λέμε ότι θα ενισχύσουμε τη θέση των θυμάτων αξιόποινων πράξεων μοιάζει σαν τη διήγηση μιας μικρής ευτυχισμένης ιστορίας.
Στην αρχή συναντήσαμε ιδιαίτερη αντίσταση από πολλές πλευρές, τώρα, όμως, οι περισσότεροι συμφωνούν ότι πρόκειται για κάτι καλό και σημαντικό και αυτό ισχύει για όλα τα θεσμικά όργανα της Ευρώπης.
Χρειάζεται να εστιάσουμε την προσοχή μας στην οπτική των θυμάτων και στην ενίσχυση των δικαιωμάτων τους στην Ένωση.
Ανθρωποι οι οποίοι ασκούν το δικαίωμά τους να μετακινούνται ελεύθερα δεν χρειάζεται να πέφτουν θύματα αξιόποινων πράξεων.
Αν, παρ' όλα αυτά, πέσουν θύμα αξιόποινης πράξης, δεν θα πρέπει, τουλάχιστον, να είναι αναγκαίο να υποφέρουν δύο φορές και να βρεθούν σε μια κατάσταση χειρότερη από ό,τι ισχύει για τους πολίτες του κράτους στο οποίο βρίσκονται και όπου έχουν πέσει θύματα αξιόποινης πράξης.
Αυτό ισχύει ανεξάρτητα από τη μορφή της όποιας αξιόποινης πράξης τύχει να πέσει κάποιος θύμα.
Συνεπώς, πρέπει να ενισχυθεί, σε πολλά επίπεδα, η θέση των θυμάτων αξιόποινων πράξεων.
Δεν μπορεί να γίνεται λόγος για ενίσχυση της θέσης των θυμάτων αξιόποινων πράξεων χωρίς να αναφέρεται η λήψη προληπτικών μέτρων για τις αξιόποινες πράξεις.
Τον Νοέμβριο του 1997 πήραμε μια πρωτοβουλία στο Κοινοβούλιο και ζητήσαμε την εκπόνηση ενός σχεδίου δράσης σχετικά για τα προληπτικά μέτρα.
Ένα τέτοιο σχέδιο δράσης υιοθετήθηκε από το Συμβούλιο τον Δεκέμβριο του 1998.
Η σημασία αυτών των θεμάτων υπογραμμίστηκε εκ νέου στο Τάμπερε το φθινόπωρο του 1999.
Τώρα έχουμε εισέλθει σε μια νέα φάση.
Η καλύτερη βοήθεια για τα θύματα αξιόποινων πράξεων στην πραγματικότητα είναι να φροντίσουμε να μη διαπράττονται αξιόποινες πράξεις, όμως, αυτό δεν μπορεί, στην πραγματικότητα, να γίνει πάντα.
Η καλύτερη πρόληψη όσον αφορά τις αξιόποινες πράξεις είναι να διανέμονται οι πληροφορίες.
Για να μπορέσουμε να διαμορφώσουμε μια αποτελεσματική στρατηγική για την πρόληψη των αξιόποινων πράξεων πρέπει να γνωρίζουμε πραγματικά για ποιο πράγμα μιλάμε.
Π. χ. εξακολουθεί να μην υπάρχει ορισμός της έννοιας "θύμα αξιόποινων πράξεων" και "οργανωμένο έγκλημα" .
Πέραν των προληπτικών μέτρων για τις αξιόποινες πράξεις πρέπει επίσης να ενισχυθεί πιο συγκεκριμένα η θέση των θυμάτων αξιόποινων πράξεων όταν έχει πλέον διαπραχθεί μια αξιόποινη πράξη.
Το ζητούμενο, μεταξύ άλλων, είναι να γίνουν οι άνθρωποι περισσότερο συνειδητοποιημένοι.
Πέραν αυτού, τα θύματα αξιόποινων πράξεων πρέπει να γνωρίζουν τα δικαιώματα και τις δυνατότητες να βοηθηθούν που όντως υπάρχουν.
Τα περισσότερα κράτη μέλη διαθέτουν υπηρεσίες που παρέχουν στα θύματα αξιόποινων πράξεων κάποια μορφή πρώτων βοηθειών.
Οι ταξιδιώτες μπορεί να χρειάζονται, κάποιες φορές περισσότερο απ' ό,τι ο ντόπιος πληθυσμός, ιδιαίτερη στήριξη με διάφορους τρόπους.
Αυτό μπορεί να αφορά ειδικά μέτρα, τα οποία συμπεριλαμβάνουν βοήθεια όσον αφορά τη γλώσσα και τη μετάφραση, καθώς επίσης και ψυχολογική στήριξη.
Εδώ εμπλέκονται, φυσικά, η αστυνομία, κοινωνικές υπηρεσίες και διάφορες μη κυβερνητικές οργανώσεις.
Ήδη έχει, όντως, διαμορφωθεί μια συνεργασία σε ευρωπαϊκό επίπεδο και η οποία είναι εν εξελίξει.
Πέραν των άλλων, ο οργανισμός European Forum for Victim Services, έχει αναπτύξει καλές κατευθυντήριες γραμμές όσον αφορά τη θέση των θυμάτων εγκληματικών ενεργειών.
Η πρόταση της Επιτροπής συνεπάγεται τη θέσπιση ελαχίστων κανόνων για την υποδοχή των θυμάτων αξιόποινων πράξεων ώστε, αν παραστεί ανάγκη, να παρέχεται πληροφόρηση και στήριξη.
Αυτό είναι εξαιρετικό.
Η αστυνομία θα παίξει έναν σημαντικό ρόλο, καθώς αποτελεί την πρώτη επαφή και, εδώ, συχνά είναι αναγκαία ειδική εκπαίδευση.
Είναι δύσκολο για αλλοδαπούς που έχουν πέσει θύματα αξιόποινων πράξεων να παρακολουθούν εξ αποστάσεως τις νομικές διαδικασίες, γι' αυτό, λοιπόν, χρειάζεται επίσης η λήψη ειδικών μέτρων ώστε να διασφαλιστεί η νομική θέση των αλλοδαπών θυμάτων αξιόποινων πράξεων.
Οι συζητήσεις στην Επιτροπή για αυτό το θέμα ξεκίνησαν την προηγούμενη περίοδο με πρωτοβουλία της Σουηδής Επιτρόπου, κ. Gradin.
Το θέμα θα τεθεί εκ νέου επί σουηδικής Προεδρίας.
Κατά κάποιον τρόπο, πρόκειται, βασικά, για ένα ξεκάθαρο θέμα, διότι υπάρχει πολύ μεγάλη ομοφωνία όσον αφορά τους στόχους.
Ο ευρωπαϊκός τρόπος σκέψης ταυτίζεται, συνήθως, με την ώθηση της Ευρώπη προς τα εμπρός.
Στην προκειμένη περίπτωση, έχουμε κοινά συμφέροντα που διαπερνούν τα κομματικά και εθνικά σύνορα.
Επομένως, πρέπει να υπάρχουν καλές δυνατότητες να σκεφτούμε ευρωπαϊκά.
Ως εκ τούτου, καλωσορίζω την ανακοίνωση της Επιτροπής και θέλω, φυσικά, να εκφράσω τις ιδιαίτερες ευχαριστίες μου προς την κ. Sφrensen για τη συνεισφορά της με αυτήν την έκθεση, μια έκθεση την οποία στηρίζουμε πλήρως.
Κατόπιν, θέλουμε να κάνουμε έκκληση στην Επιτροπή να επανέλθει με οδηγίες.
Ελπίζουμε ότι από ' δώ και πέρα θα υπάρξουν συγκεκριμένες ενέργειες.
Σε γενικές γραμμές, υπάρχουν όλες οι αναγκαίες προϋποθέσεις.
­ (PT) Κύριε Πρόεδρε, κύριε Επίτροπε, αγαπητοί συνάδελφοι, όταν θίγονται θέματα όπως αυτό για το οποίο συζητάμε, εκείνο που διαπιστώνουμε συχνά είναι ότι οι δημόσιες αρχές ασχολούνται κατά κύριο λόγο με τις πλευρές της αποτροπής και της ασφάλειας, με την πρόληψη της εγκληματικότητας, με την καθιέρωση των πλαισίων ποινικής δικονομίας και με τη δράση των αστυνομικών δυνάμεων και του μηχανισμού της δικαιοσύνης.
Είναι ωστόσο επιτακτική ανάγκη να μεριμνούμε επίσης για τους ανθρώπους που περισσότερο πλήττονται από το έγκλημα, δηλαδή με τα θύματα.
Όποια και να είναι τα θύματα αξιόποινων πράξεων, δεν θα πρέπει να επιτρέπουμε να υφίστανται οι άνθρωποι αυτοί διπλή βλάβη, πρώτα ως θύματα μιας εγκληματικής πράξης και ακολούθως ως θύματα του συστήματος.
Οφείλουμε να διασφαλίσουμε την κατάλληλη προστασία των θυμάτων αξιόποινων πράξεων μέσα στο χώρο της Ένωσής μας.
Προς το σκοπό αυτό, έχει επίσης θεμελιώδη σημασία και η εξασφάλιση της ισότιμης μεταχείρισης όλων των θυμάτων, τόσο ενώπιον των δικαστηρίων όσο και στις σχέσεις τους με τη διοίκηση, καθώς επίσης και η δημιουργία ενεργών μέσων για την υποστήριξή τους.
Είναι αναγκαίο να γίνεται σεβαστή η προσωπική αξιοπρέπεια του κάθε θύματος και η διαφύλαξη της ασφάλειάς του και της ιδιωτικής ζωής του ιδίου και της οικογένειάς του στους κόλπους αυτής της Ένωσης την οποία οικοδομούμε βήμα βήμα, μέσα σε αυτή την Ένωση που θεμελιώνεται στο σεβασμό των δικαιωμάτων και των ελευθεριών, που εγγυάται την ασφάλεια των προσώπων και των περιουσιών τους, και που διασφαλίζει μια πραγματική δικαστική αρωγή, που αποτελεί, δηλαδή, μια Ένωση η οποία θεμελιώνεται στις αξίες που εμπνέουν τα σύγχρονα δημοκρατικά πολιτεύματα.
Για το λόγο αυτό χαιρετίζουμε την πρωτοβουλία της Επιτροπής, η οποία συνάδει πλήρως με την προσπάθεια δημιουργίας ενός χώρου ελευθερίας, ασφάλειας και δικαιοσύνης.
Έχει ουσιαστική σημασία το να υπάρχουν στοιχειώδεις κανόνες προστασίας των θυμάτων εγκληματικών πράξεων, που θα διασφαλίζουν σε όλη την επικράτεια της Ευρωπαϊκής Ένωσης ένα ενδεδειγμένο επίπεδο δικαστικής αρωγής κατά την εκδίκαση διασυνοριακών υποθέσεων, η οποία θα παρέχεται κυρίως σε ζητήματα όπως την πρόσβαση στη δικαιοσύνη, ή τη διαφύλαξη και ουσιαστική άσκηση των δικαιωμάτων των θυμάτων κατά τη διεξαγωγή της δίκης, δηλαδή το δικαίωμά τους να συμμετέχουν στη διαδικασία, να δέχονται την αναγκαία νομική βοήθεια, να δέχονται ή να παρέχουν πληροφορίες, να κατανοούν και να γίνονται κατανοητοί κ.λπ.
Όπως επίσης, πρέπει να διασφαλίζεται το δικαίωμα των θυμάτων να λαμβάνουν αποζημίωση για απώλειες και βλάβες, συμπεριλαμβανομένων των δικαστικών εξόδων.
Κύριε Πρόεδρε, θα ήθελα να συγχαρώ την εισηγήτρια για την έκθεση αυτή.
Πρόκειται για έναν σημαντικό τομέα και δικαίως επισύρει την προσοχή σε αυτόν.
Αναφέρεται στις νέες εξουσίες της Κοινότητας τα τελευταία χρόνια: στα δικαιώματα ασύλου, μετανάστευσης και γενικής συνεργασίας σε αστικά θέματα.
Είναι συνεπώς αποφασιστικής σημασίας η χρησιμοποίηση αυτών των εξουσιών για τη βελτίωση της θέσης των θυμάτων αξιόποινων πράξεων.
Τη στιγμή της αξιόποινης πράξης, ιδιαίτερα ενός προσωπικού, φυσικού ή βίαιου εγκλήματος, πολλά θύματα, εάν όχι όλα, είναι ευάλωτα, θλιμμένα, αναστατωμένα, πιθανώς θυμωμένα και χρειάζονται επειγόντως υποστήριξη.
Όπως δήλωσε η εισηγήτρια, δεν χρειάζεται να γίνουν ξανά θύματα.
Ούτε χρειάζεται να αισθάνονται ότι στιγματίζονται σχεδόν σαν να είναι τα ίδια οι εγκληματίες.
Χρειάζεται να διασφαλίσουμε - και η παρούσα έκθεση είναι πολύ επιτυχής ως προς αυτό - ότι οι διαδικασίες δεν αρνούνται την κατάσταση ή την κάνουν χειρότερη, αλλά μάλλον ότι υποστηρίζουν και προσφέρουν αρωγή στα θύματα.
Η εισηγήτρια δήλωσε ότι χρειάζεται επίσης να διασφαλίσουμε την ύπαρξη εγγυήσεων, ώστε να μην υπάρχει καταπάτηση της προσωπικής ζωής των θυμάτων.
Πρέπει να επιστήσουμε ιδιαίτερα την προσοχή στην καταπάτηση ή την πιθανή καταπάτηση της ιδιωτικής ζωής από τον Τύπο.
Είμαι ιδιαίτερα ευχαριστημένος που η παρούσα έκθεση συμπεριλαμβάνει την υποστήριξη της γλώσσας ή της διαλέκτου του θύματος αξιόποινης πράξης, διότι αυτός είναι ένας τομέας που συχνά παραβλέπεται.
Το ίδιο ισχύει για την αναγκαιότητα κατάρτισης των αστυνομικών υπαλλήλων ή άλλων ατόμων που βρίσκονται σε θέσεις εξουσίας.
Οι εθνοτικές μειονότητες, πολύ συχνά οι γυναίκες και τα παιδιά - εκείνοι που ενίοτε βρίσκουν το σύστημα δύσκολο - θα είναι εκείνοι που διατρέχουν τους μεγαλύτερους κινδύνους από μια τέτοια κατάσταση.
Εκείνοι που ενδεχομένως φοβούνται τις αρχές είναι ιδιαίτερα ευάλωτοι.
Η Ομάδα του Κόμματος των Ευρωπαίων Σοσιαλιστών υποστηρίζει αυτή την έκθεση και συγχαίρει την εισηγήτρια με μεγάλη ευχαρίστηση.
Ωστόσο, δεν θα αποτελέσει έκπληξη το γεγονός ότι θα καταψηφίσουμε εκείνες τις τροπολογίες που έχουν κατατεθεί στο όνομα ορισμένων βουλευτών της Ομάδας Τεχνικού Συντονισμού των Ανεξαρτήτων Βουλευτών.
Οι εν λόγω τροπολογίες δεν βελτιώνουν την έκθεση· αποτελούν μάλλον μια ωμή προσπάθεια να προστεθεί η μεροληπτική, διαστρεβλωμένη και ρατσιστική αντίληψη εκείνων που υπογράφουν τις τροπολογίες.
Συγχαίρω την εισηγήτρια για το έργο της.
Συγχαίρω την Επιτροπή που έθεσε το θέμα προς συζήτηση και εύχομαι κάθε επιτυχία στο μέλλον.
Κύριε Πρόεδρε, εκ μέρους της Ομάδας των Φιλελευθέρων, θα ήθελα να χαιρετίσω αυτή την έκθεση και να ευχαριστήσω την κυρία Sφrensen για την εξαίρετη εργασία της κατά την εκπόνηση ενός τόσο σημαντικού εγγράφου.
Χαιρετίζω την ανακοίνωση της Επιτροπής που αποτέλεσε το έναυσμα γι' αυτή την έκθεση, αλλά θα ήθελα να πω εκ μέρους της Ομάδας μου, ότι λυπούμαστε που αυτή η ανακοίνωση δεν ήταν πιο σθεναρή.
Είναι αρκετά σαφές ότι οι Συνθήκες παρέχουν στην Ένωση τα μέσα που είναι απαραίτητα για την ενίσχυση της προστασίας των θυμάτων αξιόποινων πράξεων.
Σκέπτομαι, για παράδειγμα, ορισμένα από τα συμπεράσματα της έκθεσης Wergens, και θα περιμέναμε περισσότερα από την Επιτροπή εκτός από προτάσεις για περισσότερο διάλογο και ανταλλαγή των βέλτιστων πρακτικών.
Χρειαζόμαστε σαφή μέτρα για να βοηθήσουμε τα θύματα να έχουν πρόσβαση στην υποστήριξη, στη δικαιοσύνη και στην αποζημίωση.
Ωστόσο, πρέπει να λεχθεί ότι μολονότι θεωρούμε ότι η Επιτροπή θα μπορούσε να κάνει περισσότερα, το μεγαλύτερο πρόβλημα αποτελούν μακράν τα κράτη μέλη.
Μας φαίνεται αδιανόητο ότι επτά κράτη μέλη δεν έχουν επικυρώσει ακόμη τη Σύμβαση του 1983 για την Αποζημίωση των Θυμάτων Βίαιων Εγκλημάτων και ότι τα πρότυπα δικαιοσύνης εξακολουθούν να είναι σε τόσο χαμηλό επίπεδο σε τόσα πολλά κράτη μέλη.
Επιτρέψτε μου να σας παραθέσω ένα σύντομο παράδειγμα από τη δική μου εκλογική περιφέρεια.
Ο κ. Pike, ένας οδηγός φορτηγού από την εκλογική περιφέρειά μου δέχθηκε πρόσφατα επίθεση από τον εργοδότη του στις Κάτω Χώρες.
Ο κ. Pike δεν είναι πλούσιος, και το κόστος της νομικής προσφυγής μεγάλο.
Δεν έχει πρόσβαση σε νομική συνδρομή στη Βρετανία, διότι πρέπει να προσλάβει δικηγόρο στις Κάτω Χώρες για να τον βοηθήσει.
Δεν έχει πρόσβαση σε νομική συνδρομή στις Κάτω Χώρες.
Δεν είναι σε θέση να εξασφαλίσει καμία αποζημίωση ή ακόμη ούτε καν δικαιοσύνη για τις βλάβες που υπέστη.
Εάν δεν είμαστε ικανοί, ως Ένωση, να προσφέρουμε βοήθεια σε σχετικά ξεκάθαρες και απλές υποθέσεις όπως αυτή, τότε οι πολίτες μας δεν θα έχουν εμπιστοσύνη στην ενιαία αγορά και δεν θα αισθάνονται τμήμα της Ευρωπαϊκής Ένωσης.
Ελπίζω ότι θα μπορέσουμε να προωθήσουμε ορισμένες από τις ιδέες που παρουσιάζονται σε αυτή την έκθεση για να βελτιώσουμε την κατάσταση των πολιτών μας.
Κύριε Πρόεδρε, καταρχήν, θα ήθελα να εκφράσω τα συγχαρητήριά μου στην εισηγήτρια κ. Patsy Sφrensen για την επιμελημένη και εύστοχη έκθεσή της.
Από την άλλη πλευρά, θα ήθελα να επικεντρώσω την προσοχή μου κατάθεση διαφόρων τροπολογιών στο κείμενο προκειμένου να συμπεριληφθούν τα άτομα που έχουν πληγεί από την τρομοκρατία στα θύματα αξιόποινων πράξεων στην ΕΕ.
Είμαι απόλυτα σύμφωνος με αυτό, καθώς και με το γεγονός ότι υπάρχουν συγκεκριμένες ομάδες που χρησιμοποιούν τη βία προκειμένου να επιβάλουν τα ιδεώδη τους.
Αυτό που ζητώ κύριε Πρόεδρε, είναι όταν θα συζητήσουμε για επιβολές ποινών και για θύματα να αναφερθούμε και μόνο στις τρομοκρατικές οργανώσεις οι οποίες υπάρχουν σε αφθονία και οι οποίες πρέπει να εξαφανιστούν σε ένα δημοκρατικό πλαίσιο όπως αυτό που επιθυμούμε για την Ευρώπη.
Από αυτή την άποψη, πρέπει να απορρίψουμε και να καταδικάσουμε και τις επιβολές ποινών και τις βιαιότητες που ασκούνται σε ορισμένες περιπτώσεις από δικαστικές αρχές και όργανα των κρατών, όπως στην περίπτωση των GAL και σε άλλες προηγούμενες περιπτώσεις στο ισπανικό κράτος.
Η δημοκρατική δικαιοσύνη πρέπει να εφαρμόζεται σε όλους, ανεξαιρέτως, καθώς και οι αποζημιώσεις για ηθικές ζημίες και οι υλικές, ιατρικές, ψυχολογικές, κοινωνικές ενισχύσεις κτλ. πρέπει να φτάνουν στα θύματα της τρομοκρατίας ανεξαιρέτως, μεταξύ των οποίων - πώς να γίνει διαφορετικά - εκείνων που προκάλεσαν οι προαναφερθέντα παρακρατικά όργανα.
Μόνο έτσι, δρώντας με δίκαιο τρόπο, θα επιτύχουμε μια Ευρώπη που να ζει ειρηνικά και σε ευημερία, ιδέα που ενέπνευσε τη γέννηση της Κοινότητάς μας και που πιστεύω ότι εξακολουθεί να αποτελεί τη μεγαλύτερη προσδοκία μας.
Αξιότιμε κύριε Πρόεδρε, ευχαριστώ την εισηγήτρια της έκθεσης για την αξιόλογη εργασία της.
Η ανακοίνωση της Επιτροπής αφορά ένα ιδιαίτερα σημαντικό θέμα.
Το ζήτημα της αποτελεσματικότερης από ό,τι μέχρι σήμερα υποστήριξης των θυμάτων αξιόποινων πράξεων δεν επιλύεται απλώς με την εξέλιξη της νομοθεσίας.
Μόνο με τη βοήθεια ενός ευρύτερου διαλόγου ικανού να συνενώσει τις μη κυβερνητικές οργανώσεις και τις δημόσιες αρχές μπορούμε να επιτύχουμε μόνιμες βελτιώσεις.
Σε σύγκριση με τις δημόσιες αρχές, οι μη κυβερνητικές οργανώσεις συχνά διαθέτουν στην πράξη πιο ευέλικτα και πιο πολύπλευρα πρότυπα για την επίλυση του προβλήματος.
Για παράδειγμα, οι τράπεζες πληροφοριών του Διαδικτύου, που λειτουργούν σε εθελοντική βάση, και οι τηλεφωνικές υπηρεσίες θα μπορούσαν να εξελιχθούν παράλληλα με τις κρατικές υπηρεσίες.
Η δυσκολία πρόσβασης των θυμάτων στις ποινικές διαδικασίες, και κυρίως οι υψηλές δαπάνες που αυτές συνεπάγονται, συχνά παρεμποδίζουν τα θύματα αξιόποινων πράξεων να διεκδικήσουν τα δικαιώματά τους.
Η κατάσταση αυτή βρίσκεται σε απόλυτη αντίθεση με τις αρχές της ΕΕ περί κράτους δικαίου.
Ακόμη, η πραγματική δικαιοσύνη πρέπει να παρέχεται δωρεάν.
Το ελάχιστο επίπεδο νομικής προστασίας στα κράτη μέλη της ΕΕ δεν πρέπει να πέσει σε εκείνο των Ηνωμένων Πολιτειών.
Η ΕΕ και τα κράτη μέλη της πρέπει επίσης να διασφαλίσουν ότι τα θύματα των αξιόποινων πράξεων δεν θα αναγκαστούν να υποφέρουν και για δεύτερη φορά την αδικία που βίωσαν.
Όσον αφορά ειδικά το οργανωμένο έγκλημα, πολλά θύματα αξιόποινων πράξεων αρνούνται να καταφύγουν στις ποινικές διαδικασίες εξαιτίας της πίεσης και του φόβου πράξεων εκδίκησης.
Τα κράτη μέλη της ΕΕ πρέπει να προωθήσουν μια πιο αποτελεσματική συνεργασία μεταξύ των αρχών όσον αφορά τη μέριμνα μετά το πέρας της δίκης, όπως για παράδειγμα την προστασία των θυμάτων και των μαρτύρων.
Θα πρέπει επίσης να διευκρινιστεί σαφώς η προσφορά της Ευρωπόλ στη συγκεκριμένη διαδικασία.
Κύριε Πρόεδρε, χαιρετίζω την ανακοίνωση της Επιτροπής σχετικά με τα θύματα αξιόποινων πράξεων στην Ευρωπαϊκή Ένωση, δεδομένου ότι εντρυφά στη διαδικασία εκπόνησης κοινών πολιτικών, καθώς και σε μια μεγαλύτερη συνεργασία μεταξύ των κρατών μελών σε μια στιγμή κατά την οποία συνειδητοποιούμε όλοι, και φυσικά αυτό το Σώμα, την αναγκαιότητα αυτής τη κοινοτικοποίησης.
Λαμβάνοντας υπόψη τον πελώριο αριθμό πολιτών της Ένωσης που υφίστανται ζημίες ως αποτέλεσμα της εγκληματικότητας και, ειδικότερα, της τρομοκρατίας, εκφράζω τα συγχαρητήριά μου γι' αυτή την έκθεση που σήμερα συζητάμε, δεδομένου ότι εμπεριέχει ορισμένα σημεία, κατά τη γνώμη μου, που αξίζουν ιδιαίτερης μνείας.
Ένα από αυτά είναι η ευαισθησία που επιδεικνύεται στο να τονιστεί ειδικά ότι υπάρχουν συγκεκριμένες κοινωνικές ομάδες - γυναίκες, παιδιά, μετανάστες, ομοφυλόφιλοι - που είναι περισσότερο ευάλωτοι από τον υπόλοιπο πληθυσμό, καθώς και ότι υπάρχουν ορισμένες ομάδες που, απομακρυνόμενες από τις στοιχειωδέστερες δημοκρατικές αρχές, προτιμούν να χρησιμοποιούν τη βία για να επιβάλουν τους στόχους τους.
Πρέπει να ξεκινήσουμε από το να επιτύχουμε σε έναν κοινό ορισμό της έννοιας του θύματος, προκειμένου να συμπεριλάβουμε σε αυτόν τις οικογένειες και τα προστατευόμενα άτομα, δεδομένου ότι και αυτοί υποφέρουν από τις συνέπειες της αξιόποινης πράξης.
Από την άλλη πλευρά, συμμερίζομαι απόλυτα τη θέση να συμπεριληφθούν με σαφή τρόπο για όλα τα άτομα που κατοικούν στην επικράτεια της Ένωσης, προκειμένου να τους αφορούν όλα τα διαφορετικά μέτρα τα οποία σήμερα συζητάμε, ανεξάρτητα από την κατάστασή τους.
Ωστόσο, πρέπει να εκφράσω την αποδοκιμασία μου για το ότι η έγκριση των μέτρων παρατείνεται έως το έτος 2004, δεδομένου ότι θεωρώ ότι είναι απαραίτητη η έγκρισή τους το συντομότερο δυνατό.
Από μια άλλη οπτική γωνία, και λαμβάνοντας υπόψη τη αυξανόμενη σημασία και επίδραση των μέσων ενημέρωσης στην κοινωνία μας, είναι απαραίτητο να δώσουμε ιδιαίτερη προσοχή στον τρόπο με τον οποίο τα μέσα προσεγγίζουν την πραγματικότητα των ατόμων αυτών, όχι πάντοτε με σεβασμό στα ατομικά δικαιώματα, κυρίως όταν πρόκειται για ανήλικες, είτε αυτοί είναι θύματα είτε παραβάτες.
Επίσης, είναι απαραίτητο να εφαρμοστούν με σεβασμό στα άτομα αυτά ορισμένα μέτρα έτσι, ώστε να είναι δυνατό να ξαναφτιάξουν τη ζωή τους σωστά, όχι μόνο από οικονομικής πλευράς, αλλά και μέσω ψυχολογικής, νομικής, ιατρικής και κοινωνικής βοήθειας.
Τέλος, να διασφαλιστεί μια ολοκληρωμένη προστασία και γι' αυτό, είμαι πεπεισμένη ότι είναι απολύτως απαραίτητη η συνεργασία του κάθε κράτους μέλους με τις ΜΚΟ και με οργανώσεις του τομέα.
Δεν μπορώ να παραλείψω να τονίσω, τέλος, την βαθιά ανησυχία μου για την παροχή της αρμόζουσας προσοχής στα θύματα της τρομοκρατίας, δεδομένου ότι πρόκειται για άτομα που υφίστανται μια σοβαρότατη και ειδική μορφή εγκληματικότητας που, δυστυχώς, δεν υπάρχει μόνο στη χώρα μου την Ισπανία, και που συνεπάγεται μια απειλή για την δημοκρατική συνύπαρξη και την ελευθερία.
Κύριε Πρόεδρε, όπως λέει η Επιτροπή στον πρόλογο της ανακοίνωσής της, δεν μπορούμε να συζητάμε σοβαρά για μια Ευρώπη των πολιτών χωρίς να προβλέπουμε για τα δικαιώματα των θυμάτων.
Και επιθυμώ να ταχθώ με αυτό που ελέχθη και από άλλους ομιλητές, ελπίζοντας ότι η Επιτροπή θα είναι περισσότερο φιλόδοξη απ' ό,τι υπήρξε με αυτή την ανακοίνωση.
Κι εγώ την παροτρύνω να είναι περισσότερο φιλόδοξη.
Και τώρα επιτρέψτε μου, κύριε Πρόεδρε, να εστιάσω στα προβλήματα των θυμάτων της τρομοκρατίας, Και πρέπει να ξεκινήσω εκφράζοντας τη λύπη μου γιατί ένας συνάδελφος που παρενέβη πριν από εμένα, έδωσε την εντύπωση ότι δέχεται απρόθυμα τη σημασία των θυμάτων της τρομοκρατίας, επικεντρώνοντας αμέσως την προσοχή του σε άλλα θέματα.
Εγώ όμως, θα ήθελα να υπογραμμίσω τη σημασία αυτής της έκθεσης και τη συνεργασία της κ. Sφrensen.
Πρόκειται για μια έκθεση ισορροπημένη και η οποία έλαβε υπόψη αυτή την ευαισθησία προς τα θύματα της τρομοκρατίας, γιατί αν υπάρχουν τρεις ομάδες θυμάτων που πρέπει να λάβουν την ιδιαίτερη προσοχή μας είναι, όπως αναφέρεται στη Συνθήκη, τα θύματα του σωματεμπορίου, τα θύματα των αδικημάτων κατά παιδιών και τα θύματα της τρομοκρατίας.
Και γι' αυτό πρέπει να συγχαρώ την κ. Sφrensen, γιατί έβαλε το μαχαίρι στο κόκαλο, τονίζοντας ότι ορισμένες ομάδες χρήζουν ιδιαίτερης προσοχής.
Και δεν πρέπει να ξεχνάμε ότι δεν υπάρχει πλήρης μέριμνα αλλά υπάρχει ψυχολογική μέριμνα.
Και δεν θα υπάρξει ολοκληρωμένη μέριμνα αν δεν επεκταθεί η έννοια του θύματος στους στενούς συγγενείς.
Τα πράγματα που είναι ιδιαίτερα σαφή όσον αφορά την τρομοκρατία.
Ωστόσο, κύριε Πρόεδρε, πιστεύω ότι αυτό είναι ένα βήμα που ελπίζουμε να δώσει ώθηση στην Επιτροπή προκειμένου να επιχειρήσει, με τη Συνθήκη του Αμστερνταμ ανά χείρας, πιο φιλόδοξα μέτρα σε αυτόν τον τομέα που, όπως πολύ σωστά λέει η ίδια η Επιτροπή, είναι μια υποχρέωση όλων μας αν θέλουμε να μπορούμε να μιλάμε με υπερηφάνεια για την Ευρώπη των πολιτών.
Κύριε Πρόεδρε, θα ήθελα κατ' αρχάς να υπενθυμίσω, ως σημείο αφετηρίας, την παρέμβαση της κυρίας Cederschiold.
Παραδοσιακά, θεωρούμε ότι η προστασία των θυμάτων αφορά κυρίως την αποζημίωσή τους.
Πρέπει να επισημάνουμε ότι αυτή η ανακοίνωση της Επιτροπής διαφοροποιείται, διότι παρουσιάζει μια ευρύτερη προσέγγιση των ζητημάτων που άπτονται της προστασίας των θυμάτων αξιόποινων πράξεων σε ευρωπαϊκό επίπεδο.
Θέλω να υπογραμμίσω τον ρόλο που διαδραμάτισε η προκάτοχός μου, κυρία Anita Gradin, για να τεθούν αυτά τα ζητήματα προς συζήτηση σε επίπεδο Επιτροπής και σε επίπεδο ευρωπαϊκών θεσμικών οργάνων.
Βάσει αυτής της ευρύτερης προσέγγισης, το ζήτημα των θυμάτων θεωρείται ότι προϋποθέτει επίσης την επιτέλεση έργου για την πρόληψη, την ενημέρωση, την υποστήριξη και τη θέση των θυμάτων στις ποινικές διαδικασίες.
Θέλω να υπογραμμίσω ότι το Ευρωπαϊκό Συμβούλιο του Τάμπερε προσυπέγραψε αυτή την ευρύτερη προσέγγιση.
Για τον λόγο αυτό, δήλωσε ότι είναι προς το συμφέρον της Ένωσης να υιοθετήσει ελάχιστα πρότυπα για την προστασία των θυμάτων αξιόποινων πράξεων, κυρίως σε ό,τι αφορά την πρόσβαση αυτών των θυμάτων στη δικαιοσύνη και το δικαίωμά τους στην αποζημίωση, συμπεριλαμβανομένης της καταβολής των δικαστικών εξόδων.
Δεν πρόκειται απλώς για την αντιμετώπιση αυτού του ζητήματος σε ευρωπαϊκό επίπεδο, αλλά το Συμβούλιο του Τάμπερε συστήνει επιπλέον τη θέσπιση εθνικών προγραμμάτων για τη χρηματοδότηση μέτρων υποστήριξης και προστασίας των θυμάτων, τόσο δημόσιου όσο και μη κυβερνητικού χαρακτήρα.
Για τον λόγο αυτό, η Επιτροπή εκφράζει την ικανοποίησή της για την άριστη έκθεση της κυρίας Sφrensen, την οποία και συγχαίρω.
Είμαστε απολύτως διαθέσιμοι να εργασθούμε σύμφωνα με τις μείζονες γενικές κατευθυντήριες γραμμές που παρουσιάζονται στην έκθεση.
Η Επιτροπή συμφωνεί απολύτως με την προσέγγιση που αφορά την αναγκαιότητα ανάπτυξης δικτύων υποστήριξης των θυμάτων και προπαντός γλωσσικής υποστήριξης.
Ομοίως, συμμεριζόμαστε τη μέριμνα της εισηγήτριας για την ιδιαίτερη προσοχή που χρειάζονται ορισμένες κατηγορίες θυμάτων, όπως οι αλλοδαποί, οι ανήλικοι, τα θύματα σεξουαλικής βίας ή εμπορίου ανθρώπινων όντων ή τα θύματα τρομοκρατικών ενεργειών.
Είναι εξίσου σημαντικό να βελτιωθεί η κατάρτιση του προσωπικού που μπορεί να έρθει σε επαφή με "αυτά" τα θύματα.
Τέλος, το Κοινοβούλιο υπογραμμίζει δικαίως τη σημασία της προστασίας της ιδιωτικής ζωής και της ανωνυμίας των θυμάτων και των μαρτύρων, κυρίως σε σχέση με τα ΜΜΕ.
Πρόκειται για ένα λεπτό ζήτημα, αλλά επιθυμούμε να το υποστηρίξουμε, διότι είναι ουσιαστικό για τη διασφάλιση της αξιοπρέπειας των θυμάτων αξιόποινων πράξεων.
Ποιες είναι οι τωρινές μας ενέργειες;
Επί του παρόντος, η Επιτροπή συγκεντρώνει τις θέσεις των ΜΚΟ, και για μας είναι πολύ σημαντικό να λάβουμε τη γνώμη του Κοινοβουλίου.
Παρακολουθούμε τώρα πολύ προσεκτικά μια πρόταση απόφασης πλαισίου για την προστασία των θυμάτων στην Ευρώπη, η οποία βρίσκεται ήδη υπό συζήτηση στο Συμβούλιο.
Η πρόταση παρουσιάσθηκε από την πορτογαλική Προεδρία και συμφωνούμε με τη γενική φιλοσοφία.
Αυτή η πρόταση απόφασης πλαισίου - όπως γνωρίζετε αποτελεί ένα ειδικό νομοθετικό μέσο του τρίτου πυλώνα - προβλέπει την ανάπτυξη όλων των μηχανισμών υποστήριξης των θυμάτων, τη διευκόλυνση της συμμετοχής στην ποινική διαδικασία θυμάτων που βρίσκονται σε μακρυνές περιοχές, με τη θέσπιση συστημάτων κατάθεσης είτε γραπτών είτε μαγνητοσκοπημένων, και τη δημιουργία ξεχωριστών αιθουσών αναμονής για τα θύματα, επιτρέποντάς τους έτσι να αποφύγουν στο μέγιστο βαθμό τις συναντήσεις με τον δράστη της παράβασης.
Ωστόσο, εργαζόμαστε ήδη πέρα από τα όρια αυτής της απόφασης πλαισίου.
Όπως εξάλλου υπογράμμισε η κυρία Sφrensen, η Επιτροπή μεριμνά για τη χρησιμοποίηση όλων των μέσων δράσης που προσφέρει η Συνθήκη προκειμένου να ενισχύσει την προστασία των θυμάτων, και αναφέρομαι τόσο στα άρθρα 65 και 66 της Συνθήκης για την ίδρυση της Ευρωπαϊκής Κοινότητας, όσο και στο άρθρο 31, εδάφιο Ε, της Συνθήκης για την Ευρωπαϊκή Ένωση.
Στην πραγματικότητα, τα μέτρα που αφορούν την παροχή υποστήριξης στα θύματα, δηλαδή τα πρότυπα με τα οποία πρέπει να συμμορφωθούν οι υπηρεσίες υποστήριξης, η δημιουργία συνεχών τηλεφωνικών υπηρεσιών υποστήριξης των θυμάτων, όλα τα ζητήματα που άπτονται της ενημέρωσης και της γλωσσικής υποστήριξης των θυμάτων αξιόποινων πράξεων θα πρέπει, σύμφωνα με την άποψη της Επιτροπής, να ρυθμιστούν με τα μέσα του πρώτου πυλώνα.
Το ίδιο ισχύει για τους μηχανισμούς παρέμβασης ενδεχόμενων ταμείων αποζημίωσης, σε ό,τι αφορά τους κοινούς κανόνες, τους όρους επιλεξιμότητας γι' αυτά, τη δυνατότητα χορήγησης προκαταβολών, τη δικτύωση με τα ασφαλιστικά συστήματα και τη συνεργασία μεταξύ των εθνικών ταμείων αποζημίωσης των θυμάτων.
Αναπτύσσουμε από τώρα και στο εξής επαφές με τη μελλοντική σουηδική Προεδρία, η οποία θα διοργανώσει φέτος το φθινόπωρο, με την υποστήριξη του προγράμματος Grotius, ένα ειδικό σεμινάριο για το ζήτημα των μηχανισμών αποζημίωσης.
Ομοίως και με πολύ χειροπιαστό τρόπο, η Επιτροπή αποφάσισε ήδη να διεξαγάγει μια μελέτη σκοπιμότητας για τη θέσπιση ενός ευρωπαϊκού συστήματος συνδρομής των θυμάτων, υπό τη μορφή μιας δωρεάν πολυγλωσσικής τηλεφωνικής υπηρεσίας.
Αρκετοί βουλευτές εξέφρασαν την αποδοκιμασία τους που ο πίνακας επιδόσεων, το score board της Επιτροπής προβλέπει τη υιοθέτηση μέτρων για τη συνδρομή των θυμάτων ποινικών παραβάσεων μόνο το 2004.
Στην πραγματικότητα, όπως είχα ήδη την ευκαιρία να εξηγήσω αρκετές φορές, το 2004 είναι η τελική ημερομηνία που μας επιβάλλει το πρόγραμμα δράσης της Βιέννης του 1998.
Εντούτοις, όπως μπορείτε να διαπιστώσετε, η Επιτροπή ενδιαφέρεται ήδη από τώρα να εργασθεί γι' αυτό το σημαντικό ζήτημα για τους πολίτες της Ευρώπης, και ελπίζω ότι θα έχουμε συγκεκριμένα συμπεράσματα ακόμη και πριν από το 2004.
Σας ευχαριστώ, κύριε Επίτροπε.
Επιτρέψτε μου να σας πω ότι θα έμπαινα στον πειρασμό να βάλω ακόμη και στοίχημα σχετικά με τη γλώσσα που θα χρησιμοποιούσατε για να μιλήσετε στην Ολομέλεια.
Η συζήτηση έληξε.
Η ψηφοφορία θα διεξαχθεί αύριο, στις 12.00.
Καταπολέμηση των καθυστερήσεων πληρωμών στις εμπορικές συναλλαγές
.
Η ημερήσια διάταξη προβλέπει τη συζήτηση της έκθεσης (A5-0154/2000) του κ. Murphy, εξ ονόματος της Αντιπροσωπείας του Κοινοβουλίου στην Επιτροπή Συνδιαλλαγής, σχετικά με το εγκριθέν από την Επιτροπή Συνδιαλλαγής κοινό σχέδιο που αφορά οδηγία του Ευρωπαϊκού Κοινοβουλίου και του Συμβουλίου σχετικά με την καταπολέμηση των καθυστερήσεων πληρωμών στις εμπορικές συναλλαγές (C5-0205/2000 - 1998/0099(COD)).
Κύριε Πρόεδρε, ο κύριος Murphy δεν μπορεί δυστυχώς να παραστεί στην αποψινή συνεδρίαση.
Γι' αυτό και έχω την τιμή να τον αντικαταστήσω εδώ σήμερα.
Παρ' όλα αυτά υστερώ στο εξής: δεν συμμετείχα στις εργασίες της επιτροπής συνδιαλλαγής.
Ωστόσο, έχω ασχοληθεί με το αντικείμενο.
Συγχωρήστε με, λοιπόν, αν δεν γνωρίζω όλα εκείνα που γνωρίζουν τα μέλη που συμμετείχαν ενεργά στη διαδικασία συνδιαλλαγής!
Τα εν λόγω μέλη θέλω, παρεμπιπτόντως, να τα ευχαριστήσω θερμά, γιατί ακόμα και ως κάποιος που δεν συμμετείχε στις εργασίες τους, μπορώ να πω ότι η οδηγία αυτή είναι σημαντική.
Είναι σημαντική για τις μικρές και μεσαίες επιχειρήσεις, είναι σημαντική για τις δημόσιες υπηρεσίες, είναι πιθανότατα ένα πολύ πιο σημαντικό μέσο προώθησης της απασχόλησης από πολλά άλλα, τα οποία αποφασίζουμε εδώ.
Σας θυμίζω προηγούμενες συζητήσεις: η καθυστέρηση πληρωμής αποτελεί παράβαση συμβατικής υποχρέωσης, και με αυτήν την οδηγία καθορίζεται ότι ο αγοραστής πρέπει να καταβάλει το πλήρες ποσό που οφείλει στον πωλητή 30 ημέρες μετά την παραλαβή των αγαθών.
Διαφορετικά πρέπει να πληρώσει μια ποινή υπό μορφή τόκων κ.λπ.
Κατά την αντιπαράθεση με το Συμβούλιο υπήρξαν μια σειρά από προβλήματα, τα οποία, μετά από αρκετές συνεδριάσεις, έχουν πλέον διευθετηθεί.
Ένα βασικό σημείο διαφωνίας ήταν, για παράδειγμα, η διευθέτηση της παρακράτησης της κυριότητας, έτσι ώστε ο πωλητής να διατηρεί την κυριότητα των αγαθών μέχρι την εξόφληση του πλήρους ποσού.
Επίσης καθορίστηκε ότι η ισχύς της ρήτρας κατά των καταχρήσεων δεν μπορεί να περιορισθεί μέσω της επίκλησης της ελευθερίας της σύμβασης.
Καταλήξαμε εδώ σε μια σαφή ρύθμιση που σκοπό έχει ο οφειλέτης να μην μπορεί να εξασφαλίσει εις βάρος του πιστωτή πρόσθετη ρευστότητα και πρόσθετα πλεονεκτήματα.
Εκτός αυτού - και αυτό είναι σημαντικό σημείο - αναγνωρίστηκε πλέον η αρχή της ίσης μεταχείρισης μεταξύ του δημόσιου και του ιδιωτικού τομέα.
Όσον αφορά τα επιτόκια, συμφωνήσαμε σε έναν μέσο όρο μεταξύ του 6%, το οποίο πρότεινε το Συμβούλιο, και 8%, που είχε προτείνει το Κοινοβούλιο.
Κατά τη διαδικασία συνδιαλλαγής συμφωνήθηκε ένα 7%.
Συνολικά πρόκειται για μια λογική λύση, και, επαναλαμβάνω για άλλη μια φορά, πρόκειται για λύση που βοηθά κατά κύριο λόγο τις μικρές και μεσαίες επιχειρήσεις στην Ευρωπαϊκή Ένωση.
Έμεινα ο ίδιος έκπληκτος όταν διάβασα ότι μια από τις βασικές αιτίες αφερεγγυότητας στην Ευρώπη είναι οι καθυστερήσεις πληρωμών.
Προκαλούν απώλεια περίπου 450.000 θέσεων εργασίας ανά έτος.
Για πολύ μικρότερο αριθμό θέσεων εργασίας δαπανώνται συχνά πολύ περισσότερα χρήματα.
Εδώ, επιτυγχάνουμε το ποθούμενο αποτέλεσμα με μηδενικό - ας το πούμε - κόστος.
Νομίζω ότι το Κοινοβούλιο θα πρέπει να κοινοποιήσει και έξω από τους κόλπους του ότι πραγματοποίησε ένα μεγάλο επίτευγμα για την διασφάλιση θέσεων εργασίας.
Επιτρέψτε μου να παρατηρήσω, τέλος, κάτι ακόμη, το οποίο αφορά την Επιτροπή.
Η καθυστέρηση πληρωμής αποτελεί παράβαση συμβατικής υποχρέωσης ακόμα και στην περίπτωση που η Επιτροπή είναι εκείνη που καθυστερεί οφειλόμενες πληρωμές!
Αυτό δεν αποτελεί μεν τμήμα αυτής της οδηγίας, αλλά από την κοινοβουλευτική μου εμπειρία γνωρίζω ότι κατά τις επισκέψεις μας σε μικρές και μεσαίες επιχειρήσεις, όπως και σε μεγαλύτερες επιχειρήσεις, ακούγονται συχνά κατηγορίες για το ότι η Επιτροπή αντεπεξέρχεται παρά πολύ αργά στις υποχρεώσεις πληρωμής που έχει αναλάβει, για παράδειγμα, στον τομέα της ενίσχυσης της έρευνας ή άλλους τομείς.
Ελπίζω η Επιτροπή θα επηρεασθεί από το πνεύμα αυτής της έκθεσης, ώστε να εκτελεί τις δικές της πληρωμές εγκαίρως, γιατί και σε αυτή την περίπτωση - το επαναλαμβάνω για άλλη μια φορά - πρόκειται για παράβαση συμβατικής υποχρέωσης.
Ευχαριστώ για άλλη μια φορά όλους αυτούς που συνέργησαν στην οδηγία αυτή και ελπίζω το Κοινοβούλιο να εγκρίνει αύριο κατά την ψηφοφορία αυτή τη συμβιβαστική λύση.
Κύριε Πρόεδρε, ήταν πριν τέσσερα-πέντε χρόνια περίπου όταν ο τότε Επίτροπος, ο κ. Χρήστος Παπουτσής, σε μια συνάντηση μου είχε πει: "σκέφτομαι να κάνω μια προσπάθεια να μπουν οι καθυστερημένες πληρωμές σε μια τάξη".
Χαμογέλασα και του είπα: "μακάρι να μπορούσε να γίνει κάτι τέτοιο, θα ανακούφιζε πολλά εκατομμύρια μικρομεσαίων επιχειρήσεων, αλλά το βλέπω πολύ δύσκολο".
Είμαι ευτυχής που βρισκόμαστε σήμερα ενώπιον, πλέον, μιας οδηγίας που εκείνη την ευχή την κάνει πράξη.
Ακούσαμε και ξέρουμε ποιό είναι το κόστος για μικρομεσαίες επιχειρήσεις, ποιό είναι το κόστος για την ευρωπαϊκή οικονομία, ποιό είναι το κόστος για τους εργαζομένους όταν κάποιες επιχειρήσεις οι οποίες μπορούν και εξασκούν την οικονομική ή την καταναλωτική δύναμή τους ή οι δημόσιοι τομείς οι οποίοι μπορούν και εξασκούν τη δική τους δύναμη καταφέρνουν να αποκτούν ηυξημένη ρευστότητα δωρεάν, χωρίς κανένα κόστος, σε βάρος των μικρών και μικρομεσαίων κυρίως επιχειρήσεων.
Περίπου μισό εκατομμύριο εργαζόμενοι έχασαν τις δουλειές τους και η μία στις τέσσερις επιχειρήσεις χρεωκόπησε διότι κάποιοι μεγαλύτεροι και δυνατότεροι από αυτούς κατάφεραν να μην τους πληρώσουν έγκαιρα.
Και ερχόμαστε σήμερα σε μια καινούργια εποχή, η οποία βέβαια θα ξημερώσει σε δυό χρόνια, αφού μπει στα διάφορα εθνικά δίκαια αυτή η οδηγία, η οποία δίνει τη δυνατότητα στις μικρομεσαίες επιχειρήσεις να δουν το μέλλον διαφορετικά και κάτω από διαφορετικό πρίσμα.
Δίνει τη δυνατότητα να πιστέψουν ότι έχουν κι αυτοί τη δύναμη να βρεθούν σ' ένα πλαίσιο ίσου ανταγωνιστικού περιβάλλοντος.
Είναι αυτό το οποίο έλειπε όλα αυτά τα χρόνια και είναι αυτό που προσπαθούσαν οι μικρομεσαίες επιχειρήσεις της Ευρωπαϊκής Ένωσης να αποκτήσουν, αλλά μάταια.
Ξέρετε πόσο άχαρο είναι όταν ένας μικρός επιχειρηματίας, με πολύ περιορισμένες δυνατότητες προσβάσεως στο τραπεζικό σύστημα για χρηματοδότηση, καλείται να χρηματοδοτήσει εκείνες τις επιχειρήσεις οι οποίες έχουν πολύ μεγάλη ρευστότητα ή τον κολοσσιαίο δημόσιο τομέα μιας χώρας;
Είναι δύσκολο να το χωνέψει κανείς.
Εκείνο το οποίο μπορώ να πω είναι ότι η διαπραγμάτευση στην οποία προσήλθε το Ευρωπαϊκό Κοινοβούλιο με το Συμβούλιο ήταν ένα πάρα πολύ ωραίο ταξίδι.
Και βέβαια μπορώ να το πω τώρα ότι ήταν ένα ωραίο ταξίδι, διότι το αποτέλεσμα ήταν πολύ θετικό για το Κοινοβούλιο.
Και δεν θα είναι υπερβολή να πω ότι το Κοινοβούλιο ήταν εκείνος ο φορέας, εκείνος ο θεσμός της Ευρωπαϊκής Ένωσης ο οποίος κατάλαβε ξεκάθαρα ποιό είναι το συμφέρον της ευρωπαϊκής κοινωνίας και της ευρωπαϊκής επιχειρηματικότητος.
Γι' αυτό και επιστρατεύσαμε όλα μας τα επιχειρήματα και όλη μας την πίεση για να πείσουμε και το Συμβούλιο ότι βρίσκονταν προς την καλή κατεύθυνση το σύνολο των τροπολογιών του Ευρωπαϊκού Κοινοβουλίου.
Και, βεβαίως, οφείλω να δώσω τις ευχαριστίες των μικρομεσαίων επιχειρήσεων και του Κοινοβουλίου και προς την Εκτελεστική Επιτροπή, η οποία και εκείνη συνέβαλε ούτως ώστε να έχουμε αυτό το αποτέλεσμα, το οποίο είναι καλό.
Θέλω τέλος, κλείνοντας, να πω ότι το σύνολο των μικρομεσαίων επιχειρήσεων της Ευρωπαϊκής Ένωσης και τα εκατομμύρια των εργαζομένων για τις μικρομεσαίες εμπορικές, βιοτεχνικές, επαγγελματικές επιχειρήσεις της Ευρωπαϊκής Ένωσης αύριο θα βλέπουν προς εμάς, προς την Ολομέλεια του Ευρωπαϊκού Κοινοβουλίου στο Στρασβούργο, πιστεύοντας ότι πλέον ξεκινά μια καινούργια ημέρα γι' αυτούς.
Κύριε Πρόεδρε, έλαβα ήδη πολλά σχόλια από τις μικρομεσαίες επιχειρήσεις σχετικά με το κείμενο το οποίο θα εγκρίνουμε αύριο.
Εξ ονόματος λοιπόν και των μικρομεσαίων επιχειρήσεων θα ήθελα να συγχαρώ τον εισηγητή για το έργο που πραγματοποίησε, ελπίζω δε ότι ο κ. Linkohr θα μεταφέρει τα συγχαρητήρια αυτά στο συνάδελφο Murphy.
Θα ήθελα να ευχαριστήσω επίσης και την Επιτροπή για την εποικοδομητική συνεργασία της με το Κοινοβούλιο.
Έχετε ήδη λάβει το κοινό κείμενο το οποίο εγκρίναμε στην επιτροπή συνδιαλλαγής και θα εγκρίνει το Κοινοβούλιο αύριο.
Το κείμενο ρυθμίζει ό,τι πρέπει να ρυθμιστεί.
Τίποτα περισσότερο και τίποτα λιγότερο.
Ρυθμίζει διάφορα ζητήματα στο βαθμό που αυτά πρέπει να ρυθμιστούν σε ευρωπαϊκό επίπεδο, όπως είπα: τίποτα περισσότερο και τίποτα λιγότερο.
Ρυθμίζει τα ζητήματα αυτά με νομικώς άψογο τρόπο.
Μπορούμε να υποστηρίξουμε το κείμενο αυτό από κάθε άποψη χωρίς κανένα πρόβλημα, τόσον όσον αφορά τις συναλλαγές μεταξύ εμπορευομένων όσο και τις συναλλαγές μεταξύ εμπορευομένων και δημοσίου.
Κύριε Πρόεδρε, ευθύς κατά την έναρξη της εσωτερικής αγοράς το 1993, το Κοινοβούλιο είχε καλέσει την Επιτροπή να υποβάλει πρόταση με στόχο τη ρύθμιση καθυστερημένων πληρωμών.
Η Επιτροπή αντέδρασε, ήπια στην αρχή με μία σύσταση και στη συνέχεια εντονότερα με μία πρόταση για δεσμευτικά μέτρα.
Μας χρειάστηκαν δύο χρόνια προκειμένου να κάνουμε τις αναγκαίες πολιτικές επιλογές και να βρούμε τη σωστή τεχνική διατύπωση.
Τώρα ο δρόμος έχει ανοίξει και μένει μόνο η εφαρμογή των αποφάσεων.
Τα κράτη μέλη έχουν στη διάθεσή τους άλλα δύο χρόνια.
Ας ελπίσουμε, και εμείς και οι χιλιάδες ΜΜΕ οι οποίες ενδιαφέρονται άμεσα, ότι τα κράτη μέλη θα σεβασθούν τις προθεσμίες.
Οφείλουμε εξάλλου να ενθαρρύνουμε και εμείς τα κράτη μέλη από τα οποία προερχόμαστε να επιταχύνουν το έργο τους.
Θα πρότεινα μάλιστα, Κύριε Πρόεδρε, να απονεμηθεί το Ευρωπαϊκό Κύπελλο σε εκείνο το κράτος μέλος το οποίο θα ολοκληρώσει πρώτο το αναγκαίο νομοθετικό έργο.
Έχω να απευθύνω και μία ερώτηση προς την Επιτροπή: Θα ήθελα να γνωρίζω εάν προτίθεται να διατυπώσει προτάσεις σχετικά με τους όρους εγκατάστασης των εισπρακτικών γραφείων, ένα από τα ζητήματα που μας απασχόλησε περισσότερο κατά τις προκαταρκτικές εργασίες μας και που θεωρήσαμε σκόπιμο να αφήσουμε εκτός του εφαρμοστικού πεδίου αυτής της οδηγίας.
Ερωτώ λοιπόν την Επιτροπή εάν προτίθεται να υποβάλει αργότερα προτάσεις περί του ζητήματος και, εάν ναι, πότε;
Κύριε Πρόεδρε, αξιότιμες κυρίες, αξιότιμοι κύριοι, η παρούσα οδηγία είναι, κατά την άποψή μου, αναμφισβήτητα η σημαντικότερη οδηγία για τις μικρές και μεσαίες οικογενειακές επιχειρήσεις της Ευρώπης.
Όταν κανείς έχει εργαστεί, έχει την απαίτηση μιας δίκαιης αμοιβής.
Ως προς αυτό σημειώθηκαν, εν μέρει, πολύ μεγάλες καθυστερήσεις.
Όσο πιο ισχυρός ο συνέταιρος, τόσο περισσότερη δύναμη έχει να κάνει μια επιχείρηση να περιμένει.
Εδώ, τίθεται για πρώτη φορά σε ισχύ μια οδηγία που φροντίζει για τη διασφάλιση της ρευστότητας του επιχειρηματία σε εύλογο χρονικό διάστημα μετά την εκτέλεση των υπηρεσιών.
Χαίρομαι που σήμερα η συζήτηση αυτή γίνεται σε μικρό κύκλο, γιατί βλέπει κανείς ότι η οδηγία αυτή δεν αποτελεί αντικείμενο αμφισβήτησης και ότι το Ευρωπαϊκό Κοινοβούλιο την υποστηρίζει πλήρως.
Γνωρίζουμε ότι έχουμε απώλεια περίπου 450.000 θέσεων εργασίας ετησίως λόγω των καθυστερημένων πληρωμών.
Αν σήμερα μιλάμε για τη διασφάλιση και τη δημιουργία νέων θέσεων απασχόλησης, τότε πρόκειται για μια πολύ σημαντική και κεντρικής σημασίας οδηγία, που θα μας βοηθήσει να διασφαλίσουμε 450.000 θέσεις εργασίας το χρόνο στην Ευρώπη.
Αυτό θα άξιζε στην πραγματικότητα να γίνει πρωτοσέλιδο σε πολλές εφημερίδες, βλέπουμε όμως ότι ο αγώνας για τις θέσεις εργασίας έχει ήδη θεωρηθεί αυτονόητος.
Είμαι περήφανος που το Ευρωπαϊκό Κοινοβούλιο παρέχει μια τόσο σημαντική συμβολή στο πεδίο αυτό.
Η πρωτοβουλία αυτή προωθήθηκε σθεναρά, για παράδειγμα, κυρίως από την Marianne Thyssen, τον κύριο Φώλια και τον κύριο Murphy, και είμαστε περήφανοι που μπορούμε να φέρουμε ένα τόσο καλό αποτέλεσμα: η πληρωμή εντός 30 ημερών, τα προληπτικά μέτρα, ώστε να εξοφλούνται πράγματι τα ποσά, και, εντός 90 ημερών το ποσό ανήκει στην επιχείρηση.
Αυτό είναι θαυμάσιο!
Τα συγχαρητήριά μου!
Είμαι περήφανος που μπορώ να είμαι σε αυτό το Κοινοβούλιο!
S) Κύριε Πρόεδρε, επιτρέψτε μου να αρχίσω συγχαίροντας όλους όσους συμμετείχαν στην δημιουργία αυτής της οδηγίας και ειδικότερα, εκείνους που σήκωσαν το βάρος της διαπραγμάτευσης κατά τη διάρκεια της διαδικασίας συνδιαλλαγής, που πράγματι ήταν σκληρή παρόλο που δεν την παρακολούθησα εγώ προσωπικά - παρακολούθησα τις δύο αναγνώσεις, αλλά όχι την αυτή την τρίτη ανάγνωση.
Γιατί όπως λέει η αξιότιμη κ. Thyssen, αυτή η οδηγία προσεγγίζει αυτό που πρέπει και αυτό που μπορεί να προσεγγίσει, τίποτε περισσότερο και τίποτε λιγότερο.
Πιστεύω ότι αυτός είναι ένας καταπληκτικός ορισμός.
Πράγματι, η αρχική πρόταση της Επιτροπής ήταν πολύ πιο φιλόδοξη, αλλά δεδομένου ότι κινούμαστε σε αυτόν τον οριακό τομέα της εσωτερικής αγοράς - αυτός ο τομέας που προσεγγίζει θέματα που ακόμη αποτελούν αρμοδιότητα των κρατών μελών ως κανόνες διαδικασίας και ως αστικό Δίκαιο, την παρακράτηση της κυριότητας ή το άρθρο 5 της διαδικασίας είσπραξης των μη αμφισβητούμενων χρεών, κτλ... η πρόταση της Επιτροπής δεν ήταν σύμφωνη με τη Συνθήκη, επομένως στερούμασταν νομικής θεμελίωσης.
Η παρούσα πρόταση είναι λιγότερο ολοκληρωμένη, αν θέλετε, αλλά όχι λιγότερο αποτελεσματική.
Πιστεύω ότι ο απόηχός της - το είπαν οι προηγούμενοι ομιλητές - θα είναι σημαντικός.
Και κυρίως, θα προσθέσω έναν ακόμη, δηλαδή ότι ανοίγει έναν δρόμο για να προσεγγιστεί σοβαρά η ανάγκη να εισέλθουμε απόλυτα σε αυτό το οριακό πεδίο.
Γιατί, στη σημερινή εποχή, διατηρούνται πραγματικά εμπόδια στην ολοκλήρωση της εσωτερικής αγοράς, πραγματικά εμπόδια στις τέσσερις ελευθερίες που ορίζει η Συνθήκη, ακριβώς γιατί δεν διαθέτουμε μια σαφή νομική θεμελίωση.
Τώρα όμως, με τη Συνθήκη του Αμστερνταμ, μπορούμε να έχουμε μια σαφέστερη νομική βάση, αλλά πρέπει να καταβάλουμε μια μεγάλη προσπάθεια προκειμένου να καθιερώσουμε έναν σίγουρο συντονισμό και μια εναρμόνιση σε όλους αυτούς τους τομείς.
.
Κύριε Πρόεδρε, αξιότιμοι κύριοι συνάδελφοι, πιστεύω ότι σπανίως μια οδηγία παρουσιάζει ένα τόσο ευρύ κοινωνικό ενδιαφέρον όπως αυτή το μέτρο για το οποίο συζητάμε.
Αφορά, κατά τρόπο ακόμα σιωπηλό, εκατομμύρια μικρών επιχειρήσεων, εκατομμύρια ατόμων που έχουν κάποια οικονομική δραστηριότητα.
Μου φαίνεται ότι το μέτρο, έτσι όπως διατυπώθηκε μέσα από τη διαλεκτική ανάμεσα στο Συμβούλιο και το Κοινοβούλιο, είναι ακριβής, ουσιαστικά σωστή.
Βρέθηκε ένα σημείο ισορροπίας που σίγουρα θα επιδράσει σημαντικά στις σχέσεις μεταξύ αγοραστών και πωλητών.
Είναι ένα μέτρο που ευνοεί την αγορά και δεν την περιορίζει, παρόλο που είναι ένα μέτρο που προβλέπει κανόνες - οι κανόνες, ενίοτε, είναι τελείως απαραίτητοι προκειμένου να διατηρηθεί η ελευθερία της αγοράς - συνεπώς, προβαίνει σε μια προληπτική θετική ενέργεια που προστατεύει ουσιαστικά τους πιο αδύναμους: τους πιο αδύναμους οικονομικά και τους πιο αδύναμους κοινωνικά.
Υπάρχουν ορισμένες περιοχές της Ευρώπης, παραδείγματος χάριν, ορισμένες περιοχές της χώρας μου στις οποίες υπάρχει μια ισχυρή εταιρεία που επηρεάζει κατά τρόπο σημαντικό, αποφασιστικό, μονοσήμαντα, θα έλεγα σχεδόν ως έχουσα το μονοπώλιο, την αγορά.
Αυτή η εταιρεία επιβάλλει προφανώς όχι μόνο τις τιμές αλλά και όρους, μεταξύ άλλων και τους όρους πληρωμής: ενίοτε αυτοί είναι αρνητικοί για όσους έχουν ανάγκη να εργασθούν και πρέπει, αναγκαστικά, να απευθυνθούν σ' εκείνη την εταιρεία.
Πρόκειται για μια ίση μεταχείριση του δημόσιου και του ιδιωτικού τομέα την οποία αντιμετωπίζω θετικά και που θα αντικατοπτρισθεί ή, καλύτερα, θα έχει θετικές επιπτώσεις και για τα δημόσια ταμεία.
Πράγματι, θα είναι γνωστό ότι το δημόσιο θα πληρώνει εντός ενός ορισμένου χρονικού διαστήματος και, συνεπώς, πληρώνοντας εντός ενός ορισμένου χρονικού διαστήματος, δεν θα είναι πλέον δυνατόν εκ μέρους του ιδιώτη που συναλλάσσεται με το δημόσιο, να επιβάλλει βάρη που είναι υπερβολικά και σημαντικά για το δημόσιο.
Συνεπώς, είναι μια δημόσια δαπάνη που θα μειωθεί.
Κύριε Πρόεδρε, εν μέρει είναι ανακουφιστικό που η κοινή γνώμη στα 15 κράτη μέλη δεν λαμβάνει εκτενή γνώση της δραστηριότητάς μας, ιδιαίτερα σε συνεδριάσεις όπως η αποψινή, όπου εσείς, κύριε Πρόεδρε, κύριε Επίτροπε, πρέπει να υπομείνετε επτά συναδέλφους και τον αντίστοιχο αριθμό υπαλλήλων.
Πρόκειται για ένα θέμα, το οποίο είναι εκ πρώτης όψεως ασήμαντο, αλλά στην πραγματικότητα αφορά κάποια εκατομμύρια επιχειρήσεων - είμαι ο ίδιος κάτοχος μεσαίας επιχείρησης - και δωδεκάδες εκατομμύρια καταναλωτές.
Υπάρχει μια παροιμία στα Ιταλικά: Non e mai troppo tarde - ποτέ δεν είναι αργά!
Για πολλές, όμως, μικρές και μεσαίες επιχειρήσεις, για οικογενειακές επιχειρήσεις και καινούργιες επιχειρήσεις είναι πολύ αργά.
Πολλές επιχειρήσεις δεν θα επιβιώσουν ώσπου αυτό που θα ψηφίσουμε, ελπίζω, αύριο με ευρεία συναίνεση να μετουσιωθεί σε πραγματικό δίκαιο.
Δυστυχώς δεν θα μπορέσουν να εκλάβουν πλέον θετικά και ως επιχειρηματίες αυτό το θετικό βήμα.
Αυτή είναι μια βοήθεια προς τις ΜΜΕ, που θα φέρει μεγαλύτερη νομική ασφάλεια, μεγαλύτερη προστασία της ιδιοκτησίας.
Είναι, τέλος, ένα πρόγραμμα απασχόλησης, μια βοήθεια κυρίως για τους νέους επιχειρηματίες και τις οικογενειακές επιχειρήσεις, αλλά και μια προστασία για τους καταναλωτές.
Νομίζω ότι αυτή η πτυχή δεν μπορεί να τονιστεί αρκετά.
Δεν μου απομένει παρά να εκφράσω τις ευχαριστίες μου προς όλους όσους συμμετείχαν και μετά από πολυετείς προσπάθειες έφτασαν σε αυτό το αποτέλεσμα, και ελπίζω εκείνοι που πρέπει να επωφεληθούν από αυτήν την οδηγία να καρπωθούν όσο το δυνατόν συντομότερα τα πλεονεκτήματα αυτά.
(Χειροκροτήματα)
Κύριε Πρόεδρε, θα ήθελα να επισημάνω ότι η Επιτροπή κάνει χρήση του λόγου την παρούσα στιγμή στη συζήτηση μόνο και μόνο για να χαιρετίσει και να συγχαρεί το Ευρωπαϊκό Κοινοβούλιο, και ειδικότερα τον εισηγητή κ. Simon Francis Murphy, για το εξαιρετικά θετικό αποτέλεσμα που επιτεύχθηκε στην επιτροπή συνδιαλλαγής, ανοίγοντας έτσι το δρόμο ­ μετά από ακανθώδεις διαπραγματεύσεις, όπως είναι όλες οι διαπραγματεύσεις που έχουν αξία ­ για την έκδοση αυτής της οδηγίας, μια οδηγία η οποία είμαι σίγουρος ­ και αυτό υπογραμμίστηκε από πολλούς ομιλητές ­ ότι έχει ιδιαίτερη σημασία για τις ευρωπαϊκές επιχειρήσεις, από τη στιγμή που στο πεδίο εφαρμογής της εντάσσονται όλες οι εμπορικές συναλλαγές ανάμεσα σε επιχειρήσεις και αρχές, τόσο στο δημόσιο όσο και στον ιδιωτικό τομέα.
Και νομίζω ότι με τον τρόπο αυτό απαντώ και σε μια παρατήρηση του κ. Rolf Linkohr.
Ευελπιστούμε και έχουμε την πεποίθηση ότι η οδηγία θα έχει θετικό αντίκτυπο στις καθημερινές εμπορικές συναλλαγές του συνόλου των επιχειρήσεων, είτε πρόκειται για μεγάλες πολυεθνικές επιχειρήσεις είτε για μικρομεσαίες επιχειρήσεις.
Αλλά συνιστά μια πράξη στοιχειώδους δικαιοσύνης το να υπογραμμίσουμε ότι η ύπαρξη μιας οδηγίας με παρόμοια χαρακτηριστικά αποβαίνει ουσιαστικά προς όφελος των μικρών και μεσαίων επιχειρήσεων, εφόσον σε αυτόν ακριβώς τον τομέα, δυνάμει των ίδιων των κανόνων λειτουργίας της αγοράς, η οδηγία σχετικά με τις καθυστερήσεις πληρωμών θα αποδειχθεί περισσότερο αποτελεσματική και, όπως ελπίζουμε, θα έχει πιο θετικό αντίκτυπο.
Είμαι πεπεισμένος ότι, με την έκδοση της παρούσας οδηγίας, θεσπίζουμε ένα νομοθετικό πλαίσιο το οποίο είναι συγχρόνως σοβαρό, αυστηρό και αποτελεσματικό.
Και η Επιτροπή θα πράξει ό,τι περνά από το χέρι της ώστε να εξασφαλίσει, κατά την ερχόμενη διετία, την κατάλληλη μεταφορά αυτού του κειμένου στην εσωτερική έννομη τάξη όλων των χωρών, αλλά επίσης για να προβεί σε ενδεχόμενη επανεξέταση της κατάστασης των καθυστερημένων πληρωμών υπό το φως της έμπρακτης εφαρμογής της οδηγίας.
Επομένως, θα ήθελα να ολοκληρώσω απευθύνοντας εκ νέου τα συγχαρητήριά μου στον κ. Simon Francis Murphy και στο Κοινοβούλιο για την απόφαση που επίκειται να λάβουν.
Κύριε Πρόεδρε, είχα απευθύνει ένα ερώτημα προς την Ευρωπαϊκή Επιτροπή προκειμένου να πληροφορηθώ εάν προτίθεται να υποβάλει πρόταση σχετικά με τους όρους εγκατάστασης και την αμοιβαία αναγνώριση των εισπρακτικών γραφείων στην Ευρώπη.
Θεωρώ ότι το ζήτημα δεν εμπίπτει στις αρμοδιότητες του επιτρόπου και ότι για αυτό δεν μπορεί να μου απαντήσει τώρα.
Παρόλα αυτά θα ήθελα να λάβω απάντηση αργότερα καθώς το ζήτημα συζητήθηκε επανειλημμένα σε προηγούμενες συνεδριάσεις.
Κύριε Πρόεδρε, πέραν του καταφανούς λογικού συμπεράσματος ότι δεν πρόκειται για θέμα που εμπίπτει στις δικές μου αρμοδιότητες, θα μπορούσα να διαβεβαιώσω την κυρία βουλευτή ότι σημείωσα προσεκτικά το ζήτημα που έθεσε και ότι βεβαίως, ως είθισται, η Επιτροπή θα φροντίσει να της δώσει απευθείας μια απάντηση.
.
Η συζήτηση έληξε.
Η ψηφοφορία θα διεξαχθεί αύριο, στις 12.00.
(Η συνεδρίαση λήγει στις 23.30)