# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Κύριε πρόεδρε, στη συζήτηση αυτή, στην οποία θίγουμε όλα τα προβλήματα του κόσμου και ο καθένας επιλέγει το θέμα με το οποίο θα ασχοληθεί, λαμβάνω το λόγο για να μιλήσω για το Αφγανιστάν· θέλω να εκφράσω καταρχάς την ικανοποίησή μου για το γεγονός ότι στην Επιτροπή Εξωτερικών Υποθέσεων εγκρίθηκε η τροπολογία μου, η οποία ενσωματώθηκε στο κείμενο που θα ψηφίσουμε αύριο και έχει στόχο να καταδείξει την πλήρη αποτυχία του προγράμματος των Ηνωμένων Εθνών για τον έλεγχο των ναρκωτικών στη συγκεκριμένη χώρα.
Υποσχέθηκαν και έδωσαν εκατομμύρια δολάρια στους Ταλιμπάν, για να καταστρέψουν, να ξεριζώσουν τις καλλιέργειες οπίου: εκείνοι τσέπωσαν τα χρήματα και υπερδιπλασίασαν την παραγωγή ναρκωτικών.
Φταίνε εκείνοι που τους έδωσαν τα χρήματα, διότι ήταν αφελείς - γι' αυτό και λυπάμαι που επικεφαλής του συγκεκριμένου προγράμματος, του συγκεκριμένου οργανισμού, είναι ένας Ιταλός - φταίνε όμως και οι Ταλιμπάν, οι οποίοι είναι ανεύθυνοι, και γι' αυτό πρέπει να καταδικαστούν, όπως ορίζει το ψήφισμα.
Αναρωτιέμαι, ωστόσο, αν θα ήταν δυνατόν να οξύνουμε, να σκληρύνουμε την κριτική μας και ίσως να απειλήσουμε και με κυρώσεις τη χώρα που περισσότερο από κάθε άλλη υποστηρίζει το εν λόγω καθεστώς και χωρίς την υποστήριξη της οποίας οι Ταλιμπάν θα κατέρρεαν, δηλαδή το Πακιστάν.
Γιατί το Πακιστάν υποστηρίζει τόσο τους Ταλιμπάν;
Για διάφορους λόγους, εκ των οποίων ένας πολύ σημαντικός είναι ότι, αφού κατακτήσουν όλο το Αφγανιστάν, θέλουν να τους στείλουν στο Κασμίρ, για να το μεταβάλουν επίσης σε περιοχή έντασης εναντίον της Ινδίας.
Πιστεύω, λοιπόν, ότι είναι πολύ σημαντικό να σπάσουμε αυτό το φαύλο κύκλο και μπορούμε μονάχα να ελπίζουμε ότι το συγκεκριμένο ψήφισμα θα συμβάλλει σ' αυτό.
Κύριε Πρόεδρε, κύριοι συνάδελφοι, ευχαριστώ την κ. Lalumiθre για την πολύ αξιόλογη έκθεσή της.
Θα αναφερθώ σε δυο θέματα: πρώτον, ότι δεν έχει αναπτυχθεί η μη στρατιωτική διαχείριση των κρίσεων της Ένωσης.
Οι συγκρούσεις είναι από τη φύση τους κοινωνικές, οικονομικές, μορφωτικές, οικολογικές και εθνικές.
Σε όλες αυτές τις περιπτώσεις η προληπτική μη στρατιωτική διαχείριση των κρίσεων αποτελεί καλύτερο μέσο από τη στρατιωτική διαχείριση.
Ο φόβος μου είναι ότι θα γίνεται όλο και συχνότερα και όλο και ταχύτερα χρήση της ένοπλης δύναμης ταχείας αντίδρασης αντί της μη στρατιωτικής διαχείρισης των κρίσεων.
Τη σημαία της Ευρώπης δεν την φέρει το άρμα μάχης, αλλά η κοινωνική ισότητα και εδώ υπάρχει διαφορά ως προς τις αρχές.
Προτείνω να οργανώσουμε ένα εξίσου αποτελεσματικό και ταχείας αντιδράσεως κέντρο μη στρατιωτικής διαχείρισης των κρίσεων, όπως αυτό που έχει σχεδιαστεί τώρα.
Τότε θα ενεργούμε με τη σωστή σειρά και θα υλοποιούμε τη φιλοσοφία μας με τον ορθό τρόπο.
Ο άλλος μου φόβος είναι η εμπλοκή στο ΝΑΤΟ εκείνων των κρατών που δεν το επιθυμούν.
Και σ' αυτό το θέμα μία είναι η λύση που θα μπορούσε να διευκολύνει την κατάσταση, η συμπερίληψη της Ρωσίας στη διαχείριση των κρίσεων.
Είναι εμφανές ότι η Ρωσία είναι συχνά είτε συμμέτοχος είτε σχετίζεται με άλλο τρόπο με τις κρίσεις που αντιμετωπίζουμε εμείς.
Γνωρίζουμε επίσης ότι ο Πρόεδρος Πούτιν δεν διάκειται αυστηρώς αρνητικά απέναντι σ' αυτή τη δύναμη διαχείρισης των κρίσεων, πράγμα που κατά τη γνώμη μου σημαίνει ότι υπάρχουν δυνατότητες συνεργασίας και, εφόσον γνωρίζουμε για τι είδους κρίσεις πρόκειται, αυτή η συνεργασία θα αποτελούσε, νομίζω, ένα δεύτερο εξισορροπητικό μέρος όλης αυτής της διαδικασίας.
Το γεγονός αυτό θα διευκόλυνε τους λαούς της Ευρώπης να κατανοήσουν όλο αυτό το ζήτημα.
Επικροτώ θερμά την απόφαση που έλαβαν την τελευταία εβδομάδα οι Υπουργοί Αμυνας και Εξωτερικών της ΕΕ για τη δημιουργία μιας ισχυρής δύναμης ταχείας αντίδρασης 60 000 ανδρών.
Είμαι ιδιαίτερα ευτυχής για το γεγονός ότι η ιρλανδική κυβέρνηση δεσμεύεται πλήρως στην πρωτοβουλία αυτή και ανέλαβε την υποχρέωση να συμμετάσχουν 850 μέλη από τις αμυντικές μας δυνάμεις.
Όπως η συνάδελφος μου από το κόμμα Fine Gael, η κ. Doyle, αναγνωρίζω ότι δεν πρόκειται για τη δημιουργία ενός ευρωπαϊκού στρατού και πριν να υψωθούν στη χώρα μου κραυγές κατά της ιρλανδικής εμπλοκής, πράγμα που σίγουρα θα γίνει, θα ήθελα να επισημάνω ότι η συμμετοχή είναι εθελοντική και σε κατά περίπτωση βάση.
Επιτρέψτε μου να πω αυτό και να απαντήσω στα σχόλια του άλλου συναδέλφου μου, του κ. Van Orden.
Πιστεύω ότι αυτό το τελευταίο εγχείρημα είναι ένα πρώτο πολύ σημαντικό βήμα για την αποκατάσταση των ελλείψεων των αμυντικών ικανοτήτων της ΕΕ, που τόσο σκληρά αποκαλύφθηκαν στη Βοσνία-Ερζεγοβίνη και στο Κοσσυφοπέδιο.
Πιστεύω ότι τα μαθήματα που πήραμε σ' αυτή την τελευταία εξέλιξη θα μας χρησιμεύσουν πολύ στο μέλλον καθώς θα αναγνωρίσουμε την ανάγκη να διαμορφωθεί μια ευρωπαϊκή αμυντική πολιτική και ικανότητα, η οποία κατά την άποψη μου είναι τόσο ουσιαστικό στοιχείο της ευρωπαϊκής ολοκλήρωσης όσο και το ενιαίο νόμισμα.
Αυτή η πείρα θα μας δώσει την ευκαιρία να αναπτύξουμε τις δικές μας πολιτικές κατά τέτοιο τρόπο, παρά τους φόβους του κ. Van Orden, ώστε να μην ανταγωνιζόμαστε χωρίς λόγο τους αμερικανούς συμμάχους μας ή να προκαλούμε εντάσεις και πιέσεις στο εσωτερικό του ΝΑΤΟ.
Η πολιτική της ΕΕ πρέπει πάντα να βασίζεται στην προσέγγιση της εταιρικής σχέσης, η οποία επιζητά την πρόσβαση στα μέσα του ΝΑΤΟ, ιδίως στον σχεδιασμό, τις πληροφορίες και τον υλικό εξοπλισμό και όχι την αντιγραφή των διαρθρώσεων του ΝΑΤΟ, τη στιγμή μάλιστα που μοιραζόμαστε κοινούς στόχους.
Πιστεύω ότι αυτή η πείρα θα φανεί πολύ χρήσιμη στην ΕΕ όταν φτάσει στο σημείο να αναπτύξει τη δική της αμυντική πολιτική και ελπίζω ειλικρινά ότι αυτό θα γίνει αρκετά σύντομα.
Κύριε Πρόεδρε, το σημείο 31 στην έκθεση Brok σχετικά με την κοινή εξωτερική πολιτική και πολιτική ασφάλειας αναφέρει: "Το Ευρωπαϊκό Κοινοβούλιο θεωρεί αναγκαίο για τη δημοκρατική νομιμότητα της Ρωσίας και δεδομένης της πολιτικής ένωσης που υπάρχει μεταξύ της Ρωσίας και της Λευκορωσίας, να υπογραμμιστεί με σαφήνεια και επιμονή από τον Πρόεδρο και την κυβέρνηση της χώρας η ευρεία ανάγκη δημοκρατικών μεταρρυθμίσεων στη Λευκορωσία, ιδίως υπό το φως της έκθεσης που παρουσίασε στο Μινσκ στις 16 Οκτωβρίου 2000 η κοινοβουλευτική τρόικα της Ευρωπαϊκής Ένωσης, του Συμβουλίου της Ευρώπης και του ΟΑΣΕ" .
Υπέβαλα εγώ αυτή την τροπολογία, η οποία τυγχάνει ευρείας υποστήριξης από την πλειοψηφία της Επιτροπής Εξωτερικών Υποθέσεων του Κοινοβουλίου.
Θέλει μήπως μακροπρόθεσμα η Ρωσία να βρίσκεται σε πολιτική ένωση με ένα αντιδημοκρατικό καθεστώς;
Θα ήθελα να αναφερθώ ονομαστικά σε τέσσερα άτομα των οποίων η τύχη αγνοείται στη Λευκορωσία.
Εξαφανίστηκαν κατά τα έτη 1998 έως 2000, ενώ ένας άλλος πολιτικός έχασε τη ζωή του σε συνθήκες που δεν έχουν εξιχνιασθεί.
Πρόκειται για τον Jurij Zaharenko, πρώην υπουργό Εσωτερικών και Αντιπρόεδρο του 13ου Ανωτάτου Σοβιέτ της Λευκορωσίας· τον Victor Gonchar, Αντιπρόεδρο του 13ου Ανωτάτου Σοβιέτ της Λευκορωσίας και πρόεδρο επιτροπής διερεύνησης εγκλημάτων για τα οποία κατηγορείται ο Πρόεδρος Lukatjenko· τον κ. Krasovskij, φίλο του αντιπροέδρου Gonchar, ο οποίος εξαφανίστηκε συγχρόνως με αυτόν· τον Dmitrij Zavadskij, κάμεραμαν της Ρωσικής Τηλεόρασης ο οποίος εξαφανίστηκε υπό μυστήριες συνθήκες από το αεροδρόμιο του Μινσκ την 7η Ιουλίου φέτος.
Τέλος, τον Jurij Karpenko, ηγέτη του Κόμματος των Πολιτών και πρώην δήμαρχο του Molodechno, ο οποίος απεβίωσε ξαφνικά και υπό άγνωστες συνθήκες τον Αύγουστο του 1999.
Καλώ τους Patten, Σολάνα και την επόμενη σουηδική Προεδρία να δράσουν αποφασιστικά και συντονισμένα κατά του αντιδημοκρατικού καθεστώτος της Λευκορωσίας!
.
(FR) Κύριε Πρόεδρε, κατ' αρχάς θα ήθελα να σας ευχαριστήσω για τη ανησυχία σας όσον αφορά τη διάρκεια αυτής της συνεδρίας, όμως, όπως γνωρίζετε, έχω 21 χρόνια κοινοβουλευτικής εμπειρίας και συνεπώς, απρόοπτα τέτοιου είδους δεν με αγγίζουν.
Θα προσθέσω απλώς δυο λόγια στις παρατηρήσεις που έγιναν για το Αφγανιστάν, για να πω ότι το Συμβούλιο είναι αποφασισμένο να μεταφέρει την ανθρωπιστική βοήθεια επί τόπου στον βαθμό που θα το επιτρέψουν οι επιχειρησιακές συνθήκες.
Στη συνέχεια θα κάνω ορισμένες παρατηρήσεις σχετικά με έναν μικρό αριθμό, προφανώς, στοιχείων της πολύ πλούσιας συζήτησης που έγινε προ ολίγου σχετικά με τις εκθέσεις του Προέδρου Brok και της κ. Lalumiθre, το γενικό περιεχόμενο των οποίων, πιστεύω, έγινε ως επί το πλείστον δεκτό, πράγμα το οποίο, φυσικά, ενθαρρύνει τις κυβερνήσεις στο έργο που επιτελούν και που πιστεύω ότι θα υποστηρίξει το Συμβούλιο της Νίκαιας.
Κατ' αρχάς θα ήθελα να θίξω το ζήτημα της θέσης που έχουν τα αμυντικά μέσα στο σύνολο των πολιτικών και πρακτικών εργαλείων της Ευρωπαϊκής Ένωσης.
Πολλοί ομιλητές είπαν ότι τα στρατιωτικά μέσα πρέπει να χρησιμοποιούνται ως έσχατη λύση, στις δυνατότητες που έχει η Ευρωπαϊκή Ένωση.
Δεν μπορώ προφανώς παρά να επιμείνω σ' αυτή την αρχή που είναι η αρχή των κυβερνήσεων.
Ας αναρωτηθούμε όμως τι σημαίνει "έσχατη λύση" .
Έσχατη λύση σημαίνει αυτό που συμβαίνει όταν όλα τα άλλα έχουν αποτύχει.
Το ζήσαμε στην Ευρώπη, πριν από δύο χρόνια, και στο Κοσσυφοπέδιο, πριν από ενάμιση χρόνο.
Παρ' όλες τις πολιτικές και διπλωματικές προσπάθειες, παρά τις οικονομικές πιέσεις, δεν μπόρεσε να αποφευχθεί η έκρηξη βίας στην καρδιά της Ευρώπης και μια απαράδεκτη πρόκληση για όλες τις ευρωπαϊκές αξίες.
Συνεπώς, η στρατιωτική δύναμη δεν είναι παρά μια έσχατη λύση.
Αλλά αν θέλουμε να μην επιτρέπει το απαράδεκτο, πρέπει να είναι βάσιμη και αξιόπιστη.
Πιστεύω επίσης ότι ο συνδυασμός αυτών των διάφορων μέσων είναι μια ιδιαίτερη ιδιότητα, μια ιδιαίτερη δυνατότητα της Ευρωπαϊκής Ένωσης και ότι το έργο που έχουμε μπροστά μας, εάν αυτή η πολιτική προχωρήσει και σταθεροποιηθεί, είναι η ανάπτυξη ενός πραγματικού ευρωπαϊκού πνεύματος πρόληψης και αντιμετώπισης των συγκρούσεων.
Τα πειράματα που έχουμε κάνει, και που συνεχίζουμε ακόμα και σήμερα, ιδίως στα Βαλκάνια, μας δείχνουν ότι οι Ευρωπαίοι, με την πλούσια σε συγκρούσεις ιστορική τους πείρα, με την κατανόηση των λεπτών και των σκληρών ενίοτε συμπεριφορών, των αντιπαραθέσεων ανάμεσα στις κοινότητες, μπορούν να αναπτύξουν αξιόλογη, σεβαστή τεχνογνωσία και μεθόδους σε θέματα αντιμετώπισης των συγκρούσεων.
Το ζήτημα του διπλασιασμού: θα ήθελα να τονίσω ότι οι πόροι, τα στρατιωτικά μέσα, που τα έθνη δέχτηκαν ελεύθερα να προτείνουν, στο εσωτερικό αυτής της κοινής δύναμης, αποτελούν το ίδιο δυναμικό που τα περισσότερα από αυτά τα έθνη θέτουν στη διάθεση της Ατλαντικής Συμμαχίας.
Δεν υπάρχει διπλασιασμός δυνάμεων.
Είναι οι ίδιες δυνάμεις, με το ίδιο επίπεδο προετοιμασίας και διαθεσιμότητας που υπάρχει στα περισσότερα από τα έθνη μας - ξεχωρίζω βέβαια τα έθνη που δεν είναι μέλη της Συμμαχίας - αλλά δεν υπάρχει, για τα έθνη που είναι μέλη της Ατλαντικής Συμμαχίας, διπλασιασμός της αμυντικής τους προσπάθειας ανάμεσα στις δυνάμεις που παρέχουν για να υποστηρίξουν τη δράση της Ατλαντικής Συμμαχίας και τις δυνάμεις που θα μπορούσαν να θέσουν στη διάθεση της Ευρωπαϊκής Ένωσης.
Το ζήτημα της έννοιας: αυτή η έννοια έχει υιοθετηθεί από το 1992.
Είναι οι αποστολές του Petersberg.
Αποτελούν αντικείμενο σταθερής συμφωνίας μεταξύ των ευρωπαϊκών κυβερνήσεων και αυτό παρέχει τις κατευθυντήριες γραμμές της δεοντολογίας, οι οποίες, πιστεύω, έχουν δοκιμαστεί και σε μεγάλο βαθμό εγκριθεί από την ευρωπαϊκή κοινή γνώμη.
Οι δράσεις, αν πρέπει να αναληφθούν, θα αποφασίζονται φυσικά με τη συναίνεση των κυβερνήσεων και, όπως είπαν πολλοί ομιλητές, εάν υπογραμμίζουμε στις δηλώσεις ότι δεν υπάρχει ευρωπαϊκός στρατός, είναι επειδή δεν υπάρχει προφανώς αρχή ανώτερη των εθνών που θα μπορούσε να τους επιβάλει να διαθέσουν τις δυνάμεις τους για οποιαδήποτε επιχείρηση.
Συνεπώς, η Ευρώπη δεν πρόκειται να αποτελέσει μια νέα συμμαχία, όπως άκουσα να αναφέρεται, νομίζω, από μια ελλιπώς πληροφορημένη παράταξη.
Θα λειτουργεί βάσει εθνικών αποφάσεων, που θα λαμβάνονται με διακυβερνητική συνεργασία, υπό τον έλεγχο των εθνικών κοινοβουλίων, με σεβασμό στις αποστολές του Petersberg και σύμφωνα - αυτό αποτελεί επίσης μέρος των δηλώσεών μας - με τις αρχές του Χάρτη των Ηνωμένων Εθνών.
Πιστεύω ότι μία από τις εξελίξεις που θα γνωρίσει η ευρωπαϊκή πολιτική ασφάλειας και άμυνας είναι ότι θα αποτελέσει μια επιπλέον δυνατότητα, μια συγκεκριμένη υποστήριξη του έργου των Ηνωμένων Εθνών, το οποίο είναι η επίλυση των συγκρούσεων, συμπεριλαμβανομένων των περιπτώσεων κατά τις οποίες πρέπει να χωρίσει τους εμπόλεμους.
Με αυτόν τον τρόπο απαντώ στην παρατήρηση που έκανε ένας ομιλητής, σύμφωνα με την οποία συνήφθη στο Saint-Malo μια συμφωνία ανάμεσα στη Βρετανία και τη Γαλλία για να περιοριστούν τα δικαιώματα του Ευρωπαϊκού Κοινοβουλίου.
Δεν πρόκειται περί αυτού.
Η συμφωνία που έγινε στο Saint-Malo και, προπαντός, που ήταν μια συμφωνία και των δεκαπέντε εθνών, είναι ότι εάν θέλουμε να υπάρξει μια πρακτική, αποτελεσματική δυνατότητα δράσης της Ευρώπης, σε θέματα άμυνας, η δυνατότητα αυτή δεν μπορεί να υπάρξει παρά μόνο σε διακυβερνητική βάση.
Επί πενήντα χρόνια, ας μην το ξεχνάμε, διστάζαμε ή δεν μπορέσαμε να δώσουμε στην Ένωση την παραμικρή δυνατότητα ώστε να μην είναι απλώς ένας ανήμπορος θεατής στις κρίσεις όπου ξεσπά η βία.
Σήμερα, η μόνη δυνατότητα που υπάρχει είναι μια διακυβερνητική δράση.
Ταιριάζει στο σύνολο των δημοκρατικών μας εθνών, γιατί διαφυλάσσει τα έσχατα δικαιώματά τους να αποφασίζουν σχετικά με τη χρήση της δύναμης.
Συνεπώς, ο κοινοβουλευτικός έλεγχος, είναι αλήθεια, ασκείται ουσιαστικά εξαιτίας αυτής της διακυβερνητικής επιλογής στο εσωτερικό των εθνών.
Εξάλλου, παρατηρώ ότι δεν υπάρχει, ότι δεν θα υπάρξει, στο σύνολο των θέσεων που ελήφθησαν από το Συμβούλιο, δημοσιονομική δέσμευση της Ευρωπαϊκής Ένωσης για τη χρηματοδότηση οποιασδήποτε στρατιωτικής δραστηριότητας.
Αυτό σημαίνει άραγε ότι ο διάλογος ανάμεσα στο Συμβούλιο, το οποίο αντιπροσωπεύει τις κυβερνήσεις, και το Ευρωπαϊκό Κοινοβούλιο, για θέματα άμυνας και ασφάλειας είναι αδύνατος;
Μου φαίνεται ότι αυτή η συζήτηση, από την οποία όλοι ευχαριστήθηκαν, παρέχει μία πρώτη απόδειξη του αντιθέτου.
Πιστεύω ότι θα αναπτυχθεί ένας θετικός διάλογος.
Γιατί;
Διότι εάν είμαστε συνεπείς στις αποφάσεις που ελήφθησαν, θα αυξηθεί βαθμιαία το επίπεδο υπευθυνότητας, το επίπεδο αξιοπιστίας και επιρροής της Ευρωπαϊκής Ένωσης στην αντιμετώπιση των κρίσεων.
Θα πάψουμε να είμαστε απλώς σχολιαστές.
Κατ' επέκταση, θα αναπτυχθεί ένας βαθύς πολιτικός προβληματισμός στην κοινή μας γνώμη, στα κοινοβούλιά μας, εδώ επίσης, σχετικά με τα διακυβεύματα αυτής της διευθέτησης των κρίσεων με ένα πλήρες φάσμα μέσων, στα οποία η στρατιωτική δύναμη δεν αποτελεί παρά μία μόνο συνιστώσα.
Και η αξία των αρχών και των προβληματισμών που προκύπτουν από την έκθεση του Προέδρου Brok και της κ. Lalumiιre είναι ότι δείχνουν ήδη, προμηνύουν, ποιος μπορεί να είναι ο πλούτος αυτών των συζητήσεων.
Θα επινοηθούν και άλλες μορφές προσέγγισης με τα εθνικά κοινοβούλια, αυτό όμως που είναι, ούτως ή άλλως, προσιτό σε εμάς και που αντιπροσωπεύει μία καμπή, για την οποία μπορούμε, πιστεύω, και οι μεν και οι δε, να χαρούμε, είναι ότι δεκαπέντε έθνη, τα οποία αποτελούν αυτή την Ένωση, τα οποία έχουν ήδη οικοδομήσει μια πολιτική πραγματικότητα που επηρεάζει θετικά τις σχέσεις παγκόσμιας επιρροής, αυτά τα δεκαπέντε έθνη επέλεξαν να αποκτήσουν τα μέσα για να δρουν από κοινού στις περιπτώσεις όπου η βία προκαλεί τις αξίες μας.
Το κάνουν αυτό στηριζόμενα στις κοινές μας αξίες.
Πιστεύω ότι αυτή είναι μια καλή είδηση.
(Χειροκροτήματα)
Ευχαριστώ πολύ, κύριε υπουργέ.
Σύμφωνα με την παράγραφο 5 του άρθρου 42 του Κανονισμού, έλαβα μια πρόταση ψηφίσματος, για να λήξει αυτή η συζήτηση.
Η κοινή συζήτηση έληξε.
Η ψηφοφορία θα διεξαχθεί αύριο στις 11.00.
Μεταρρύθμιση της Επιτροπής
Η ημερήσια διάταξη προβλέπει την κοινή συζήτηση των ακόλουθων εκθέσεων:
A5-0327/2000 της κ. Guy-Quint, εξ ονόματος της Επιτροπής Προϋπολογισμών, σχετικά με την Λευκή Βίβλο για τη μεταρρύθμιση της Επιτροπής (πτυχές της μεταρρύθμισης που αφορούν άμεσα την Επιτροπή Προϋπολογισμών [COM(2000) 200 - C5-0447/2000 - 2000/2217(COS)]
A5-0329/2000 του κ. Pomιs Ruiz, εξ ονόματος της Επιτροπής Ελέγχου του Προϋπολογισμού, σχετικά με την Λευκή Βίβλο για τη μεταρρύθμιση της Επιτροπής (πτυχές που αφορούν άμεσα την Επιτροπή Ελέγχου του Προϋπολογισμού) [COM(2000) 200 - C5-0445/2000 -2000/2215(COS)]
A5-0326/2000 του κ. Harbour, εξ ονόματος της Επιτροπής Νομικών Θεμάτων και Εσωτερικής Αγοράς, σχετικά με τη Λευκή Βίβλο για την μεταρρύθμιση της Επιτροπής (πτυχές της μεταρρύθμισης που αφορούν άμεσα την Επιτροπή των Νομικών Θεμάτων και Εσωτερικής Αγοράς) [COM(2000) 200 - C5-0446/2000 - 2000/2216(COS)]
A5-0328/2000 του κ. Lamassoure, εξ ονόματος της Επιτροπής Συνταγματικών Υποθέσεων σχετικά με την Λευκή Βίβλο για την μεταρρύθμιση της Επιτροπής (οι πτυχές της μεταρρύθμισης που αφορούν άμεσα την Επιτροπή Συνταγματικών Υποθέσεων) [COM(2000) 200 - C5-0448/2000 -2000/2218(COS)].
.
(FR) Κύριε Πρόεδρε, κυρίες και κύριοι, αγαπητοί συνάδελφοι, η παραίτηση της Επιτροπής, τον Μάρτιο του 1999, αποκάλυψε την ανάγκη μεταρρύθμισης των δομών και των μεθόδων εργασίας της.
Η επιχείρηση μεταρρύθμισης στην οποία επιδίδεται σήμερα πρέπει πριν απ' όλα να επιδιώξει την ανάκτηση της εμπιστοσύνης της κοινής γνώμης.
Η ανάγκη μεταρρύθμισης είναι αναμφισβήτητη και πρέπει να καταστήσει την Επιτροπή μια άριστη διοίκηση στην υπηρεσία του πολιτικού σχεδίου.
Αυτή είναι ουσιώδης προϋπόθεση για να αποκτήσει αξιοπιστία η οικοδόμηση της Ευρωπαϊκής Ένωσης.
Μετά τις εκθέσεις των Ανεξάρτητων Εμπειρογνωμόνων, η Επιτροπή, υπό την ώθηση του κ. Kinnock, πρότεινε σε μία Λευκή Βίβλο τη μεταρρύθμιση της λειτουργίας της.
Επίσημα, από το Ευρωπαϊκό Κοινοβούλιο ζητείται μια απλή γνωμοδότηση, αλλά ο Επίτροπος Kinnock μας διαβεβαίωσε πόσο σημαντική θα ήταν η θέση μας για τη συνέχεια των εργασιών της Επιτροπής, στην οποία θα συμμετάσχουμε και εμείς.
Δεδομένης της έκτασης του έργου, συμμετείχαν τέσσερις επιτροπές και εφαρμόστηκε μια πρωτοφανής διαδικασία, με τέσσερις παράλληλες εκθέσεις.
Χαιρετίζω, σε αυτό το σημείο, το έργο που έγινε με τους συναδέλφους μου του ΕΛΚ, κκ.
Pomιs Ruiz, Harbour και Lamassoure.
Αποφασίσαμε λοιπόν μία μέθοδο για να αντιμετωπίσουμε το ζήτημα στο σύνολό του χωρίς επικαλύψεις.
Αυτή η μέθοδος τηρήθηκε και απαίτησε από μας σημαντική συνεννόηση.
Μας έδωσε τη δυνατότητα να αναπτύξουμε μια κοινή προσέγγιση, με σεβασμό στους τομείς αρμοδιότητας κάθε επιτροπής και επιζητώντας μια πραγματική συνοχή περιεχομένου ανάμεσα στις εκθέσεις μας.
Ωστόσο, θα ήθελα να τονίσω ότι, για το ΕΣΚ, είναι σημαντικό να πραγματοποιηθεί αυτή η μεταρρύθμιση, με κάθε σεβασμό στις Συνθήκες, με πολύ ρεαλιστικό τρόπο.
Η συνοχή ανάμεσα σε όλους τους τομείς της μεταρρύθμισης πρέπει να εξασφαλίσει καλή ορατότητα για τους ευρωπαίους πολίτες, πραγματική διαφάνεια όσον αφορά τις μεθόδους πολιτικής διαχείρισης του ευρωπαϊκού εγχειρήματος.
Είναι προφανές ότι ο εκσυγχρονισμός μιας διάρθρωσης τόσο περίπλοκης όσο η Επιτροπή απαιτεί επιτηδειότητα, υπομονή, εμπιστοσύνη εκ μέρους των διαφόρων παραγόντων και, ιδιαίτερα, του προσωπικού.
Γι' αυτόν τον λόγο επιμένουμε να μην επιβληθεί άνωθεν, αλλά να συμμετάσχει πραγματικά το σύνολο του προσωπικού σε όλο αυτό το εκσυγχρονιστικό εγχείρημα.
Η μεταρρύθμιση, αν και μπορεί να σχεδιασθεί άνωθεν, πρέπει να είναι σαφής και να εξηγηθεί στα συνδικάτα, στο σύνολο του προσωπικού και το σύνολο του προσωπικού να συμμετάσχει πραγματικά σε όλο αυτό το εγχείρημα.
Η βούλησή μας να δώσουμε νέο δυναμισμό στην ευρωπαϊκή δημόσια διοίκηση είναι πολύ ισχυρή, και γι' αυτό είναι αναγκαίο να σεβαστούμε ορισμένες αρχές: τη διατήρηση ενός και μοναδικού διοργανικού καθεστώτος για την ευρωπαϊκή δημόσια διοίκηση που να εξασφαλίζει ίση μεταχείριση για κάθε μέλος του προσωπικού και να επιτρέπει μια πραγματική κινητικότητα, μια ουσιαστική κατάρτιση.
Η εξέλιξη των προσλήψεων πρέπει πάντα να εξασφαλίζει ίσες ευκαιρίες για όλους τους υπηκόους της Ευρωπαϊκής Ένωσης.
Η γνώμη της Επιτροπής Προϋπολογισμών, όσον αφορά τη μεταρρύθμιση, επικεντρώνεται στις κύριες πτυχές, με κάθε σεβασμό στις αρμοδιότητές μας.
Κατά βάθος, γίνεται συστηματική υπενθύμιση ότι, παράλληλα με κάθε νομοθετική διαδικασία, όλες οι δημοσιονομικές αποφάσεις θα πρέπει να λαμβάνονται στο πλαίσιο των ετήσιων διαδικασιών και της διοργανικής συμφωνίας αναφοράς.
Το Κοινοβούλιο έχει ιδιαίτερη ευθύνη απέναντι στους πολίτες.
Ως ένα από τα σκέλη της αρμόδιας επί του προϋπολογισμού αρχής οφείλει να μεριμνά για την ορθή χρήση των δημόσιων πόρων.
Επιπλέον, πριν από οποιοδήποτε άλλο μέλημα, στο μέλλον θα είμαστε ακόμα πιο προσεκτικοί, ώστε ο προϋπολογισμός που έχει ψηφιστεί να εκτελείται πραγματικά από την Επιτροπή και όχι να αναπροσανατολίζεται σε συνάρτηση με τις λειτουργικές αδυναμίες εφαρμογής των πολιτικών κατευθύνσεων που έχει επιλέξει δημοκρατικά η Συνέλευσή μας.
Το σύνολο των προτεινόμενων μέτρων στη Λευκή Βίβλο πρέπει να συγκλίνει στον εκσυγχρονισμό και στην αύξηση της αποτελεσματικότητας της όλης λειτουργίας της Επιτροπής.
Θα τη στηρίξουμε, φροντίζοντας να επιτρέψουν αυτές οι διαδικασίες, το συντομότερο δυνατό, την καθιέρωση ενός διαχειριστικού πνεύματος προσανατολισμένου προς αποτελέσματα και κριτήρια επιδόσεων που λαμβάνουν υπόψη το κόστος, σε σχέση με τα οφέλη, αλλά και τις πολιτικές μας επιλογές, δεδομένου ότι η αποκέντρωση και η εκχώρηση της εξουσίας είναι σημαντικές, με την προϋπόθεση, όμως, να εξασφαλίζεται η εξουσία λήψης αποφάσεων και ελέγχου.
Η ανακοίνωση της Ευρωπαϊκής Επιτροπής πρέπει να μεταφέρει ένα κοινό μήνυμα στα διάφορα θεσμικά όργανα.
Συγκεκριμένα, είναι πρωταρχικό να επανεξεταστούν οι διαδικασίες για την εκπλήρωση των ψηφοφοριών για τον προϋπολογισμό.
Η μη εκτέλεση του προϋπολογισμού, η υπέρμετρη ασυμφωνία μεταξύ της εγγραφής στον προϋπολογισμό και της δέσμευσης, και στη συνέχεια της πληρωμής των πιστώσεων, στερείται σοβαρότητας.
Είναι επείγουσα ανάγκη να βρεθούν οι κατάλληλες διαδικασίες για να αποκτήσει ξανά η διαχείριση της Επιτροπής την αξιοπιστία της.
Γι' αυτό πρέπει να επανεξετάσουμε τις διαδικασίες θέτοντας ρεαλιστικούς στόχους, που θα επιτρέψουν σε σύντομο χρονικό διάστημα να απορροφηθούν τα υπόλοιπα προς εκκαθάριση, να μειωθεί το χάσμα ανάμεσα στις δεσμεύσεις και τις πληρωμές, το οποίο μειώνει την αξιοπιστία μεγάλου μέρους του προϋπολογισμού, επιτρέποντας τη διακοπή των συμβολαίων αν δεν υπάρχει πλέον συνοχή ανάμεσα στις πολιτικές δεσμεύσεις και τις δημοσιονομικές πιστώσεις και πληρώνοντας σε σύντομο χρονικό διάστημα επιχορηγήσεις και δεσμεύσεις.
Είναι θέμα αξιοπιστίας της Επιτροπής, και κατ' επέκταση της Ευρωπαϊκής Ένωσης, να μεταρρυθμίσει τάχιστα τα κυκλώματα της δημοσιονομικής της διαχείρισης.
Μεσοπρόθεσμα, είναι ουσιώδες να βελτιωθούν οι δημοσιονομικές διαδικασίες με καλύτερη συνεννόηση ανάμεσα στην αρμόδια επί του προϋπολογισμού αρχή και την Επιτροπή στην αρχή κάθε χρήσης, ώστε να αποφευχθούν οι δυσκολίες που συναντούμε τον Νοέμβριο ή τον Δεκέμβριο και σε συνθήκες που δεν επιτρέπουν να μεταφρασθούν σωστά οι πολιτικές προσδοκίες του Κοινοβουλίου και να ληφθεί υπόψη ο πραγματικός εκσυγχρονισμός της λειτουργίας της Επιτροπής.
Μία ετήσια εκτίμηση των εξελίξεων της λειτουργίας και του πρόσθετου κόστους αυτής της μεταρρύθμισης επιβάλλει, στην αρχή κάθε δημοσιονομικής χρήσης, μια συνεννόηση.
Αυτή η διάταξη θα χρειαστεί χρόνο, αλλά είναι αναπόφευκτη και ουσιώδης για τη μεταρρύθμιση.
Η καθιέρωση μιας καθολικής διαχείρισης μέσω σχεδίων πρέπει να συνοδευθεί από μια νέα ονοματολογία που θα επιτρέψει τη διαφάνεια της διαχείρισης.
Βλέπουμε πολύ ευνοϊκά αυτή την ιδέα.
Θα φροντίσουμε ώστε όλες οι τεχνικές ρυθμίσεις να μπορέσουν να πραγματοποιηθούν με πλήρη σεβασμό στα δικαιώματα της δημοσιονομικής εξουσίας του Κοινοβουλίου.
Η επιτροπή μας είδε μεγάλη ικανοποίηση τα πορίσματα της έκθεσης Bourlanges για την εξωτερική ανάθεση, τα οποία επαναλαμβάνονται στη διορθωτική επιστολή.
Αντίθετα, στην περίπτωση της επιτροπολογίας, τα κράτη μέλη εκφράζουν πάρα πολύ συχνά εθνικά συμφέροντα που συγκρούονται με τα συμφέροντα της Κοινότητας και η σχετική διαβούλευση καθυστερεί τη διαδικασία απόφασης αυξάνοντας το κόστος της.
Καλό θα ήταν, λοιπόν, να αποτελέσει η μεταρρύθμιση την ευκαιρία να περιοριστεί η επέμβασή τους μόνο στους τομείς που δεν αφορούν δαπάνες.
Δεν θα ασχοληθώ εκτενώς με τους ανθρώπινους πόρους, διότι ασχολήθηκε ο κ. Harbour.
Η αναντιστοιχία μεταξύ των ανθρώπινων πόρων της Επιτροπής και των νέων καθηκόντων που της ανατέθηκαν, συν εκείνα που πρόκειται να προστεθούν, είναι εμφανής και δεν είναι η ανακατανομή της διορθωτικής επιστολής, που δεν αφορά παρά μόνο το 4%, αυτή που θα λύσει το πρόβλημα των ανθρώπινων πόρων.
Αποδεχόμενο, την περασμένη Πέμπτη, κατά τη διαβούλευση για τον προϋπολογισμό, τα κύρια σημεία της διορθωτικής επιστολής, το Συμβούλιο απέδειξε ότι το άλλο σκέλος της δημοσιονομικής εξουσίας επιθυμούσε εντούτοις να στηρίξει τη μεταρρύθμιση της Επιτροπής μας.
Όσον αφορά τη λογιστική εξακρίβωση, τη διαχείριση και τον δημοσιονομικό έλεγχο, τα κύρια σημεία βρίσκονται στην έκθεση του κ. Pomιs Ruiz.
Από τις 22 Νοεμβρίου, είναι γνωστή η θέση της Επιτροπής σχετικά με την αναμόρφωση του δημοσιονομικού κανονισμού.
Έχουμε ήδη εκφράσει τη θέση μας σχετικά με τη μεταρρύθμιση της ταχείας διαδικασίας με την ψηφοφορία για την έκθεση van Hulten.
Εντούτοις, υπενθυμίζουμε ότι η ανεξαρτησία του δημοσιονομικού ελέγχου είναι απολύτως αναγκαία.
Επιπλέον, είναι εντελώς παράλογο να μπορεί μόνο το Συμβούλιο να τροποποιεί τον δημοσιονομικό κανονισμό και επαναλαμβάνουμε το αίτημά μας για συνδιαλλαγή επ' αυτού του θέματος.
Η μεταρρύθμιση της Επιτροπής είναι μια πράξη ζωτικής σημασίας για το μέλλον των θεσμικών μας οργάνων.
Η μέθοδος εργασίας που επιλέχθηκε από τη Διάσκεψη των Προέδρων, η οποία είχε φανεί σε ορισμένους λίγο ριψοκίνδυνη, απαίτησε χρόνο.
Λαμβάνοντας όμως υπόψη και τις τέσσερις εκθέσεις, αυτός ο χρόνος συνεννόησης έδωσε τη δυνατότητα να διαμορφωθεί μια εικόνα ταυτόχρονα ευρύτερη και αναλυτικότερη, η οποία εμπλούτισε τη γνωμοδότηση του Κοινοβουλίου.
Αυτή η έκθεση αντιστοιχεί στα πρώτα βήματα της μεταρρύθμισης της Επιτροπής, πράξη υψίστης σημασίας για ένα πραγματικό εκσυγχρονισμό της διαχείρισης της Ένωσης.
Θα την ακολουθήσουν πολλές άλλες εκθέσεις και, από την πλευρά μου, έχοντας αποκομίσει πολλά από αυτές τις εβδομάδες εργασίας σε συνεννόηση, θα επιθυμούσα να διατηρηθεί αυτή η μέθοδος και στη συνέχεια.
Θα ήθελα να ευχαριστήσω ιδιαιτέρως τους άλλους τρεις εισηγητές, γιατί πραγματικά εκτίμησα το έργο μας και τη διαύγεια των θέσεών τους.
Οι διαφορές εκτίμησης που εμφανίσθηκαν δεν είναι μόνο πολιτικής φύσεως, αλλά αντικατοπτρίζουν ακόμα περισσότερο τις πολιτιστικές διαφορές μεταξύ των Δεκαπέντε.
Αποκαλύπτουν τις πολύ διαφορετικές προσεγγίσεις της διαχείρισης του δημόσιου τομέα, τις οποίες συναντάμε κάθε μέρα στα διάφορα θεσμικά όργανα της Ευρωπαϊκής Ένωσης, συμπεριλαμβανομένων των πολιτικών μας ομάδων.
Η εφαρμογή αυτής της μεταρρύθμισης αντικατοπτρίζει πολύ καλά τις δυσκολίες που αντιμετωπίζουμε, αλλά γνωρίζουμε ότι αυτό το εγχείρημα, όσο δύσκολο και αν είναι, είναι απαραίτητο.
Μαζί, συμβάλαμε σ' αυτό το πρώτο ουσιαστικό στάδιο για το πολιτικό μέλλον της Ευρωπαϊκής Ένωσης, εκσυγχρονίσαμε τη διαχείρισή της ώστε να αποκτήσει μεγαλύτερη διαφάνεια και επομένως να γίνει πιο προσιτή στους συμπολίτες μας, ώστε να πειστούν καλύτερα ότι το μέλλον τους δεν μπορεί υπάρξει παρά μόνο μέσα σε μια πιο ισχυρή Ευρωπαϊκή Ένωση.
εισηγητής.
(ES) Κύριε Πρόεδρε, κύριε Kinnock, κυρία Schreyer, αγαπητοί συνάδελφοι, η συζήτηση αυτή αποτελεί το αποκορύφωμα της εξέτασης της Λευκής Βίβλου για τη μεταρρύθμιση της Επιτροπής από το Ευρωπαϊκό Κοινοβούλιο, εξέταση που αποσκοπεί, πρωτίστως, να δώσει μια νέα πνοή, μια νέα στήριξη στην Επιτροπή μετά την κρίση που πέρασε, η οποία μας λυπεί όλους.
Θα ήθελα να ευχαριστήσω ειλικρινά την κ. Guy-Quint και τους κκ.
Harbour και Lamassoure για το έργο τους.
Οι τέσσερις εισηγητές εργαστήκαμε με εξαιρετικό πνεύμα συνεργασίας και το γεγονός αυτό θα επιτρέψει σ' αυτή την πολύπλοκη από τη φύση της διαδικασία να φέρει αύριο στο φως τέσσερις εναρμονισμένες εκθέσεις, που δεν θα αλληλεπικαλύπτονται και θα δώσουν την ώθηση που όλοι επιθυμούμε στη δέσμευση και την ευθύνη που ανέλαβε ο Πρόεδρος Πρόντι.
Μολονότι η κάθε έκθεση εξετάζει τις πτυχές που αφορούν την κάθε επιτροπή, υπάρχει ένα κοινό σημείο και στις τέσσερις: όλες εκφράζουν θετική γενική γνώμη για τις προτάσεις μεταρρύθμισης που παρουσίασε η Επιτροπή στην Λευκή Βίβλο της, έστω και με κάποια επιφυλακτικότητα όσον αφορά την υλοποίησή και την εφαρμογή τους.
Όσον αφορά την Επιτροπή Ελέγχου του Προϋπολογισμού, έχω την ευχαρίστηση να σας ανακοινώσω ότι η έκθεσή μου εγκρίθηκε ομόφωνα εκτός από μία αποχή και ότι υπογραμμίσαμε και πάλι ομόφωνα την αναγκαιότητα μιας ισχυρής, ανεξάρτητης, διαφανούς και αποτελεσματικής Επιτροπής - σε τελική ανάλυση, πραγματικού πυλώνα του ευρωπαϊκού οικοδομήματος.
Και υπήρξαμε επίσης ομόφωνοι στη διαπίστωση ότι ένα σημαντικό μέρος των ελλείψεων και των ανωμαλιών που καταγγέλθηκαν κατά την έγκριση της διαχείρισης του 1996 οφείλονταν στο γεγονός ότι οι προηγούμενες Επιτροπές δεν κατάφεραν να εκσυγχρονίσουν τα συστήματα διαχείρισης και ελέγχου, ούτε να εφαρμόσουν το σύνολο της ισχύουσας νομοθεσίας.
Κατά τη σύνταξη της έκθεσής μου, είχα τη δυνατότητα να μελετήσω όχι μόνο τη Λευκή Βίβλο, αλλά και τη δεύτερη έκθεση της Επιτροπής Ανεξάρτητων Εμπειρογνωμόνων και το ψήφισμα που ενέκρινε το Ευρωπαϊκό Κοινοβούλιο στις 19 Ιανουαρίου, μετά από πρόταση του Michiel van Hulten, σχετικά με το έργο της προαναφερθείσας Επιτροπής Εμπειρογνωμόνων.
Μας ικανοποιεί ιδιαίτερα την Επιτροπή Ελέγχου του Προϋπολογισμού και εμένα προσωπικά το γεγονός ότι, κατά τη σύνταξη της Λευκής Βίβλου, η Επιτροπή εμπνεύστηκε σε μεγάλο βαθμό από τις προτάσεις των ανεξάρτητων εμπειρογνωμόνων και έλαβε υπόψη της πολλές από τις παρατηρήσεις που διατύπωσε το Ευρωπαϊκό Κοινοβούλιο στις 19 Ιανουαρίου.
Ως μέλος της Επιτροπής Ελέγχου του Προϋπολογισμού, επισημαίνω στην έκθεση που εγκρίθηκε από την επιτροπή τις πτυχές της μεταρρύθμισης που σχετίζονται με την αρμοδιότητα για αυτό το θέμα.
Έτσι, υποστηρίξαμε πλήρως την καθιέρωση μιας πραγματικής αίσθησης ευθύνης των υπαλλήλων.
Αυτή είναι η βάση της νέας φιλοσοφίας της διαχείρισης της Επιτροπής: κάθε διοικητική μονάδα θα καλείται να αναλάβει την ευθύνη για την ορθότητα και τη νομιμότητα όλων των πράξεών της.
Οι γενικοί διευθυντές θα έχουν την ευθύνη του εσωτερικού ελέγχου της γενικής διεύθυνσής τους, χωρίς αυτό να απαλλάσσει έπ' ουδενί τους αρμόδιους Επιτρόπους και, εάν συντρέχει περίπτωση, τον Πρόεδρο της Επιτροπής από τη δική τους πολιτική ευθύνη όσον αφορά την λειτουργία των υπηρεσιών.
Η νέα Υπηρεσία Εσωτερικού Ελέγχου, υπό την άμεση ευθύνη σας, κύριε Kinnock, ως Αντιπροέδρου υπεύθυνου για την μεταρρύθμιση, θα έχει ως πρωταρχικό καθήκον την ανάλυση των λειτουργιών και των συστημάτων εσωτερικού ελέγχου που υπάρχουν στους κόλπους της Επιτροπής.
Η λειτουργία αυτή, όπως επισημαίνεται και στην γνωμοδότηση 4/97 του Ελεγκτικού Συνεδρίου, είναι πολύ πιο ευρεία και γενική από την τωρινή λειτουργία που επιτελεί ο γενικευμένος προέλεγχος.
Θα ήθελα να υπενθυμίσω έπ' αυτού ότι στις 5 Οκτωβρίου το Κοινοβούλιο έδωσε το πράσινο φως στην τροποποίηση της παραγράφου 5 του άρθρου 24 του ισχύοντα Δημοσιονομικού Κανονισμού.
Το Κοινοβούλιο έθεσε μ' αυτόν τον τρόπο τέλος σε κάτι που το Ελεγκτικό Συνέδριο κατήγγελλε συνεχώς από το 1981 και το επανέλαβε στην γνωμοδότησή του 4/97: μια λανθάνουσα σύγκρουση που υπάρχει μεταξύ της εξουσίας έγκρισης μιας θεώρησης - και επομένως της εξουσιοδότησης μιας δαπάνης - και του καθήκοντος της αξιολόγησής της λίγο αργότερα με κριτήρια ορθής δημοσιονομικής διαχείρισης.
Η τροποποίηση αυτή έχει νόημα κατά τη μεταβατική περίοδο μέχρι την έγκριση του νέου Δημοσιονομικού Κανονισμού, ο οποίος, λόγω των συστάσεων της Επιτροπής Εμπειρογνωμόνων, προτίθεται να καθιερώσει ένα σύστημα ελέγχου βασισμένο όχι στον συγκεντρωτικό προέλεγχο, αλλά στον έλεγχο εκ των υστέρων, a posteriori.
Αγαπητοί συνάδελφοι, πιστεύω ότι το νέο σύστημα θα αποδειχτεί αποτελεσματικότερο από το ισχύον.
Το Ελεγκτικό Συνέδριο, στη γνωμοδότησή του 4/97, επαναλαμβάνει τη θέση του για τον αντίκτυπο του δημοσιονομικού ελέγχου, ο οποίος είναι άνισος.
Έναντι της μεγάλης του αποτελεσματικότητας όσον αφορά τις πιστώσεις που τελούν υπό την άμεση διαχείριση της Επιτροπής, δεν περνά απαρατήρητη η αδυναμία του όσον αφορά τις αποκεντρωμένες λειτουργικές δαπάνες.
Απόδειξη της αδυναμίας αυτής είναι ο εξαιρετικά περιορισμένος αριθμός των απορρίψεων θεώρησης, έγκρισης, από πλευράς της Επιτροπής.
Το Ελεγκτικό Συνέδριο υπογραμμίζει στην έκθεσή του ότι δεν αντιτίθεται στην κατάργηση της εκ των προτέρων έγκρισης, με την προϋπόθεση ότι η κατάργηση αυτή θα αντικατασταθεί από άλλες μεθόδους, οι οποίες θα παρέχουν τουλάχιστον ισοδύναμες εγγυήσεις και στις οποίες θα μπορούν να συμμετέχουν και άλλοι παράγοντες εκτός του δημοσιονομικού ελεγκτή.
Αυτός ο άλλος παράγοντας είναι ακριβώς η Υπηρεσία Εσωτερικού Ελέγχου, η οποία θα διαθέτει πλήρη ανεξαρτησία.
Το Ελεγκτικό Συνέδριο λέει επίσης ότι, υπό τη ρητή προϋπόθεση ότι ο ρόλος του διατάκτη·
(Ο Πρόεδρος ανακοινώνει στον ομιλητή ότι έχει εξαντλήσει τον χρόνο ομιλίας) Θα τελειώσω λέγοντας ότι δεν είναι καιρός, κύριε Πρόεδρε, για συγχαρητήρια.
Δεν είμαστε ακριβώς έτοιμοι να γιορτάσουμε νίκες.
Η υποστήριξη που παρέχει το Κοινοβούλιο στη μεταρρύθμιση της Επιτροπής πρέπει να την οδηγήσει στην ανάληψη του κινδύνου και των ευθυνών της, όπως υποσχέθηκε ο κ. Kinnock, και επίσης στην δράση.
Η Επιτροπή έχει το καθήκον να ενεργεί και να αναλαμβάνει τους κινδύνους, όχι να τους αποφεύγει.
.
(ΕΝ) Κύριε Πρόεδρε, είναι ιδιαίτερη ευχαρίστηση για μένα τελικά, και τονίζω τη λέξη τελικά, που βρίσκομαι εδώ απόψε και παρουσιάζω την έκθεση αυτή.
Θυμάμαι ότι συνάντησα για πρώτη φορά τον Αντιπρόεδρο Kinnock πέρσι τον Δεκέμβριο, όταν το Κοινοβούλιο γνωστοποίησε ότι επρόκειτο να μου ζητηθεί να αναλάβω αυτό το έργο.
Έτσι, μας χρειάστηκαν έντεκα μήνες για να προχωρήσουμε.
Ήταν μια πολύ ευχάριστη εμπειρία.
Συμφωνώ ασφαλώς με τα λόγια των συναδέλφων για την πολύ καλή συνεργασία της ομάδας των εισηγητών.
Ήταν πολύ ευχάριστη η συνεργασία μας και πιστεύω ότι η διαδικασία της αντιμετώπισης μιας κρίσιμης μεταρρύθμισης της Επιτροπής που είναι καθοριστική για το μέλλον της Ευρωπαϊκής Ένωσης εμπλουτίστηκε και εμβαθύνθηκε επειδή συμμετείχαμε εμείς οι τέσσερις.
Επίκεντρο της έκθεσής μου είναι η μεταρρύθμιση της στρατηγικής των ανθρωπίνων πόρων.
Δίνω έμφαση στη στρατηγική, γιατί η Επιτροπή Νομικών Θεμάτων έχει ακόμα τουλάχιστον δυο χρόνια δουλειάς μπροστά της, αν και ελπίζουμε να μην χρειαστεί τόσο πολύ, για την εξέταση όλων των μεταρρυθμίσεων του Κανονισμού Υπηρεσιακής Κατάστασης που θα προέλθουν από τις μεταρρυθμίσεις στη διαχείριση των ανθρωπίνων πόρων.
Έτσι, μας ενδιέφερε να διασφαλίσουμε ότι είχε δημιουργηθεί το στρατηγικό πλαίσιο και ότι το πλαίσιο αυτό ήταν το σωστό.
Σε γενικές γραμμές είμαστε ικανοποιημένοι με αυτό, αλλά δεν είμαστε αυτάρεσκοι και θέλω απλώς να τονίσω ορισμένα κρίσιμα κατά τη γνώμη μου ζητήματα που αντιμετωπίζει η Επιτροπή και πώς μπορούμε να τη βοηθήσουμε να επιτύχει αυτή την άκρως καθοριστική μεταρρύθμιση.
Ένα από τα πράγματα που μας ενδιέφερε να κάνουμε στην επιτροπή μας ήταν να μην εξετάσουμε το θέμα αυτό μεμονωμένα, αλλά σε συσχετισμό με το τι συμβαίνει στο εξωτερικό περιβάλλον.
Διοργανώσαμε μια πολύ επιτυχημένη δημόσια ακρόαση με θέμα τις μεταρρυθμίσεις, στην οποία καλέσαμε ανθρώπους από τον δημόσιο και τον ιδιωτικό τομέα για να μας δώσουν μια εικόνα για το περιβάλλον, τις αλλαγές στην οργάνωση και στο ανθρώπινο δυναμικό που συντελούνται γύρω μας, προς τοις οποίες η Επιτροπή θα πρέπει να κινηθεί με αυτές τις μεταρρυθμίσεις.
Θα πρέπει όντως να προσλάβει τους καλύτερους σε μια πολύ ανταγωνιστική αγορά.
Το ενδιαφέρον σ' αυτές τις συζητήσεις ήταν το να δούμε πώς οι πρακτικές απασχόλησης και οργάνωσης στον ιδιωτικό και τον δημόσιο τομέα πράγματι συγκλίνουν.
Οι μεγάλοι οργανισμοί παντού γίνονται τώρα πιο ανοικτοί, πιο διαφανείς, χρησιμοποιούν τεχνολογίες των πληροφοριών με νέους τρόπους, απομακρύνονται από τις παραδοσιακές κάθετες δομές οργάνωσης, μοιράζονται τις πληροφορίες με τα διάφορα τμήματά τους και μεταξύ τους.
Αυτό είναι το πολύτιμο μάθημα που η Επιτροπή που θα πρέπει να λάβει υπόψη της στις λεπτομέρειες της μεταρρύθμισής της.
Στον σύντομο χρόνο που έχω απόψε στη διάθεση μου δεν προλαβαίνω να αναφερθώ λεπτομερώς σε όλες τις ειδικές συστάσεις μας, έτσι θα ήθελα να επικεντρωθώ σε αυτό που θεωρώ στοιχείο κλειδί για το πώς πρέπει να προχωρήσουν αυτές οι μεταρρυθμίσεις.
Πρέπει να αναπτύξουμε μια οργανωτική δομή εντός της Επιτροπής, η οποία θα δίνει σε κάθε υπάλληλο σαφείς στόχους και τους κατάλληλους πόρους για να τους εκπληρώσει.
Οι πόροι αυτοί περιλαμβάνουν τους τόσο σημαντικούς οικονομικούς πόρους, όπως τόνισαν τόσο η κ. Guy-Quint όσο και ο κ. Pomιs Ruiz, αλλά και την εξουσία να χρησιμοποιούν τους πόρους αυτούς καταλλήλως.
Πρέπει να δίνονται στους υπαλλήλους στόχοι, με βάση τους οποίους να αξιολογούνται, αλλά και να ανταμείβονται μισθολογικά και να παίρνουν προαγωγή όταν τους επιτυγχάνουν.
Αυτός είναι ο πυρήνας της προσπάθειας μας.
Τα άτομα που προοδεύουν μέσα στον οργανισμό θα το κάνουν με διαρθρωμένο τρόπο και με καλύτερο σχεδιασμό της σταδιοδρομίας τους.
Θα προβλέπεται η δυνατότητα να μετατεθούν ίσως σε άλλα ευρωπαϊκά θεσμικά όργανα, να αποσπασθούν σε εθνικές κυβερνήσεις ή να εργαστούν στον ιδιωτικό τομέα.
Αυτό θα πρέπει να γίνει ο κανόνας, μέρος μιας τυπικής σταδιοδρομίας στην Ευρωπαϊκή Επιτροπή.
Θα προβλέπεται επίσης κατά τη διάρκεια αυτής της σταδιοδρομίας να συναντούν ανθρώπους που έρχονται από αλλού: με σύμβαση εργασίας ορισμένου χρόνου, ως ειδικοί εμπειρογνώμονες ή ακόμα νεαρά άτομα τα οποία αντιμετωπίζουν μια εργασιακή εμπειρία τριών ή τεσσάρων ετών στην Επιτροπή ως μέρος ενός σχεδίου για τη σταδιοδρομία τους.
Θα πρέπει να ενθαρρύνουμε τα άτομα αυτά παράλληλα με τον διαρθρωμένο σχεδιασμό της σταδιοδρομίας της μόνιμης υπηρεσίας στην Επιτροπή.
Περιμένουμε όλα αυτά στο μέλλον από ένα σύγχρονο οργανισμό.
Η στρατηγική είναι σωστή, αλλά πρέπει να είναι σωστές και οι λεπτομέρειες για να πετύχει πραγματικά.
Στη διοίκηση ενός οργανισμού είναι πολύ καλό να εφαρμόζονται κανόνες και κανονισμοί, αλλά υπάρχουν και πολλά άλλα σημαντικά συστατικά: η νοοτροπία του προσωπικού, η αφοσίωσή τους και η υποστήριξή του στα σχέδια και η προθυμία του να αλλάξουν.
Όλα αυτά θα είναι καθοριστικά και η συμμετοχή όλων, είτε ανήκουν σε συνδικαλιστικές οργανώσεις είτε όχι, θα είναι επίσης ουσιώδης.
Η ηγεσία από την κορυφή είναι καθοριστική.
Ο Αντιπρόεδρος Kinnock έχει φοβερό ενθουσιασμό για οτιδήποτε κάνει.
Ηγήθηκε της όλης διαδικασίας με μεγάλο ενθουσιασμό, αλλά πρέπει η καθοδήγηση να γίνει από ακόμα ανώτερο επίπεδο.
Είμαι ευτυχής που και οι τέσσερις μας είχαμε την ευκαιρία να συναντήσουμε πρόσφατα τον Πρόεδρο Πρόντι.
Από την κορυφή όλες αυτές οι μεταρρυθμίσεις πρέπει να ξεχυθούν προς τα κάτω όσο το δυνατόν γρηγορότερα, ώστε να δώσουν στην Ευρωπαϊκή Ένωση την ισχυρή Επιτροπή που πραγματικά χρειάζεται για να επιτύχει τους στόχους της μέσα στα επόμενα 20 χρόνια.
(Χειροκροτήματα)
.
(FR) Κύριε Πρόεδρε, κύριε Επίτροπε, αγαπητοί συνάδελφοι, παρά την εμβέλειά του, το περιεχόμενο της Λευκής Βίβλου που παρουσίασε ο Επίτροπος Kinnock δεν θέτει άμεσα θεσμικό θέμα.
Ωστόσο, παρουσιάζεται ως το πρώτο στάδιο ενός ευρύτερου προβληματισμού, που ξεκίνησε με πρωτοβουλία του ίδιου του Προέδρου Πρόντι, σχετικά με αυτό που ονομάζουμε διακυβέρνηση της Ένωσης.
Αλλο ένα έγγραφο ετοιμάζεται στην Επιτροπή για το ίδιο θέμα.
Με αυτό το πνεύμα, για να ξεκινήσει αμέσως η συζήτηση, η Επιτροπή Συνταγματικών Υποθέσεων αναρωτήθηκε, μετά τις τρεις άλλες επιτροπές από τις οποίες ζητήθηκε γνωμοδότηση, για την πολιτική αποτελεσματικότητα της Εκτελεστικής Επιτροπής.
Είναι η Επιτροπή σήμερα σε θέση να φέρει εις πέρας τις αποστολές της και, πέρα από αυτές, την πολιτική λειτουργία που της έχουν εκχωρήσει οι Συνθήκες;
Στην πραγματικότητα, σε μια Ευρώπη που, αύριο, θα αριθμεί τριάντα κράτη μέλη, με ένα Συμβούλιο που θα έχει γίνει πληθωρικό, με ένα Κοινοβούλιο 700 μελών που θα μιλάνε είκοσι γλώσσες, ο ρόλος της Ευρωπαϊκής Επιτροπής για τον ορισμό και την προάσπιση του κοινού ευρωπαϊκού συμφέροντος θα είναι πιο σημαντικός από ποτέ.
Επίσης, η Επιτροπή Συνταγματικών Υποθέσεων υπενθυμίζει την προσήλωσή της σε μία ισχυρή, ανεξάρτητη, αποτελεσματική, διαφανή και πολιτικά υπεύθυνη Εκτελεστική Επιτροπή. προσήλωσή της για μια εκτελεστική Επιτροπή ισχυρή, ανεξάρτητη, αποτελεσματική, διαφανή και πολιτικά υπεύθυνη
Και για τη διασφάλιση αυτών των ιδιοτήτων, επιμένουμε σε πέντε σημεία.
Πρώτο σημείο: το πνεύμα της χρηστής διακυβέρνησης δεν πρέπει να περιορίζεται μόνο στα διαχειριστικά καθήκοντα της Επιτροπής.
Πρέπει να εμπνέει επίσης τη νομοθετική της λειτουργία της υποβολής προτάσεων, θεσπίζοντας, για παράδειγμα, μια εσωτερική διαδικασία ελέγχου της αρχής της επικουρικότητας, τηρώντας πίνακα προθεσμιών για τις διαδικασίες, για να αποφευχθούν οι υπερβολικές καθυστερήσεις στην προετοιμασία των κειμένων.
Αλλο σημαντικό σημείο: η Επιτροπή είναι το μόνο όργανο που μπορεί να εξασφαλίσει τον συντονισμό του συνόλου των εργασιών προετοιμασίας και παρακολούθησης των ευρωπαϊκών αποφάσεων.
Όπου δεν το κάνει, τα αποτελέσματα είναι αισθητά, το βλέπουμε καλά, ιδίως στον δεύτερο και τον τρίτο πυλώνα.
Καλούμε επίσης τα κράτη μέλη να εμπιστευτούν στην Επιτροπή τον κεντρικό ρόλο στην προετοιμασία και τη συνέχεια των συνεδριάσεων του Ευρωπαϊκού Συμβουλίου και όλων των σχηματισμών του Συμβουλίου Υπουργών όλων των αρμοδιοτήτων, πράγμα το οποίο μπορεί να γίνει χωρίς να αλλάξουν επίσημα τα θεσμικά όργανα.
Αντίθετα, δεν είναι στη φύση της Επιτροπής να διαχειρίζεται η ίδια την εκτέλεση των ευρωπαϊκών πολιτικών, ούτε των αντίστοιχων πιστώσεων.
Στη Λευκή Βίβλο αναφέρεται ότι, σήμερα, περίπου οι μισοί υπάλληλοι της Επιτροπής είναι τοποθετημένοι σε διαχειριστικά καθήκοντα.
Αυτό είναι πολύ λίγο, αν πιστεύαμε ότι η Επιτροπή έπρεπε να αυτοδιοικείται.
Είναι πάρα πολύ, αν πιστεύουμε ότι πρέπει να απαλλαγεί από το κύριο μέρος αυτής της διαχείρισης, όπως όντως συμβαίνει στην περίπτωσή μας.
Ο κανόνας πρέπει να είναι η αποκέντρωση, προς όφελος των εθνικών διοικήσεων ή εξωτερικών υπηρεσιών.
Όσον αφορά αυτές τις υπηρεσίες, ο προβληματισμός για τη διακυβέρνηση πρέπει να αποτελέσει για τα τρία όργανα την ευκαιρία να καθορίσουν μια κοινή γραμμή για αυτό που ονομάζουμε εξωτερική ανάθεση καθηκόντων.
Η δημιουργία ανεξάρτητων υπηρεσιών δικαιολογείται όποτε απαιτείται επιστημονική ή τεχνική εμπειρογνωμοσύνη ή όποτε φαίνεται προτιμότερη μια αποκεντρωμένη διαχείριση.
Για παράδειγμα, αυτή ήταν η περίπτωση του Ευρωπαϊκού Κέντρου Παρακολούθησης Ναρκωτικών.
Παρόμοια θα είναι αύριο η περίπτωση για την ασφάλεια των τροφίμων ή την εναέρια ασφάλεια, αλλά υπό τον όρο να αποφευχθεί η διάσπαση της πολιτικής ευθύνης της Επιτροπής και να υπάρξει μέριμνα ώστε η Επιτροπή να διαθέτει τα νομικά μέσα για να λογοδοτεί στο Κοινοβούλιο και στο Συμβούλιο για τον τρόπο με τον οποίο οι υπηρεσίες αυτές επιτελούν τα καθήκοντά τους.
Τέλος, είναι καιρός να ενδιαφερθούμε και για την εξωτερική εκπροσώπηση της Ένωσης.
Μιλήσαμε άλλωστε γι' αυτό σήμερα το απόγευμα στο πλαίσιο της συζήτησης για την κοινή εξωτερική πολιτική.
Στο σημείο αυτό βρισκόμαστε ακόμα στο σύνορο ανάμεσα στη δράση που εμπίπτει στη χρηστή διακυβέρνηση και στη δράση που μπορεί να δικαιολογήσει τα στοιχεία θεσμικής μεταρρύθμισης, όπως έδειξαν οι συλλογισμοί του Επιτρόπου Patten.
Η Επιτροπή Συνταγματικών Υποθέσεων προτείνει να γίνει ένας συνολικός απολογισμός της εξωτερικής εκπροσώπησης της Ένωσης, τόσο έναντι των τρίτων χωρών στις διεθνείς διαπραγματεύσεις όσο και στο πλαίσιο των διεθνών οργανισμών, και να μελετηθεί η δημιουργία μιας κοινής διπλωματικής υπηρεσίας.
Έτσι, η συζήτηση για τη διακυβέρνηση ξεκίνησε.
Θα τη συνεχίσουμε την άνοιξη με τα πορίσματα της Νίκαιας και βάσει των νέων προτάσεων της Επιτροπής.
Κύριε Πρόεδρε, κύριοι Επίτροποι, κυρίες και κύριοι βουλευτές, θα θέλαμε να αρχίσουμε ευχαριστώντας ιδιαίτερα την κ. Guy-Quint για την αναζήτηση συναίνεσης καθ' όλη τη διάρκεια της εκπόνησης της έκθεσής της.
Ως Επιτροπή Προϋπολογισμών πιστεύουμε ότι η κατάρτιση του προϋπολογισμού βάσει δραστηριοτήτων μας δημιουργεί προβλήματα λόγω της ελάχιστης διαφάνειας των δαπανών και της επιθυμίας μας να ενισχυθούν οι εξουσίες του Ευρωπαϊκού Κοινοβουλίου ως αρμόδιας επί του προϋπολογισμού αρχής.
Μόλις ολοκληρώσαμε μια δημοσιονομική συμφωνία με το Συμβούλιο, όπως γνωρίζει πολύ καλά η κ. Guy-Quint, στην οποία το πιο δύσκολο μέρος ήταν να καθορίσουμε με πιο σαφή και ακριβή τρόπο τα όρια της δημοσιονομικής αρμοδιότητας των μεν και των δε.
Η Επιτροπή Προϋπολογισμών θεωρεί ότι το Κοινοβούλιο δεν πρέπει να χάσει τον έλεγχό του επί της κατανομής των διοικητικών πιστώσεων.
Το γεγονός ότι με την κατάργηση της κατάρτισης του προϋπολογισμού βάσει δραστηριοτήτων θα εξαλειφθεί η κατηγορία 5 των δημοσιονομικών προοπτικών δεν μας καθησυχάζει ιδιαίτερα.
Δεν καταφερόμαστε εναντίον αυτών των συνεπειών, όμως εκφραζόμαστε υπέρ της διατήρησης των δημοσιονομικών αρμοδιοτήτων του Κοινοβουλίου.
Επομένως, ένας προσανατολισμός της μεταρρύθμισης της Επιτροπής, ο οποίος θα επεδίωκε να στερήσει συγκεκαλυμμένα από το Κοινοβούλιο τον έλεγχο των διοικητικών δαπανών, θα δημιουργούσε διοργανικά προβλήματα βραχυπρόθεσμα.
Μια προσέγγιση, η οποία θα διασφαλίζει, ωστόσο, τις εξουσίες ελέγχου και απόφασης του Κοινοβουλίου όσον αφορά τα έξοδα της ισχύουσας κατηγορίας 5, θα εγγυηθεί την μεταρρύθμιση της Επιτροπής χωρίς μεγάλες εκπλήξεις.
Όσον αφορά τα ΓΤΣ και τη μεταβατική περίοδο της κατάργησής τους, η πολιτική μου Ομάδα επιμένει να καταβάλει η Επιτροπή μεγαλύτερη προσπάθεια για να περιοριστεί αυτή η μεταβατική περίοδος.
Για τον λόγο αυτό ερωτούμε τον Επίτροπο: Μπορεί η Επιτροπή να εγγυηθεί μια μεταβατική περίοδο πραγματικά περιορισμένη ως προς τον χρόνο;
Τέλος, πρέπει να θίξουμε το ακανθώδες θέμα της πρότασης για πρόωρη συνταξιοδότηση.
Εκκρεμεί ένας τριμερής διάλογος για να επιλυθεί, αυτό το θέμα, μεταξύ άλλων, πριν από την οριστική έγκριση του προϋπολογισμού του 2001.
Η Ομάδα μου δεν απορρίπτει την ιδέα του υποχρεωτικού χαρακτήρα της πρότασης αυτής για πρόωρη συνταξιοδότηση.
Πιστεύουμε ότι η αοριστία της τωρινής πρότασης ενδέχεται να επιφέρει περισσότερα προβλήματα παρά πλεονεκτήματα και έχουμε ήδη λάβει ορισμένες ενδείξεις ανησυχίας στους υπαλληλικούς κύκλους.
Ωστόσο, θα δώσουμε ψήφο εμπιστοσύνης στην Επιτροπή ώστε να προσδιορίσει το συντομότερο δυνατό το εύρος της πρότασής της.
Κατά τη διάρκεια του επικείμενου τριμερή διαλόγου ελπίζουμε να έχουμε ευχάριστες ειδήσεις για πολλά θέματα, όπως το συγκεκριμένο, μαζί με την άρση της επιφύλαξης για την κατηγορία των νέων θέσεων.
Αυτό θα δείξει εμφανώς την καλή θέληση του Κοινοβουλίου να προωθήσει αυτή την μεταρρύθμιση μαζί με την Επιτροπή.
Κύριε Πρόεδρε, σήμερα είναι μια σημαντική μέρα για τη μεταρρύθμιση της Επιτροπής.
Κάπως έτσι είχα σκεφτεί να ξεκινήσω, αλλά κοιτώντας τριγύρω στην αίθουσα αρχίζω να αμφιβάλλω για τα ίδια μου τα λόγια.
Είναι ενδεικτικό του τρόπου με τον οποίο εργάζεται το Κοινοβούλιο το ότι δεν έχουμε ακόμα συνηθίσει να βάζουμε τα θέματα στα οποία έχουμε μια ουσιαστική συμβολή στην κορυφή της ημερήσιας διάταξης μας και, αντί για αυτό, συζητάμε πρώτα τα θέματα στα οποία το Κοινοβούλιο δεν έχει επίσημο λόγο.
(Χειροκροτήματα από τον κ. Kinnock) Έξι μήνες αφότου η Επιτροπή διετύπωσε τα σχέδια της σε μια Λευκή Βίβλο, το Κοινοβούλιο είναι έτοιμο να εκφράσει τη γνώμη του.
Θα ήθελα επίσης να συγχαρώ τους εισηγητές.
Έκαναν εξαιρετική δουλειά υπό πολύ δύσκολες συνθήκες.
Ομολογουμένως, δημιουργήσαμε τις δύσκολες συνθήκες εμείς οι ίδιοι, αλλά παρόλα αυτά ήταν δύσκολες συνθήκες.
Σε θέματα τόσο κρίσιμα όσο το συγκεκριμένο, είναι σημαντικό το Κοινοβούλιο να εκφράζεται ομόφωνα.
Πιστεύω ότι η αυριανή ψηφοφορία θα δείξει ότι το κάνουμε.
Θα ήθελα να εκφράσω τις ιδιαίτερες ευχαριστίες μου στον κ. Pomιs Ruiz, ο οποίος εκπόνησε την έκθεση εξ ονόματος της Επιτροπής Ελέγχου του Προϋπολογισμού.
Ακουσε πολύ πρόθυμα και έλαβε υπόψη του τις απόψεις των υπόλοιπων μελών της επιτροπής.
Το αποτέλεσμα της εργασίας αυτής είναι μια ισχυρή δέσμη εκθέσεων, η οποία θα λάβει αύριο τη σχεδόν ομόφωνη έγκριση του Σώματος.
Θεωρώ λοιπόν ότι καλά θα έκανε η Επιτροπή να τις λάβει σοβαρά υπόψη της.
Είναι επίσης μια σημαντική μέρα για τη μεταρρύθμιση της Επιτροπής, διότι σήμερα υιοθέτησε ορισμένες προτάσεις, οι οποίες πιστεύω ότι θα αποτελέσουν το κλειδί για την αποκατάσταση της εμπιστοσύνης των ευρωπαίων πολιτών στα θεσμικά μας όργανα.
Πρώτον, η Επιτροπή αναγνώρισε την ανάγκη για την ύπαρξη κανόνων που θα προστατεύουν αυτούς που καταγγέλλουν δυσλειτουργίες.
Η κρίση η οποία οδήγησε πέρσι στην παραίτηση της Επιτροπής κατέδειξε την απουσία επαρκών διατάξεων για το χειρισμό των γνήσιων, έντιμων διαμαρτυριών που υποβάλλονται από σκληρά εργαζόμενους υπαλλήλους.
Ενώ μπορεί να εξακολουθούμε να διαφωνούμε σχετικά με το ρόλο που διαδραμάτισε ο κ. Van Buitenen, είναι σαφές ότι δεν θα έπρεπε να τιμωρηθεί επειδή ακολούθησε στη συνείδηση του.
Δεύτερον, η Επιτροπή προτείνει την εκ βάθρων αναμόρφωση της πειθαρχικής διαδικασίας, κάτι που έχει ήδη καθυστερήσει πολύ.
Η Επιτροπή αποφάσισε τώρα να δεχτεί τις συστάσεις της Επιτροπής Ανεξάρτητων Εμπειρογνωμόνων ότι το πειθαρχικό συμβούλιο πρέπει να έχει επικεφαλής έναν ανεξάρτητο πρόεδρο.
Αυτό θα αυξήσει πραγματικά και σε μεγάλο βαθμό την ακεραιότητα και την αποτελεσματικότητα της πειθαρχικής διαδικασίας.
Τρίτον, η Επιτροπή υιοθέτησε μια πρόταση για τη συγκρότηση, με διοργανική συμφωνία, μιας συμβουλευτικής ομάδας για τους κανόνες που διέπουν τον δημόσιο βίο.
Η πρόταση αυτή συμφωνεί επίσης με τις προτάσεις που έγιναν από τους ανεξάρτητους εμπειρογνώμονες και είναι μια πρόταση την οποία επικρότησε έντονα το Κοινοβούλιο στο ψήφισμα του της 19ης Ιανουαρίου του τρέχοντος έτους.
Η έκθεση του κ. Pomιs Ruiz εκθέτει με περισσότερες λεπτομέρειες τη θέση του Κοινοβουλίου σχετικά με το θέμα αυτό.
Είμαι ευτυχής που βλέπω ότι οι προτάσεις της Επιτροπής φαίνονται να συμφωνούν με τη θέση που πρόκειται να υιοθετήσουμε αύριο.
Παραμένουν όμως μεγάλες προκλήσεις μπροστά μας.
Η αναμόρφωση του συστήματος δημοσιονομικής διαχείρισης και ελέγχου μόλις ξεκίνησε και ενώ δεν συμμερίζομαι την απαισιόδοξη άποψη που μόλις εξέφρασε ο συνάδελφος μου από το ΕΛΚ, πιστεύω παρόλα αυτά ότι πρέπει να γίνουν πολλά ακόμη.
Η αποκέντρωση του δημοσιονομικού ελέγχου στις ΓΔ είναι ένα σημαντικό βήμα, αλλά θα είναι αποτελεσματικό μόνο αν το προσωπικό εκπαιδευθεί ανάλογα, αν υπάρχουν διαθέσιμοι επαρκείς πόροι και αν ενισχυθεί αναλόγως η ευθύνη των γενικών διευθυντών.
Σε αυτό το πλαίσιο, δυο πτυχές της διαδικασίας έχουν ιδιαίτερη σημασία για μας.
Πρώτον, η Επιτροπή δεν έχει δώσει συνέχεια στη σύστασή μας για τη συγκρότηση εξωτερικού οργάνου δημοσιονομικής πειθαρχίας.
Η Επιτροπή ενδέχεται να έχει πολύ βάσιμους λόγους που δεν το κάνει, αλλά θα θέλαμε να γνωρίζαμε ποιοι είναι οι λόγοι αυτοί.
Η Ομάδα μου αποδέχεται την ίδρυση υπηρεσίας συμβουλών και παροχής βοήθειας για οικονομικές ατασθαλίες, όπως προτείνεται στη Λευκή Βίβλο, μόνο αν μπορεί να εξασφαλιστεί ότι μια τέτοια υπηρεσία παροχής βοήθειας δεν θα υπονομεύει κατά οποιονδήποτε τρόπο τα καθήκοντα και τις αρμοδιότητες της OLAF.
Μετά από ενάμιση χρόνο συζητήσεων και προετοιμασιών η Επιτροπή αναλαμβάνει τώρα δράση προς τη σωστή κατεύθυνση.
Η διαδικασία της μεταρρύθμισης είναι στο σωστό δρόμο και βρίσκεται στη φάση της υλοποίησης όπως δείχνουν οι εκθέσεις προόδου της Επιτροπής.
Ο μόνος κίνδυνος που αντιμετωπίζουμε τώρα κατά την άποψη μου είναι να γίνουμε αυτάρεσκοι και να υποκύψουμε στις δυνάμεις του συντηρητισμού.
Βρίσκονται παντού: στο Κοινοβούλιο, στο Συμβούλιο, στην Επιτροπή.
Καλώ, ως εκ τούτου, την Επιτροπή να διπλασιάσει τις προσπάθειες της και να εγγυηθεί ότι σε δυο χρόνια θα μπορέσουμε να δείξουμε στους ευρωπαίους πολίτες τα πρώτα αποτελέσματα και να τους πείσουμε ότι η Επιτροπή εργάζεται και πάλι.
Κύριε Πρόεδρε, καταρχάς θέλω να ευχαριστήσω και τους τέσσερις εισηγητές των εκθέσεων για το εξαίρετο έργο τους.
Η βελτίωση της διοίκησης της ΕΕ είναι μία από τις σημαντικότερες μεταρρυθμίσεις αυτής της κοινοβουλευτικής περιόδου.
Κύριος στόχος της μεταρρύθμισης της Επιτροπής πρέπει να είναι η ελάττωση της γραφειοκρατίας, η αύξηση της αποτελεσματικότητας και η εξάλειψη των αμφισβητήσεων για τα οικονομικά.
Αυτό προϋποθέτει απλούστευση των μεθόδων εργασίας, μεταβίβαση αρμοδιοτήτων στα χαμηλότερα επίπεδα και καθορισμό της αρμοδιότητας λήψης αποφάσεων.
Κλειδί της μεταρρύθμισης αποτελεί η αύξηση και ο τονισμός της προσωπικής ευθύνης.
Οι διευθυντές των θεσμικών οργάνων πρέπει να φέρουν τόσο τη νομική όσο και την οικονομική ευθύνη των αποφάσεων.
Ο τονισμός της προσωπικής ευθύνης προϋποθέτει μεταξύ άλλων την άμεση μεταρρύθμιση του Κανονισμού Υπηρεσιακής Κατάστασης του προσωπικού.
Η μεταρρύθμιση προϋποθέτει την κατάρτιση του προϋπολογισμού βάσει δραστηριοτήτων.
Οι διευθυντές των μονάδων και των θεσμικών οργάνων θα πρέπει να έχουν ένα ορισμένο περιθώριο ευελιξίας στη διαχείριση.
Η προσοχή πρέπει να εστιάζεται κυρίως στα αποτελέσματα που πρέπει να επιτευχθούν και όχι στη μέθοδο εργασίας.
Μόνο με τον τρόπο αυτό θα μπορέσει να επιτευχθεί πιο αποτελεσματική κατανομή των διαθέσιμων πόρων.
Το θεσμικό όργανο και ο διευθυντής του πρέπει να έχουν σαφώς τη δυνατότητα της βέλτιστης δυνατής διαχείρισης.
Η ανάληψη ευθύνης προϋποθέτει την εγκατάλειψη του εκ των προτέρων δημοσιονομικού ελέγχου.
Εάν υπάρχουν περισσότεροι από ένας λήπτες αποφάσεων, κανείς δεν φέρει σαφώς την ευθύνη.
Η μεταρρύθμιση της διοίκησης είναι απαραίτητη ιδιαιτέρως για τη βελτίωση των χρηματοπιστωτικών συναλλαγών της Ευρωπαϊκής Ένωσης.
Στο θέμα της εξόφλησης των τιμολογίων της ΕΕ πρέπει να φτάσουμε στην ίδια πρακτική με τον έξω κόσμο.
Η σημερινή προθεσμία εξόφλησης των τριών μηνών είναι υπερβολικά μακρά, για να μην αναφέρω ότι πολλές πληρωμές καθυστερούν πάνω από χρόνο.
Είναι ντροπή, εάν λάβουμε υπόψη ότι η ίδια η ΕΕ είναι υπέρμαχος του εκσυγχρονισμού της οικονομίας.
Η Ομάδα μου υποστηρίζει σθεναρά τη μεταρρύθμιση της διοίκησης.
Κύριε Πρόεδρε, και η Ομάδα των Πρασίνων / Ευρωπαϊκή Ελεύθερη Συμμαχία υποστηρίζει τις μεταρρυθμίσεις της Επιτροπής, όπως αυτές περιγράφονται στη Λευκή Βίβλο, και παροτρύνει για την ταχεία υλοποίησή τους.
Σήμερα, κατά τη συζήτηση για τη Νίκαια, ακούσαμε επανειλημμένα ότι η ΕΕ αντιμετωπίζει μεγάλες προκλήσεις και ότι η διεύρυνση σε περισσότερα από 27 κράτη θα θέσει τελικά υπό δοκιμασία την αντοχή των ευρωπαϊκών θεσμών.
Παράλληλα, η εκτίμηση που τρέφει ο πληθυσμός για τους τελευταίους δεν είναι υψηλή διότι, αφενός, υπάρχει έλλειψη εμπιστοσύνης στους θεσμούς αυτούς και, αφετέρου, εντείνονται οι πιέσεις από διάφορα προβλήματα.
Και θα αναφέρω μόνο ορισμένα παραδείγματα επίκαιρων προβλημάτων που έχουν πλέον επείγοντα χαρακτήρα: πετρελαϊκή κρίση, κλιματική αλλαγή, κρίση των "τρελών αγελάδων" .
Χρειαζόμαστε επειγόντως μια μεταρρύθμιση των θεσμών που θα αποκαταστήσει το κλίμα εμπιστοσύνης και θα τονώσει την ικανότητα δράσης μας.
Χρειαζόμαστε νομιμότητα μέσω της ενίσχυσης της αποτελεσματικότητας, μια διαχείριση με βάση τις δραστηριότητες, καθιέρωση της έννοιας της υπευθυνότητας, αύξηση της διαφάνειας, μια διοίκηση πλησιέστερη στον πολίτη και αποκέντρωση.
Δεν μπορούμε παρά να υποστηρίξουμε τους στόχους αυτούς, τους οποίους έθεσε η Επιτροπή.
Ωστόσο, φοβόμαστε μήπως για ορισμένες πτυχές λείπει ακόμη το θάρρος.
Και αναφέρω το παράδειγμα της διαφάνειας.
Η Επιτροπή προέβη σε μεγάλες υποσχέσεις κατά την ανάληψη των καθηκόντων της.
Δυστυχώς, η πραγματικότητα είναι διαφορετική.
Τούτο καταδεικνύεται από τη συμφωνία πλαίσιο που συνήφθη με το Κοινοβούλιο, καθώς και από τις ρυθμίσεις για την πρόσβαση στην πληροφόρηση.
Στους τομείς αυτούς, πιστεύουμε ότι υπάρχει ακόμη ανάγκη για βελτιώσεις και ελπίζουμε ότι η Επιτροπή θα επιδείξει περισσότερο θάρρος όσον αφορά το ζήτημα της διαφάνειας.
Δεσμεύσεις αναλήφθηκαν και όσον αφορά την πειθαρχική διαδικασία, αλλά μέχρι τούδε δεν υπάρχουν σαφείς κανόνες ούτε και σαφείς εξηγήσεις για τον τρόπο εφαρμογής των κανόνων αυτών επίσης, το ζήτημα των εξωτερικών συνεργατών δεν έχει ακόμη διευκρινισθεί οριστικά.
Εκφράζουμε την ελπίδα ότι σύντομα θα υπάρξει μια σαφής ενημέρωση σχετικά.
Όσον αφορά την καταγγελία δυσλειτουργιών ή whistle-blowing, συμφωνώ με όσα είπε ο κ. van Hulten.
Και στον τομέα αυτό θα θέλαμε να επιδείξει η Επιτροπή περισσότερη θέληση για διαφάνεια και πιο ανοικτό πνεύμα κατά το χειρισμό του προβλήματος, διότι τα άτομα που προέβησαν στις καταγγελίες αυτές συνέβαλαν επίσης έως ένα βαθμό στην έναρξη των μεταρρυθμίσεων.
Όσον αφορά την εκτέλεση του προϋπολογισμού, η Επιτροπή αλλά και το Κοινοβούλιο οφείλουν να εξετάσουν πώς θα αντιμετωπίσουν μελλοντικά το πρόβλημα των καθυστερήσεων στις πληρωμές, πώς θα αρχίσουν να εξετάζουν σταδιακά το ζήτημα της ανάληψης δεσμεύσεων και κατά την εφαρμογή νέων προγραμμάτων, ούτως ώστε να μην παρατηρείται πάντοτε αυτό το μεγάλο χάσμα μεταξύ υποσχέσεων και εκπλήρωσης των τελευταίων.
Και όσον αφορά το προσωπικό, θα θέλαμε - ιδίως εμείς, η Ομάδα των Πρασίνων - το Κοινοβούλιο να είχε τηρήσει ευνοϊκότερη στάση έναντι της Επιτροπής.
Κατά τη γνώμη μας, ο ρυθμός αύξησης του προσωπικού είναι μάλιστα εξαιρετικά βραδύς, δεδομένου ότι τα τρέχοντα καθήκοντα ενόψει της διεύρυνσης προς την Ανατολική Ευρώπη, συνεπάγονται οπωσδήποτε μεγαλύτερες αυξήσεις του προσωπικού στο μέλλον.
Αλλά, όπως είπα προηγουμένως, η υποστήριξη του Κοινοβουλίου ήταν δυστυχώς ελλιπής.
Το Κοινοβούλιο οφείλει να αναγνωρίσει ότι ευθύνεται και αυτό ως ένα βαθμό για την κατάσταση.
Γενικά, θεωρούμε ότι οι προτεινόμενες ιδέες είναι ορθές και ικανοποιητικές και ελπίζουμε ότι η Επιτροπή θα επιδείξει επιμονή και ακόμη μεγαλύτερο θάρρος όσον αφορά την υλοποίησή τους.
Κύριε Πρόεδρε, παρά την προσπάθεια των εισηγητών να υποστηρίξουν το έργο της Επιτροπής, παραμένει το γεγονός ότι δεν έχει ακόμα δοθεί μια σφαιρική και κατανοητή απάντηση στις συστάσεις της Επιτροπής Ανεξαρτήτων Εμπειρογνωμόνων, η οποία να στοχεύει σε μια πολιτική διακυβέρνησης και όχι στην καλύτερη διοίκηση του θεσμικού οργάνου.
Αναγνωρίζουμε επίσημα ότι η Επιτροπή μερίμνησε να εισαγάγει βαθμιαία μια νέα ονοματολογία του προϋπολογισμού, αλλά θα θέλαμε να μάθουμε πότε θα ολοκληρωθεί αυτή η διαδικασία .
Θα ήθελα μόνο να υπενθυμίσω ότι, σύμφωνα με τους εμπειρογνώμονες, από την ισχύουσα ονοματολογία του προϋπολογισμού προκύπτει ότι ένα μεγάλο μέρος των επιδοτήσεων αποτελούν, στην πραγματικότητα, συγκαλυμμένες συμβάσεις, τις οποίες η Επιτροπή αρνείται να αντιμετωπίσει ως τέτοιες, δεδομένου ότι στις επιδοτήσεις επικρατεί ακόμα λιγότερη διαφάνεια από ό,τι στις συμβάσεις.
Δεν θέλω να αναφερθώ στις διαδικασίες πρόσληψης· η μυστικότητα που χαρακτηρίζει τις συγκεκριμένες διαδικασίες παραμένει ως σήμερα ακατανόητη.
Εμείς θεωρούμε ότι η μόνη δυνατή μεταρρύθμιση προτάθηκε από την Ομάδα των Σοσιαλιστών, οι οποίοι υπέβαλαν τρεις τροπολογίες στην έκθεση του συναδέλφου κ. Bφsch, την οποία συζητήσαμε στην προηγούμενη συνεδρία.
Τελειώνοντας, θα ήθελα να αναφερθώ στην επιτροπολογία.
Η Επιτροπή των Εμπειρογνωμόνων σημείωνε ότι οι επιτροπές των αντιπροσώπων των κρατών μελών τείνουν να καταστούν, στην πράξη, μηχανισμός εκπροσώπησης των εθνικών συμφερόντων στην υλοποίηση των κοινοτικών πολιτικών, καταλήγοντας μερικές φορές σε χώρο μοιρασιάς των κοινοτικών κονδυλίων.
Κατά τη γνώμη μας, σε αυτό το σημείο η Επιτροπή δεν βλέπει, δεν ακούει και αν καμιά φορά μιλάει, μιλάει ψιθυριστά.
Όσον αφορά τη μεταρρύθμιση της Επιτροπής, θεωρούμε ότι είναι ολοφάνερη η απόκλιση μεταξύ των φιλοδοξιών που εξαγγέλλονται και των πράξεων που υλοποιούνται.
Κύριε Πρόεδρε, στην προς Ρωμαίους επιστολή ο Απόστολος Παύλος καλεί τους αναγνώστες να αλλάξουν ανανεώνοντας τον τρόπο σκέψης τους.
Η αλλαγή αυτή χρειάζεται προκειμένου να υπηρετήσει κανείς το Θεό με ειλικρίνεια και όχι επειδή του το επιβάλλουν κάποιοι κανόνες.
Παρόλο που οι αλλαγές και οι μεταρρυθμίσεις στην Επιτροπή δεν μπορούν να συγκριθούν με την αλλαγή που εννοούσε ο Παύλος, αυτή η βιβλική αρχή περιλαμβάνει ένα σημαντικό δίδαγμα για την Επιτροπή: οι κανόνες δεν μπορούν να εξασφαλίσουν την ειλικρινή υπακοή.
Ο Επίτροπος Kinnock προσπαθεί βελτιώνοντας και τροποποιώντας τους κανόνες να ενισχύσει την αίσθηση ευθύνης των μελών της Επιτροπής.
Όσο καλές και αν είναι οι προθέσεις των κανόνων αυτών, το ζητούμενο τελικά είναι η εφαρμογή τους.
Οι νέοι κανόνες θα πρέπει επομένως να είναι εφαρμόσιμοι.
Η μεταρρύθμιση αφορά πρώτα απ' όλα μία αλλαγή στάσης και συμπεριφοράς της Επιτροπής και των υπαλλήλων της.
Η νέα στάση θα πρέπει να εκφράζεται με τη διαφάνεια της διοίκησης.
Στον τομέα αυτόν υπάρχουν ακόμα πολλές ελλείψεις στα μεταρρυθμιστικά σχέδια.
Η προτεινόμενη συμβουλευτική υπηρεσία για οικονομικές παρατυπίες δεν είναι μόνο εις βάρος της διαφάνειας αλλά και του έργου της OLAF.
Με έναν περιορισμένο προϋπολογισμό θα πρέπει η Επιτροπή να κάνει επιλογές μεταξύ των καθηκόντων της.
Θα πρέπει να επιλέξουμε μεταξύ της εμβάθυνσης ή της διεύρυνσης της Ένωσης.
Τα επόμενα χρόνια θα αφιερωθούν στις προσπάθειες για τη διεύρυνση.
Γι' αυτό εκπλήττομαι που οι εισηγητές Guy-Quint και Pomιs Ruiz αγνοούν απολύτως αυτή την προβληματική και θεωρούν τη μεταρρύθμιση απλώς ως ένα μέσο για την πολιτική ένωση της Ευρώπης.
Πιστεύω ότι η μεταρρύθμιση της Επιτροπής θα πρέπει να εξετάζεται υπό το φως της διεύρυνσης και να προσανατολίζεται σ' αυτή.
Κύριε Πρόεδρε, αξιότιμοι συνάδελφοι, με το ζήτημα της μεταρρύθμισης της Επιτροπής προχωράει η πορεία προς τα νέα ευρωπαϊκά θεσμικά όργανα: νέα από την άποψη ότι θα είναι διαφορετικά από τα προηγούμενα λόγω των προβλημάτων που ανέκυψαν κατά την προηγούμενη διαχείριση και βάσει της διεξοδικής, συγκροτημένης και συχνά πολύπλοκης έκθεσης των Ανεξαρτήτων Εμπειρογνωμόνων .
Όπως συμβαίνει με κάθε καινοτομία που ανατρέπει παγιωμένες καταστάσεις, είναι προφανές ότι θα πρέπει να είμαστε προσεκτικοί και επιμελείς.
Όποιος έχει νομοθετική ευθύνη δεν μπορεί και δεν πρέπει να υποκινείται από συναισθηματικούς παράγοντες και δεν πρέπει να αποδεχτεί καθ' ολοκληρίαν προτάσεις, οι οποίες προέρχονται μεν από αυθεντίες, δεν ανταποκρίνονται δε στη λογική της αντιπροσωπευτικότητας.
Οι εμπειρογνώμονες, ως εμπειρογνώμονες, είναι τεχνικοί, μα ο νομοθέτης δεν μπορεί να είναι ούτε ο υλικός εκτελεστής τους ούτε άλλος ένας εμπειρογνώμονας: πρέπει να ακούει, να συμβουλεύεται, να σκέφτεται και στη συνέχεια να δημιουργεί με δική του πρωτοβουλία, διαφορετικά καλά θα κάνει να σταματήσει να ασχολείται με την πολιτική και να αναθέσει τη νομοθεσία στους εμπειρογνώμονες.
Ας θυμηθούμε ότι ήδη το Δικαστήριο έχει απορρίψει ένα τμήμα της μεταρρύθμισης που εγκρίθηκε πέρσι τον Σεπτέμβριο, με όχι ιδιαίτερα προσεκτικό τρόπο, αν και συμφώνως προς την πρόταση των εμπειρογνωμόνων.
H Επιτροπή, θεμελιώδες θεσμικό όργανο της Ένωσης με τη σημερινή της μορφή, υλοποιεί, με όλη τη διάρθρωσή της, την πολιτική της Ένωσης, βάσει της βούλησης του Κοινοβουλίου και του Συμβουλίου.
Το Κοινοβούλιο πρέπει να καταφέρει, χωρίς επηρεασμούς, να πραγματοποιήσει τη μεταρρύθμιση της Επιτροπής στα απαραίτητα και αναγκαία σημεία, για να επιτύχει, βεβαίως, αποτελεσματικότητα και διαφάνεια αλλά και για να μπορούν όσοι δρουν να έχουν αυτογνωσία, να ξέρουν ποιοι είναι, τι κάνουν και για ποιους εργάζονται.
Κατά την προσωπική μου άποψη, σε ολόκληρο τον κόσμο δεν υπάρχει στον κόσμο διάρθρωση μεγαλύτερης και ουσιαστικότερης σημασίας: δεκαπέντε έθνη, αύριο είκοσι ή περισσότερα, μια ολόκληρη ήπειρος· η καρδιά του πιο εκβιομηχανισμένου τμήματος του πλανήτη χτυπάει στην Ένωση, χτυπάει στην Επιτροπή και, διαμέσου των διαρθρώσεων της, υπέρ της Ένωσης.
Τόσο στην Επιτροπή όσο και στο Κοινοβούλιο θα πρέπει να υπάρχουν λειτουργοί με άριστες ικανότητες, οι οποίοι θα έχουν συνείδηση του λειτουργήματός τους, θα αμείβονται κατάλληλα, θα ενεργούν, αλλά με όλες τις εγγυήσεις και τα χαρακτηριστικά που προσιδιάζουν στο λειτούργημά τους, θα είναι υπεύθυνοι αλλά όχι εκτεθειμένοι σε ενδεχόμενες προσβολές.
Παρέχοντας την οφειλόμενη αναγνώριση σε όλους βρίσκονται εδώ επειδή είναι ικανοί και πολύ εργατικοί, θα έχουμε εξαιρετικά θεσμικά όργανα.
Κάθε άλλη οδός θα προκαλούσε μια συνολική οπισθοδρόμηση και θα δημιουργούνταν ίσως τα ίδια προβλήματα που δημιουργήθηκαν και στο παρελθόν και εξαιτίας των οποίων προβήκαμε στη μεταρρύθμιση.
Κύριε Πρόεδρε, θα ήθελα να αρχίσω αναγνωρίζοντας την εξαιρετική δουλειά του κ. Harbour σ' αυτή την έκθεση.
Όπως και ο κ. Van Hulten, θα ήθελα να επαινέσω το πνεύμα συνεργασίας που επέδειξε δεχόμενος ιδέες και προτάσεις άλλων πολιτικών ομάδων.
Παράλληλα, ευχαριστώ την Επιτροπή και το προσωπικό της για την υποστήριξη και τη συμβολή τους.
Η έκθεση Harbour είναι στην πράξη μόνο το ευρύ πλαίσιο, ο βασικός σκελετός.
Πρέπει να γίνουν πολλά ακόμη και πιστεύω ότι το Κοινοβούλιο δεν μπορεί να επαναπαύεται στις δάφνες του.
Ακούσαμε ήδη ότι ο Επίτροπος υπέβαλε νωρίτερα σήμερα μια σειρά εγγράφων για συγκεκριμένες πτυχές της έκθεσης.
Το Κοινοβούλιο, όπως πληροφορούμαι, δεν θα τις εξετάσει επίσημα.
Αυτό είναι λάθος.
Διότι οτιδήποτε αφορά την μεταρρύθμιση του προσωπικού της Επιτροπής θα έχει τελικά επιπτώσεις στο Κοινοβούλιο και αυτό δεν πρέπει να το ξεχνάμε.
Θα ήθελα να σχολιάσω μερικές από τις 26 τροπολογίες που έγιναν στην έκθεση Harbour.
Όπως θα αναμένατε, υποστηρίζουμε τις τροπολογίες αριθ.
1 ως 6, που υποβλήθηκαν από το ΕΣΚ.
Ωστόσο, αποσύρουμε την τροπολογία αριθ.
6 και ζητάμε χωριστή ψηφοφορία για το δεύτερο μέρος της τροπολογίας αριθ.
15, καθώς δεν πιστεύουμε ότι το παρόν σύστημα της ΕΚΤ προσφέρεται για αυτή την κατάσταση.
Ζητάμε οι τροπολογίες αριθ.
20 και 23 να εκληφθούν ως προσθήκες, καθώς θα ήταν εντελώς παράλογο να διαγραφεί στην παράγραφο 10 η συμμετοχή του προσωπικού στη χάραξη των εργασιακών στόχων και ο ρόλος του συστήματος αξιολόγησης στην προσωπική ανάπτυξη των ατόμων.
Η τροπολογία αριθ.
23 φαίνεται σαν μεταγενέστερη σκέψη και μολονότι δεν είμαστε αντίθετοι, δεν θα πρέπει να αντικαταστήσει την υφιστάμενη παράγραφο 22.
Υποστηρίζουμε τις τροπολογίες αριθ.
13, 14, 16 και 9 που υποβλήθηκαν από το ΕΛΚ.
Είμαστε αντίθετοι με τις υπόλοιπες τροπολογίες, καθώς είτε δεν προσθέτουν τίποτε ουσιαστικό στην έκθεση είτε είναι εντελώς ανεδαφικές.
Θα ήθελα να πω δυο λόγια εν συντομία για την αλλαγή.
Η αλλαγή δεν είναι ποτέ εύκολη.
Πολλοί αντιστέκονται στην αλλαγή, επειδή φοβούνται να κάνουν αυτό το βήμα στο άγνωστο.
Μπορώ να πω, ως υπάλληλος ενός οργανισμού που έκανε περικοπές χωρίς προηγούμενη διαβούλευση με το υπάρχον προσωπικό, ότι ζηλεύω το προσωπικό της Επιτροπής.
Θα ήθελα επίσης να πω, ως ενός άλλου οργανισμού που απολύθηκε λόγω περικοπών του προσωπικού, ότι ζηλεύω το προσωπικό της Επιτροπής και ιδιαίτερα τον τρόπο με τον οποίο εργάζονται και συνεργάζεται και ο Επίτροπος μαζί τους.
Δεν είναι εύκολο να απολύεσαι.
Μακάρι να μου είχε δοθεί και εμένα η ευκαιρία να επανεκπαιδευτώ για μια άλλη θέση σ' εκείνον τον ίδιο οργανισμό.
Αρχικά θα ήθελα να συγχαρώ τον κ. Harbour.
Υπενθυμίζω τι είπε σχετικά με τη μακρά περίοδο κυοφορίας αυτής της εργασίας και θα ήθελα να παροτρύνω την Επιτροπή να μην θεωρεί ότι το χρονικό περιθώριο είναι απεριόριστο.
Υπήρξε ένα κενό και παροτρύνω την Επιτροπή να κατανοήσει ότι η ανάκτηση της αυτοπεποίθησής της είναι σημαντική για εμάς εδώ στο Κοινοβούλιο και ακόμα πιο σημαντική για τους λαούς της Ευρώπης.
Θα ήθελα τώρα να επιστήσω την προσοχή σε όσα είπε ο κ. Lamassoure στην αιτιολογική του έκθεση σχετικά με τον θεσμικό ρόλο της Επιτροπής και ειδικότερα με την πολιτική πρωτοβουλία.
Δεν συμφωνώ συχνά με τον συνάδελφο κ. Van Dam, με τον οποίο είμαστε μαζί στην αντιπροσωπεία της Εσθονίας.
Είπε, όμως, δύο πράγματα που με βρίσκουν σύμφωνο, πρώτον ότι είναι αναγκαία μια αλλαγή νοοτροπίας και, δεύτερον, ότι η διεύρυνση αποτελεί βασικό παράγοντα για τη μελλοντική επιτυχία της Επιτροπής.
Ο κ. Lamassoure λέει σχετικά με τη διεύρυνση ότι η Επιτροπή, όσον αφορά την διαδικασία ένταξης, αναμένεται να προτείνει μια συνεκτική στρατηγική, η οποία θα αντανακλά το ενδιαφέρον της Ένωσης για το πολιτικό της χρονοδιάγραμμα - όχι μόνο μια εκτίμηση σχετικά με την καταλληλότητα της κάθε υποψήφιας χώρας.
Την προηγούμενη φορά που ήμουν μέλος αυτού του Κοινοβουλίου, Πρόεδρος της Επιτροπής ήταν ο Ζακ Ντελόρ και συνεργαζόταν με τον Επίτροπο Brittan και πριν από εκείνον με τον Επίτροπο Cockfield.
Δεν περίμεναν από το Συμβούλιο Υπουργών να τους δώσει έτοιμες ιδέες.
Εκείνοι μόνοι τους επεξεργάστηκαν το πρόγραμμα της ενιαίας αγοράς.
Συνεργάστηκαν αρμονικά με το Κοινοβούλιο σε όλη την διαδικασία.
Προώθησαν το σχέδιο και το πραγματοποίησαν.
Υπήρχε ένα πνεύμα αυτοπεποίθησης και αρμονικής συνύπαρξης μεταξύ των θεσμικών οργάνων.
Θα ήθελα απλώς να πω στον Επίτροπο Kinnock, αν και είμαι βέβαιος ότι δεν χρειάζεται ενθάρρυνση έπ' αυτού, ότι δεν πρόκειται απλώς για ένα θέμα διαχείρισης ή για μια τεχνική λεπτομέρεια, αλλά για ένα θέμα προσωπικού και πίστης σε ό,τι κάνουμε και πίστης ότι το Κοινοβούλιο θα συνεργαστεί με την Επιτροπή.
Πρέπει να έχουμε ένα στόχο.
Ο στόχος αυτός είναι η διεύρυνση και είναι τρομερά δύσκολο να επιτευχθεί, όμως προσμένουμε από την Επιτροπή να είναι η κινητήρια δύναμη και επιθυμούμε πραγματικά να την ακολουθήσουμε.
Κύριε Πρόεδρε, κάθε διοίκηση πρέπει να αναθεωρείται κατά περιόδους, να ρυθμίζεται και να προσαρμόζεται στους καιρούς.
Κατά συνέπεια, οι προτάσεις της Επιτροπής - η Λευκή Βίβλος - που προωθήθηκαν από τον Επίτροπο Kinnock, έχουν την υποστήριξη της πολιτικής μου Ομάδας.
Η έκθεση του κ. Harbour αξιολογεί θετικά τις προτάσεις αυτές και υποστηρίζουμε επίσης την έκθεση του κ. Harbour, που εγκρίθηκε από την Επιτροπή Νομικών Θεμάτων και Εσωτερικής Αγοράς.
Ωστόσο, στη σοσιαλιστική Ομάδα εκτιμάμε ότι η ισχύουσα λειτουργία της κοινοτικής δημόσιας διοίκησης είναι αρκετά αποτελεσματική.
Πρέπει να υπενθυμίσουμε ότι η κρίση της Επιτροπής δεν προκλήθηκε από κανένα ελάττωμα της κοινοτικής διοίκησης, αλλά από προβλήματα που δεν είχαν σχέση με την διοικητική λειτουργία και αποτελεί αυθαιρεσία η τάση να αποδώσουμε την κρίση της Επιτροπής σε κακή λειτουργία της διοίκησής της.
Οφείλουμε να έχουμε υπόψη ότι η κοινοτική διοίκηση βασίζεται σε συγκεκριμένες αρχές, θεμελιωμένες στην πρακτική της ευρωπαϊκής διοίκησης, όπως είναι η αρχή της σταδιοδρομίας και της σταθερότητας της απασχόλησης.
Οι αρχές αυτές καθιερώθηκαν μετά από ένα προηγούμενο στάδιο, στο οποίο οι δημόσιες θέσεις στελεχώνονταν σε συνάρτηση με την κατανομή της επιρροής, με το σύστημα της λείας ή των λαφύρων.
Σε αντίθεση με αυτό, το σύστημα της σταθερής δημόσιας διοίκησης αποτελούσε την εγγύηση ότι οι πολιτικές αλλαγές δεν θα επηρέαζαν τη λειτουργία της διοίκησης.
Σε χώρες όπως η Ισπανία, η οποία πέρασε ταραγμένες περιόδους στην πολιτική της ζωή, η διοίκηση υπήρξε τουλάχιστον μία εγγύηση σταθερότητας.
Ως εκ τούτου, μολονότι αναγνωρίζουμε την ανάγκη για εκσυγχρονισμό της διοίκησης, το μέλημά μας είναι να διασφαλισθούν αυτές οι θεμελιώδεις αρχές της κοινοτικής διοίκησης, που εκτελείται σήμερα από ανώτατους υπαλλήλους με υψηλό επίπεδο ικανότητας, οι οποίοι είναι πολλές φορές υποχρεωμένοι, με μεγάλο προσωπικό κόστος, να αλλάξουν τον τόπο κατοικίας τους για να εγκατασταθούν στις Βρυξέλλες και έχουν απολαβές ανάλογες της προσπάθειας που αυτό σημαίνει.
Υποθέτουμε ότι η Επιτροπή θα συνεχίσει να παρουσιάζει συγκεκριμένες προτάσεις.
Πιστεύουμε ότι θα έχουμε την ευκαιρία να αποφανθούμε σχετικά μ' αυτές και ότι κατά το διάστημα αυτό θα έχουμε τη δυνατότητα να βοηθήσουμε την Επιτροπή στην ανάπτυξη της δημόσιας λειτουργίας της.
Όμως πιστεύουμε ότι πρέπει να σεβαστούμε δύο θεμελιώδεις αρχές: πρώτον, την αναγνώριση των καταστάσεων που αναγνωρίζονται από το δίκαιο, των λεγόμενων κεκτημένων δικαιωμάτων των υπαλλήλων, και, δεύτερον, την αρχή της σταθερότητας, της εγγύησης, καθώς και το δικαίωμα του συνδικαλισμού, το δικαίωμα της υπεράσπισης εκ μέρους των υπαλλήλων, της θέσης και της σταδιοδρομίας τους και επίσης του επαγγελματικού τους κύρους.
Μ' αυτή την σκέψη παροτρύνουμε την Επιτροπή και τον κ. Kinnock να συνεχίσουν τις προσπάθειες της μεταρρύθμισης.
Κύριε Πρόεδρε, κύριοι Επίτροποι, αγαπητοί συνάδελφοι, με δικαιολογημένη προσδοκία παρακολουθούμε αυτή τη μεταρρύθμιση.
Λυπάμαι μόνο που την προκάλεσε η παραίτηση της Επιτροπής, η οποία πραγματοποιήθηκε το Μάρτιο του 1999, λόγω παράτυπων ενεργειών και κακοδιοίκησης.
Αφού κλονίσθηκε η εμπιστοσύνη των πολιτών προς τα ευρωπαϊκά θεσμικά όργανα, είναι πιο δύσκολο να ανακτηθεί τώρα.
Είναι προφανείς οι δυσκολίες της Επιτροπής για την εκτέλεση διαφόρων προγραμμάτων.
Συσσωρεύονται καθυστερήσεις στις πληρωμές και τα εμπόδια είναι γνωστά.
Τα νέα καθήκοντα πολλαπλασιάσθηκαν, η περιπλοκότητα και η βραδύτητα των διαδικασιών ενισχύθηκαν, οι δομές, οι μέθοδοι και οι προϋποθέσεις τυπικού χαρακτήρα δεν άλλαξαν.
Το αποτέλεσμα είναι αυτό που γνωρίζουμε, και βοήθησε η αφοσίωση και η ικανότητα πολλών που αναλαμβάνουν καθήκοντα στην Επιτροπή και στη διοίκησή της.
Είναι επείγον να βελτιστοποιήσει η Επιτροπή τη χρήση των υφιστάμενων ανθρώπινων πόρων και να προωθήσει νέες προσλήψεις.
Αλλά αυτό δεν αρκεί για να βελτιωθεί η εκτέλεση των δράσεων και των διαθέσιμων κονδυλίων.
Περιμένουμε μία σε βάθος αναδιοργάνωση δομών και μεθόδων εργασίας, είναι απαραίτητη η διασαφήνιση της κατανομής αρμοδιοτήτων μεταξύ Κοινοβουλίου, Συμβουλίου και Επιτροπής.
Στα δύο πρώτα θεσμικά όργανα ανήκει ο καθορισμός πολιτικών και προτεραιοτήτων, η διάθεση χρηματοδοτικών μέσων.
Έργο της Επιτροπής θα είναι να συγκεντρώσει όλες τις προϋποθέσεις για την πραγματοποίηση της χρηματοοικονομικής διαχείρισης των κοινοτικών προγραμμάτων.
Όσον αφορά αυτή την τελευταία πτυχή, είναι απαραίτητο να ενισχυθεί ο εκτελεστικός ρόλος της Επιτροπής, κυρίως μέσω της μεταρρύθμισης της επιτροπολογίας.
Για να είμαστε σαφείς: εάν, με βάση το άρθρο 274 της Συνθήκης, η Επιτροπή έχει την ευθύνη για την εκτέλεση του προϋπολογισμού, ορισμένες παρεμβάσεις των κρατών μελών μέσω διαχειριστικών ή κανονιστικών επιτροπών, που προωθούνται βασικά για να εκφράσουν εθνικά συμφέροντα, αποτελούν εμπόδια για την αποτελεσματικότητα της διαχείρισης της Επιτροπής.
Γι' αυτό πρέπει επίσης να αλλάξει αυτό που έχει ονομασθεί επιτροπολογία.
Ελπίζοντας στην επιτυχία αυτής της μεταρρύθμισης συγχαίρω τους τέσσερις εισηγητές, κυρίως την κ. Catherine Guy-Quint, της οποίας την εργασία παρακολούθησα από πιο κοντά.
Κύριε Πρόεδρε, η παραίτηση της Επιτροπής την άνοιξη του 1999 αποτέλεσε πραγματικά το αποκορύφωμα μίας πολύ βαθύτερης προβληματικής κατάστασης εντός της Ευρωπαϊκής Επιτροπής, δηλαδή ασαφών δομών εργασίας οι οποίες κατέληξαν σε έλλειψη πολιτικής υπευθυνότητας, κατάτμηση των πολιτικών προτεραιοτήτων και ανεπαρκή αποτελέσματα.
Η Λευκή Βίβλος του Επιτρόπου Kinnock αποτελεί μία απάντηση στα προβλήματα αυτά, συγχρόνως ωστόσο προχωρεί πολύ περισσότερο καθώς στηρίζει τις προτάσεις για μεταρρυθμίσεις που περιέχει σε βασικές αρχές για μία σύγχρονη ευρωπαϊκή δημόσια υπηρεσία.
Μία τέτοια υπηρεσία θα πρέπει να έχει ως κέντρο της τον πολίτη και οι πολίτες περιμένουν με τη σειρά τους απτά αποτελέσματα και αποτελεσματικές παρεμβάσεις όπου διακυβεύονται τα συμφέροντά τους.
Περιπτώσεις όπως η κρίση της σπογγώδους εγκεφαλοπάθειας, οι τιμές του πετρελαίου, το φαινόμενο του θερμοκηπίου έχουν μία αναμφισβήτητη ευρωπαϊκή πτυχή.
Η Επιτροπή έχει να διαδραματίσει επομένως ένα σημαντικό ρόλο σε τέτοια ζητήματα.
Μπορούν να υπάρξουν αποτελέσματα υπέρ των πολιτών μόνο όταν η Επιτροπή κατορθώσει να δρα με ταχύτητα και διαφάνεια, αναθέτοντας συγχρόνως συγκεκριμένες ευθύνες σ' αυτή τη δημόσια υπηρεσία.
Αυτός θα πρέπει επομένως να είναι ο στόχος των μεταρρυθμίσεων εντός της Επιτροπής.
Διαπιστώσαμε όλοι μας πώς το κλίμα φόβου παρέλυσε σε μεγάλο βαθμό τη διαδικασία λήψης αποφάσεων εντός της Επιτροπής.
Αναφέρομαι και στις υπηρεσίες και τους υπαλλήλους, πρόκειται δηλαδή, θα έλεγα, για πλήρη παράλυση.
Ο τομέας των εξωτερικών σχέσεων είναι χαρακτηριστικός των σημαντικών προβλημάτων τα οποία εξακολουθεί δυστυχώς να αντιμετωπίζει η Επιτροπή.
Πολλές χιλιάδες αιτήσεις για συγκεκριμένα προγράμματα περιμένουν να αξιολογηθούν εδώ και πάνω από ένα χρόνο.
Επιστολές και αιτήσεις για παροχή πληροφοριών για την κατάσταση διαφόρων θεμάτων αγνοούνται ή αντιμετωπίζονται πρόχειρα.
Τέτοιες καταστάσεις έχουν πλήξει σοβαρά την αξιοπιστία της Επιτροπής απέναντι στους πολίτες.
Στα πλαίσια αυτά η πρόταση που υπέβαλε ο Επίτροπος Kinnock για την αποτελεσματικότητα, την κατευθυνόμενη διοίκηση και τον προϋπολογισμό αξίζει κάθε υποστήριξης.
Η πρόταση επιτρέπει στην Επιτροπή να επικεντρωθεί στα κύρια καθήκοντά της και να αυξήσει σημαντικά την αποτελεσματικότητά της.
Συγχρόνως δε, το πακέτο αυτών των μεταρρυθμιστικών προτάσεων μπορεί να θέσει τέλος στην παράδοση φόβου που επικρατεί, έτσι ώστε οι υπάλληλοι της Επιτροπής να ξαναποκτήσουν εμπιστοσύνη στις δυνάμεις τους, διότι πάρα πολλοί από αυτούς είναι εξαιρετικά άτομα.
Το Ευρωπαϊκό Κοινοβούλιο θα μπορεί στη συνέχεια να κρίνει την Επιτροπή βάσει των αποτελεσμάτων που αυτή πέτυχε, λαμβάνοντας υπόψη τις πολιτικές προτεραιότητες που όρισαν το Κοινοβούλιο και το Συμβούλιο, συγχρόνως όμως δίνοντας έμφαση στις υπηρεσίες που παρέχονται προς τους πολίτες, οι οποίες αποτελούν το σημαντικότερο κριτήριο.
Είναι απολύτως απαραίτητο να αποκαταστήσουμε την αξιοπιστία των ευρωπαϊκών δημοσίων υπηρεσιών απέναντι στο κοινό.
Ο στόχος αυτός δεν μπορεί να επιτευχθεί δίνοντας εξαιρετική έμφαση στο επίθετο "εσωτερικές" πριν από τη λέξη "μεταρρυθμίσεις" .
Οι πολίτες θα πρέπει, επίσης, να πειστούν ότι η Ευρωπαϊκή Επιτροπή είναι πραγματικά ανοικτή και διαφανής.
Η πρόσφατη Λευκή Βίβλος για την ευρωπαϊκή διακυβέρνηση περιλαμβάνει πολλές καλές προτάσεις προς την κατεύθυνση αυτή, ωστόσο σε άλλους τομείς μένουν πολλά ακόμα να γίνουν, όπως για παράδειγμα, όσον αφορά τη δημοσιοποίηση των εγγράφων, ζήτημα που δεν έχει ρυθμιστεί ακόμη ικανοποιητικά.
Θα πρέπει τώρα να κλείσουμε οριστικά το κεφάλαιο για τις απάτες, τη γραφειοκρατία και την ανατροπή της Επιτροπής.
Ας ανοίξουμε ένα νέο βιβλίο σχετικά με μία σύγχρονη ευρωπαϊκή δημόσια υπηρεσία η οποία ανταποκρίνεται σωστά στο συνταγματικό της ρόλο, είναι έτοιμη για τη διεύρυνση, θεωρεί, τέλος, την παροχή υπηρεσιών στους ευρωπαίους πολίτες ως τη νέα αποστολή της.
Η σοσιαλιστική ομάδα θα υποστηρίξει πλήρως τον Επίτροπο Kinnock και τον Πρόεδρο Πρόντι.
Φυσικά, θα δώσουμε ιδιαίτερη έμφαση στο μέλλον στα αποτελέσματα που θα επιτευχθούν και στα κριτήρια τα οποία τόσο σωστά περιγράφει η Λευκή Βίβλος.
Κύριε Πρόεδρε, κύριοι Επίτροποι, κυρίες και κύριοι βουλευτές, θα είμαι πολύ σύντομος, όμως προηγουμένως θα ήθελα να συγχαρώ όλους τους εισηγητές.
Το πνεύμα της συναίνεσης με το οποίο εργάστηκαν είναι ένα πολύ θετικό και ελπιδοφόρο στοιχείο.
Η συζήτηση, όπως έχουμε διαπιστώσει, δεν αφορά τόσο τις αρχές, τους στόχους ή δυνατότητες της μεταρρύθμισης όσο τις διαδικασίες, τον ρυθμό, το χρονοδιάγραμμα, τις πιθανές δυσλειτουργίες ή ανεπιθύμητες συνέπειες της εφαρμογής της.
Μιας μεταρρύθμισης απαραίτητης, παρότι το αρχικό της έναυσμα ήταν, όχι η φυσιολογική κριτική που γίνεται με το πέρασμα του χρόνου σε μια διοίκηση με αρκετές δεκαετίες ζωής στην πλάτη της, αλλά μια πραγματική πολιτική κρίση.
Ωστόσο, αυτό που έχουμε μπροστά μας δεν είναι μια πολιτική μεταρρύθμιση με διοικητικές συνέπειες, αλλά μια διοικητική μεταρρύθμιση με πολιτικές συνέπειες.
Βρισκόμαστε, λοιπόν, ενώπιον μιας από αυτές τις προκλήσεις τις οποίες σπάνια αντιμετωπίζουν οι αρμόδιοι πολιτικοί, οι οποίοι πρέπει να βρουν τον καλύτερο τρόπο να διασφαλισθεί η διακυβέρνηση των θεσμικών οργάνων και ταυτόχρονα την καλύτερη μέθοδο να παρασχεθεί στους πολίτες μια χρηστή διοίκηση.
Η επιτυχία της μεταρρύθμισης είναι επιτυχία όλων και όλοι μας διακυβεύουμε πολλά σ' αυτό το στοίχημα.
Ούτως εχόντων των πραγμάτων, θεωρώ όχι μόνο επίκαιρο, αλλά και απαραίτητο να διερευνήσουμε όλες τις δυνατότητες που παρέχει ο διοργανικός διάλογος.
Διάλογος ο οποίος πρέπει να ανοίξει στην διαδικασία συναπόφασης το βασικό κανονιστικό πλαίσιο των κοινοτικών οικονομικών.
Διάλογος ο οποίος πρέπει να επιτρέψει την καθιέρωση κοινών μηχανισμών στις πολιτικές ανθρώπινων πόρων.
Διάλογος ο οποίος πρέπει να καρποφορήσει πολυετείς δημοσιονομικές συμφωνίες, στο πλαίσιο των δημοσιονομικών προοπτικών, και τέλος, διάλογος ο οποίος μας επιτρέπει να εργαστούμε ενωμένοι για την συνέχιση και τον έλεγχο της μεταρρύθμισης.
Πιστεύω, κυρίες και κύριοι, ότι τον πολίτη δεν τον ενδιαφέρουν τόσο τα σχεδιαγράμματα, δηλαδή ο υλικός σχεδιασμός της μεταρρύθμισης, όσο τα σχέδια, δηλαδή οι στόχοι και οι συνέπειές της.
Οι πολίτες θα μας κρίνουν βάσει του βαθμού διαφάνειας, εγγύτητας των ευθυνών λήψης αποφάσεων, συνοχής στην κατανομή των αρμοδιοτήτων και σε συνάρτηση με την αποτελεσματικότητα που θα επιτευχθεί τελικά.
.
(EN) Σκεφτόμουν μία πολύ σωστή παρατήρηση που έκανε, μεταξύ άλλων, προηγουμένως ο κ. Van Hulten, προσπαθώντας να εξηγήσει το γεγονός ότι το Σώμα, και εγώ μαζί του, είχαμε την ευχαρίστηση να ακούσουμε νωρίτερα μια μακρά συζήτηση για τα εξωτερικά θέματα.
Θα ήθελα να τονίσω στον κ. Van Hulten ότι η διαφορά μεταξύ του χρόνου που αφιερώθηκε σε εκείνη τη συζήτηση και του χρόνου που αφιερώνεται σε ετούτη, σε συνάρτηση με τις συνθήκες στις οποίες διεξήχθησαν, είναι πολύ εύκολα κατανοητή.
Για το Ευρωπαϊκό Κοινοβούλιο, οι εξωτερικές υποθέσεις είναι ζωτικό και ενδιαφέρον θέμα και συμφωνώ απολύτως, έχοντας όλη μου τη ζωή και ο ίδιος ενδιαφέρον για τα θέματα αυτά, ότι η εξήγηση αυτή είναι ορθή.
Για το Ευρωπαϊκό Κοινοβούλιο, η μεταρρύθμιση είναι ένα θεμελιώδες ζήτημα, στο οποίο έχει αποφασιστική επιρροή τόσο ως αρμόδια για τον προϋπολογισμό αρχή όσο και ως νομοθετικό σώμα.
Έτσι εξηγείται γιατί στην πολιτική αφιερώνονται δύο ώρες στις εξωτερικές υποθέσεις και έρχονται πρώτες και στη μεταρρύθμιση αφιερώνεται μία ώρα και έρχεται δεύτερη.
Όσο μεγαλύτερη εξουσία έχετε πάνω σ' ένα θέμα, τόσο πιο αργά τη νύχτα το συζητάτε.
Κύριε Πρόεδρε, σας είμαι ευγνώμων για την ευκαιρία που μου δίνεται σ' αυτή τη συζήτηση να απαντήσω στην εξαιρετική εργασία των τεσσάρων εισηγητών του Κοινοβουλίου, των τεσσάρων σωματοφυλάκων, σχετικά με τη Λευκή Βίβλο για τη μεταρρύθμιση της Επιτροπής.
Είναι επίσης η κατάλληλη στιγμή για να παράσχω μια ενημερωμένη εικόνα της πρόσφατης προόδου στην εφαρμογή της στρατηγικής μας για την πραγματοποίηση εκσυγχρονιστικών αλλαγών και την προετοιμασία των περαιτέρω βελτιώσεων που παρουσιάσαμε στη στρατηγική μας πριν από οχτώ μήνες.
Χαίρομαι ιδιαίτερα που η συνάδελφός μου, Michaele Schreyer, μπόρεσε να παραστεί και φυσικά θα απαντήσει στα τμήματα των εκθέσεων που αφορούν τον τομέα της αρμοδιότητάς της, τον προϋπολογισμό.
Θα ήθελα να αρχίσω αναφέροντας στο Σώμα ότι η συνεδρίαση του Σώματος των Επιτρόπων σήμερα το πρωί, όπως είπε προηγουμένως ο κ. Van Hulten, ενέκρινε μια πρόταση διοργανικής συμφωνίας για τη σύσταση μιας συμβουλευτικής ομάδας σχετικά με τους κανόνες συμπεριφοράς στον δημόσιο βίο, όπως προβλέπεται στη Δράση 1 του προγράμματος δράσης της Λευκής Βίβλου.
Ενέκρινε μια προκαταρκτική στρατηγική αποκέντρωσης και απλοποίησης της διαδικασίας λήψης αποφάσεων - γεγονός που θα οδηγήσει τελικά σε σημαντική βελτίωση της αποτελεσματικότητας της Επιτροπής και θα μειώσει εκείνα τα στρώματα της γραφειοκρατίας που δικαίως μας απασχολούν όλους.
Το Σώμα των Επιτρόπων συμφώνησε επίσης σήμερα για ορισμένες σημαντικές προτάσεις που αφορούν τη μεταρρύθμιση της πολιτικής για τους ανθρώπινους πόρους.
Τα έγγραφα της πολιτικής για τους ανθρώπινους πόρους σχετίζονται με την πειθαρχία, την καταγγελία των δυσλειτουργιών και τις ίσες ευκαιρίες.
Θα αποτελέσουν την επίσημη βάση για την νόμιμα υποχρεωτική διαβούλευση μεταξύ της Επιτροπής, του προσωπικού της και των εκπροσώπων του, η οποία φυσικά θα λάβει χώρα τους επόμενους μήνες.
Η προσέγγισή μας όσον αφορά την πειθαρχική διαδικασία προτείνει αρκετές απαραίτητες αλλαγές, μεταξύ των οποίων τη βελτίωση και την αναδιάρθρωση της ερευνητικής πλευράς των πειθαρχικών διαδικασιών, η οποία θα ανατεθεί σε ειδική υπηρεσία.
Οι αλλαγές αυτές περιλαμβάνουν: την εδραίωση του πειθαρχικού συμβουλίου ως μόνιμου και πιο επαγγελματικού οργάνου, του οποίου θα προεδρεύει ένας ειδικός εμπειρογνώμονας ανεξάρτητος από την Επιτροπή·τη βελτίωση των διατάξεων που αφορούν τη δικαιολογημένη θέση σε διαθεσιμότητα υπαλλήλων, όπως εκείνων που διώκονται ποινικά σε εθνικά δικαστήρια·την εδραίωση του ζωτικού συντονισμού μεταξύ της Επιτροπής και της OLAF (Υπηρεσία για την καταπολέμηση της απάτης) χωρίς να διακυβεύεται η ουσιαστική ανεξαρτησία της OLAF·την επεξεργασία του καταλόγου των πιθανών κυρώσεων ώστε να ανταποκρίνονται σαφέστερα σε οποιεσδήποτε αποδεδειγμένες παραβάσεις του Κανονισμού Υπηρεσιακής Κατάστασης.
Όλες αυτές οι προτάσεις έχουν σκοπό να επιτρέψουν στην Επιτροπή και στα άλλα ευρωπαϊκά όργανα, συμπεριλαμβανομένου του Κοινοβουλίου, να βελτιώσουν τον επαγγελματισμό, τη συνέπεια και τη λογική ταχύτητα των πειθαρχικών διαδικασιών και μάλιστα χωρίς να θίγονται η δικαιοσύνη και τα δικαιώματα του κατηγορουμένου.
Το έγγραφο για την καταγγελία των δυσλειτουργιών προτείνει ένα σύστημα που εναρμονίζεται με τις βέλτιστες υφιστάμενες πρακτικές στα κράτη μέλη.
Προτείνει την ενσωμάτωση της υποχρέωσης αναφοράς του υφιστάμενου κανονισμού της OLAF στον Κανονισμό Υπηρεσιακής Κατάστασης.
Προσδιορίζει τα δικαιώματα προστασίας της σταδιοδρομίας όσων καταγγέλλουν υπεύθυνα πραγματικές ανησυχίες.
Θεσπίζει διασφαλίσεις έναντι επιπόλαιων ή μοχθηρών καταγγελιών.
Τονίζει την ευθύνη εκείνων που λαμβάνουν καταγγελίες πιθανής ατασθαλίας να δράσουν έγκαιρα, σοβαρά και αποτελεσματικά.
Προσδιορίζει πολλές σαφείς διαδικασίες μέσω διάφορων διαύλων για την καταγγελία υποθετικής ατασθαλίας εντός και εκτός του οργάνου όπου εργάζεται ο υπάλληλος.
Επιπροσθέτως του δικαιώματός τους να αναφέρονται στην OLAF και στην ιεραρχία του δικού τους οργάνου, οι υπάλληλοι έχουν επίσης δικαίωμα να αναφέρουν υποψίες και στοιχεία στους Προέδρους του Συμβουλίου ή του Κοινοβουλίου ή στην Επιτροπή ή στο Ελεγκτικό Συνέδριο ή στον Διαμεσολαβητή.
Η παροχή εξωτερικών διαύλων θα είναι μια σημαντική και προοδευτική αλλαγή, η οποία είμαι βέβαιος ότι θα αποβεί προς όφελος των θεσμικών οργάνων και του προσωπικού τους, της Ευρωπαϊκής Ένωσης και βέβαια του δημοσίου συμφέροντος.
Τέλος, το έγγραφό μας για τις ίσες ευκαιρίες παρουσιάζει συγκεκριμένες προτάσεις πολιτικής για να διασφαλίσει την ισότητα στις ευκαιρίες απασχόλησης, έτσι ώστε οι προφανείς ανισότητες που υφίστανται οι γυναίκες, τα άτομα εθνικών μειονοτήτων και τα άτομα με ειδικές ανάγκες να αντιμετωπιστούν αποτελεσματικά χωρίς να διακυβεύονται τα κριτήρια αξιολόγησης.
Σ' αυτά τα έγγραφα αναζητήσαμε και πάλι παραδείγματα από τις βέλτιστες πρακτικές των κρατών μελών.
Για οικονομία χρόνου και ως αναγνώριση της αρμοδιότητάς της, ελπίζω ότι το Κοινοβούλιο θα συμφωνήσει ότι είναι καλύτερο αυτή τη στιγμή να αφήσω τα σημαντικά θέματα που θίγονται στην άκρως εμπεριστατωμένη και εποικοδομητική έκθεση της κ. Guy-Quint από την Επιτροπή Προϋπολογισμών, καθώς και τα θέματα δημοσιονομικής διαχείρισης που επισημαίνονται στην εξίσου παραγωγική έκθεση του κ. Pomιs Ruiz στη συνάδελφο Επίτροπο Schreyer.
Αν υπήρχε περισσότερος χρόνος, φυσικά, θα απαντούσα με ευχαρίστησή μου στα ζητήματα που τέθηκαν και είμαι βέβαιος ότι θα δοθούν και άλλες ευκαιρίες.
Για την ώρα, ωστόσο, θα επικεντρωθώ σε ένα από τα σημεία της έκθεσης του κ Pomιs Ruiz, το οποίο ανέφεραν και άλλοι βουλευτές σ' αυτή τη συζήτηση και ειδικότερα στην ερώτησή του γιατί η Επιτροπή δεν ενέργησε επί της πρότασης που υποβλήθηκε σε αρκετές εκθέσεις της Επιτροπής Ελέγχου του Προϋπολογισμού ότι θα έπρεπε να υπάρχει ένα χωριστό όργανο για τις πειθαρχικές ακροάσεις που αφορούν δημοσιονομικές ατασθαλίες, είτε στο πλαίσιο του Ελεγκτικού Συνεδρίου είτε του Ευρωπαϊκού Δικαστηρίου.
Νομίζω ότι ο κ. Van Hulten έθιξε ξανά το θέμα κατά τη διάρκεια αυτής της συζήτησης.
Είναι μια εύλογη ερώτηση και υπάρχουν δύο βασικά λόγοι για να μην υιοθετηθούν οι προτάσεις περί προσφυγής της Επιτροπής σε τέτοια εξωτερικά όργανα.
Πρώτον, η Επιτροπή Ανεξάρτητων Εμπειρογνώμων αποφάνθηκε, ορθώς κατά τη γνώμη μου, ότι ένα τέτοιο όργανο πρέπει να είναι εσωτερικό, διότι οι Συνθήκες αναθέτουν πολύ συγκεκριμένους ρόλους στα άλλα δύο θεσμικά όργανα που ελέγχουν τις δημοσιονομικές επιπτώσεις και τη νομιμότητα των πειθαρχικών αποφάσεων της Επιτροπής.
Ακόμη και μια άμεση εμπλοκή οποιουδήποτε από τα δύο Δικαστήρια στις εσωτερικές διαδικασίες της Επιτροπής θα δημιουργούσε δυσεπίλυτη σύγκρουση συμφερόντων, για να μην πούμε συνταγματικές ακροβασίες.
Επιπλέον, παρόμοιες αλλαγές θα ήταν εφικτές μόνο μέσω τροποποίησης των Συνθηκών.
Δεύτερον, όσον αφορά τα πρακτικά θέματα, η διαίρεση μιας πειθαρχικής υπόθεσης στις δημοσιονομικές της πτυχές και σε άλλες πτυχές συμπεριφοράς, καθώς και η εξέταση των θεμάτων αυτών από διαφορετικά θεσμικά όργανα, θα είχε το πολύ ανεπιθύμητο αποτέλεσμα της σημαντικής παράτασης της πειθαρχικής διαδικασίας.
Ελπίζω ότι το Σώμα θα συμφωνήσει ότι οι λόγοι αυτοί είναι βάσιμοι, όπως αποδεικνύει το έγγραφο περί πειθαρχίας σήμερα το πρωί.
Στα περισσότερα κράτη μέλη και σε όλους τους διεθνείς οργανισμούς, τα ίδια τα όργανα είναι υπεύθυνα για τα πειθαρχικά θέματα του προσωπικού τους.
Πιστεύουμε ακράδαντα ότι αυτό θα πρέπει να εξακολουθήσει να ισχύει και για όλα τα ευρωπαϊκά όργανα.
Επιστρέφοντας τώρα στα ζητήματα διακυβέρνησης και ανθρώπινων πόρων των εκθέσεων του κ. Lamassoure και του κ. Harbour, λυπάμαι πολύ που ο χρόνος δεν μου επιτρέπει να δώσω τη λεπτομερή απάντηση που αξίζουν αυτές οι εκθέσεις.
Αρκεί να πω ότι, στην παρούσα συγκυρία, επικροτώ και τις δύο αυτές εκθέσεις.
Ευχαριστώ τον κ. Harbour για τον πολύ θετικό και σοβαρό τρόπο με τον οποίο αυτός και η επιτροπή του προσέγγισαν τα περίπλοκα ζητήματα του εκσυγχρονισμού της πολιτικής των ανθρωπίνων πόρων, τόσο στην Επιτροπή όσο και στα άλλα ευρωπαϊκά θεσμικά όργανα.
Η έκθεση μας έδωσε πρόσθετες και εξαιρετικά χρήσιμες βάσεις συζήτησης όσον αφορά πολλούς σχετικούς τομείς και την ευκαιρία να ακούσουμε τις απόψεις και τις εμπειρίες του δημόσιου και του ιδιωτικού τομέα οι οποίες ήταν ιδιαίτερα εποικοδομητικές χάρη στην δημόσια συζήτηση για την πολιτική των ανθρωπίνων πόρων που οργανώθηκε από τον κ. Harbour.
Θα ήθελα να ευχαριστήσω επίσης τον κ. Lamassoure για τις εξαιρετικές αναλύσεις του και τις εποικοδομητικές του παρατηρήσεις όσον αφορά το συνταγματικό πλαίσιο στο οποίο εντάσσεται αυτή η μεταρρύθμιση.
Πολύ ορθώς εφιστά την προσοχή στα γενικότερα ζητήματα και υποστηρίζει ότι θα ήταν χρήσιμο αν η επερχόμενη Λευκή Βίβλος για τη διακυβέρνηση είχε προηγηθεί των προτάσεων για τη διοικητική μεταρρύθμιση.
Ιδεωδώς, φυσικά, έχει απόλυτο δίκιο.
Γνωρίζω ωστόσο, ότι τόσο ο ίδιος όσο και άλλοι βουλευτές κατανοούν ότι η πολιτική προτεραιότητα και ο επείγων χαρακτήρας που αποδόθηκε στην ατζέντα της μεταρρύθμισης σημαίνει ότι οποιαδήποτε καθυστέρηση στην υλοποίησή της δεν θα ήταν εφικτή ή αποδεκτή.
Ωστόσο, είμαι βέβαιος ότι η ανάλυση και οι αρχές που θα καθοριστούν του χρόνου στη Βίβλο για τη διακυβέρνηση θα μας ενημερώσουν άμεσα, καθώς θα ολοκληρωθεί ο σχεδιασμός και θα ξεκινήσει η πλήρης εφαρμογή της μεταρρύθμισης και των εκσυγχρονιστικών αλλαγών μέσα στα επόμενα δύο χρόνια.
Εκφράζω την ευγνωμοσύνη μου σε όλα τα μέλη για την επίπονη και σημαντική εργασία που ανέλαβαν σχετικά με τα θέματα της μεταρρύθμισης τους τελευταίους μήνες.
Τους ευχαριστώ επίσης για την ποιότητα των περαιτέρω συμβολών που έκαναν κατά τη διάρκεια της αποψινής συζήτησης και χαίρομαι ιδιαιτέρως διότι μπορώ να πω, δικαιολογημένα, ότι η ευχή που εξέφρασα πέρυσι για την αγαστή συνεργασία της Επιτροπής και του Κοινοβουλίου στο θέμα της μεταρρύθμισης αποδείχτηκε απόλυτα ρεαλιστική.
Ευχαριστώ το Σώμα και για αυτό, καθώς και για την υπομονή σας αυτό το βράδυ.
Ευχαριστώ πολύ, κύριε Αντιπρόεδρε.
Είμαι βέβαιος ότι το Σώμα θα σας δώσει την ευκαιρία να επεκταθείτε περισσότερο σε μια άλλη περίσταση, δεδομένου ότι αυτή η μεταρρύθμιση δεν θα λήξει με την πρώτη αυριανή ψηφοφορία.
Ως εκ τούτου, είμαι πεπεισμένος ότι θα έχουμε την ευχαρίστηση να σας ακούσουμε ξανά στο μέλλον.
Έχει το λόγο η κ. Schreyer για να ολοκληρώσει την έκθεση της Επιτροπής.
Κύριε Πρόεδρε, αξιότιμοι κυρίες και κύριοι βουλευτές, η μεταρρύθμιση της Επιτροπής είναι ουσιαστικού χαρακτήρα.
Τούτο καθίσταται εμφανές στη Λευκή Βίβλο και είναι σαφέστατο και από τις εκθέσεις του Κοινοβουλίου.
Επίκεντρο της μεταρρύθμισης είναι η βελτίωση της δημοσιονομικής διαχείρισης.
Οι τροποποιήσεις δεν αφορούν λεπτομέρειες αλλά είναι περιεκτικές και ουσιαστικές, ιδίως στο σχετικό τομέα.
Η πλέον ευχάριστη είδηση είναι ότι έχουν ήδη υλοποιηθεί σημαντικά τμήματα της μεταρρύθμισης.
Δεν περιλαμβάνονται μόνο στα έγγραφα αλλά έχουν ήδη γίνει πραγματικότητα.
Αλλα είναι στο στάδιο της σύλληψης και άλλα πρέπει να υποστηριχθούν και να υλοποιηθούν από κοινού με το Κοινοβούλιο και το Συμβούλιο.
Επιτρέψτε μου στη συνέχεια της ομιλίας μου να θίξω ορισμένα σημαντικά σημεία που περιλαμβάνονται στις εκθέσεις της κ. Guy-Quint και του κ. Pomιs Ruiz και αφορούν άμεσα τη δημοσιονομική διαδικασία, την κατάρτιση και την εκτέλεση του προϋπολογισμού.
Και τα δύο θέματα εξετάζονται στο πλαίσιο της τροποποίησης του δημοσιονομικού κανονισμού.
Η τροποποίηση του δημοσιονομικού κανονισμού είναι το κεντρικό στοιχείο της μεταρρύθμισης.
Πρωταρχικός στόχος είναι η απλοποίηση, η αύξηση της διαφάνειας και η ενίσχυση των βασικών αρχών του προϋπολογισμού στην πράξη, αυτό συνεπάγεται περιορισμό των ρητρών εξαίρεσης και των ακατανόητων ειδικών κανόνων, καθώς και αύξηση της αποδοτικότητας και της αποτελεσματικότητας της δημοσιονομικής διαδικασίας.
Εντελώς καινοτόμος είναι η ενσωμάτωση στο δημοσιονομικό κανονισμό κανόνων π.χ. για τη σύναψη συμβάσεων και τη χρηματοοικονομική υποστήριξη.
Οι κανόνες καθίστανται λοιπόν σαφέστεροι όσον αφορά τις εντελώς συνηθισμένες πράξεις σχετικά με τον προϋπολογισμό και η εφαρμογή τους διευκολύνεται ελπίζουμε - αυτός είναι και ο στόχος μας - ότι στο μέλλον θα περιορισθούν κατ' αυτό τον τρόπο και τα λάθη.
Κυρία Guy-Quint, στην έκθεσή σας θίγετε πολλές πτυχές της αναμόρφωσης του δημοσιονομικού κανονισμού αλλά εκφράζετε και την ανησυχία σας για το γεγονός ότι, με την κατάρτιση προϋπολογισμού βάσει δραστηριοτήτων, η πληροφόρηση του Κοινοβουλίου ενδέχεται να μην είναι πλήρης.
Πιστεύω ότι μπορώ να διασκεδάσω την ανησυχία αυτή.
Αρχή της κατάρτισης προϋπολογισμού βάσει δραστηριοτήτων είναι να φαίνεται σαφώς στον προϋπολογισμό το ύψος των πόρων που διατίθενται για κάθε πολιτική στο επιχειρησιακό αλλά και στο απαραίτητο διοικητικό επίπεδο.
Θέλουμε να προσδιορίζουμε το κόστος μιας δεδομένης πολιτικής έχετε δίκιο όταν επισημαίνετε ότι το σύστημα αυτό δεν επιτρέπει την εκτίμηση της σχέσης του κόστους / απόδοσης, αλλά παρέχει μια συνοπτική εικόνα των πόρων που διατίθενται για κάθε πολιτική.
Πρόκειται για μια καινοτομία στον προϋπολογισμό της Ευρωπαϊκής Ένωσης.
Η κατάργηση της σημερινής διάκρισης μεταξύ των διοικητικών δαπανών και των δαπανών για την κάλυψη πολιτικών ενεργειών στον προϋπολογισμό αποτελεί λογική συνέπεια.
Τούτο όμως δεν σημαίνει ότι οι δαπάνες για το προσωπικό και τη διοίκηση δεν θα είναι πλέον ορατές και δεν θα εγγράφονται ξεχωριστά θα εξακολουθήσουν βέβαια να καταλογίζονται σε συγκεκριμένα κονδύλια του προϋπολογισμού, αλλά θα είναι ενσωματωμένες σε μια πολιτική και όχι ανώνυμα σε ένα γενικό διοικητικό προϋπολογισμό για την Επιτροπή.
Η διαχείριση βάσει δραστηριοτήτων αποσκοπεί στην καλύτερη προσαρμογή των πόρων στις πολιτικές προτεραιότητες.
Είναι ένα μέσο για την ακριβέστερη εκτίμηση και τον αποτελεσματικότερο προσδιορισμό του κόστους είναι ένα μέσο διαχείρισης, το οποίο μπορεί να προσανατολίσει καλύτερα τη διαχείριση ανάλογα με τις προτεραιότητες.
Ο σαφέστερος προσδιορισμός πολιτικών προτεραιοτήτων ήταν επίσης ένα από τα κύρια αιτήματα του Κοινοβουλίου.
Στόχος μας είναι λοιπόν η διαφάνεια και πιστεύω ότι αυτό θα το επιτύχουμε.
Κύριε Garriga Polledo, θα ήθελα να πω εν συντομία ότι οι κατηγορίες των δημοσιονομικών προοπτικών διατηρούνται.
Πρόκειται για ένα μέσο δημοσιονομικού σχεδιασμού το οποίο παραμένει αμετάβλητο.
Εξάλλου, με μεγάλη μου χαρά διαπιστώνω, κυρία Guy-Quint, ότι είστε μια ειδικός που θα συζητήσει για την αναμόρφωση του δημοσιονομικού κανονισμού στο Κοινοβούλιο όχι μόνο σαν γνώστης του θέματος αλλά προφανώς και με πάθος.
Θα ήθελα να θίξω ένα σημείο το οποίο υπογραμμίζεται ιδιαιτέρως στην έκθεση του κ. Pomιs Ruiz, και συγκεκριμένα το ζήτημα των προθεσμιών πληρωμής.
Έχετε δίκιο διότι τονίζετε το θέμα αυτό ρητώς.
Το προηγούμενο έτος, μόνο δύο τρίτα περίπου των πληρωμών μπόρεσαν να πραγματοποιηθούν εντός προθεσμίας 60 ημερών και συμμερίζομαι την άποψή σας ότι αυτό είναι απαράδεκτο.
Οπωσδήποτε, οι οικονομικές δοσοληψίες αυξήθηκαν τα τελευταία χρόνια αλματωδώς, αλλά τούτο δεν δικαιολογεί την παρούσα κατάσταση.
Πρέπει και η Επιτροπή να θεωρήσει αυτονόητο το γεγονός ότι οι πληρωμές θα πραγματοποιούνται εμπρόθεσμα και έχει θέσει και η ίδια το στόχο αυτό.
Πώς θα τον επιτύχουμε;
Θα αναφέρω μόνο ορισμένα από τα ποικίλα μέτρα.
Μεταξύ άλλων, οι κανόνες στις συμβάσεις που αφορούν το λογιστικό τομέα απλοποιούνται και η Επιτροπή θα προσφεύγει περισσότερο στη δυνατότητα της επιστροφής εξόδων κατ' αποκοπήν.
Απλούστατα, είναι αντιοικονομικό για την Επιτροπή να καταρτίζονται οι συμβάσεις κατά τρόπο ώστε να επιστρέφεται π.χ. για τις τάδε δαπάνες ποσοστό 20% και για τις δείνα δαπάνες ποσοστό 30% των εξόδων, και να συλλέγονται και εξετάζονται παραστατικά συχνά για πολύ μικρά ποσά.
Το μέσο της κατ' αποκοπήν επιστροφής εξόδων στον τομέα αυτό είναι εξαιρετικά αποδοτικό.
Είναι επίσης σημαντικό να καθορισθεί σαφώς η ημερομηνία της υποβολής τιμολογίων στην Επιτροπή.
Γι' αυτό θα δημιουργηθεί ένα κεντρικό αρχείο στο οποίο θα καταχωρούνται τα υποβαλλόμενα τιμολόγια, ενώ στο δημοσιονομικό κανονισμό και στις Συνθήκες θα θεσπισθεί το δικαίωμα τόκων υπερημερίας σε περίπτωση καθυστέρησης της πληρωμής.
Η χρηματοοικονομική απειλή είναι πάντα ένα πολύ αποτελεσματικό και αυστηρό μέσο.
Όσον αφορά το ζήτημα της ανάθεσης δραστηριοτήτων σε τρίτους, εφιστώ την προσοχή σας στο γεγονός ότι η Επιτροπή θα προτείνει μια νομική βάση στον τομέα.
Εξάλλου, σε διορθωτική επιστολή της για τον προϋπολογισμό, η Επιτροπή περιγράφει λεπτομερώς τη θέση της για το ζήτημα των γραφείων τεχνικής βοήθειας και εκφράζω έντονα τη χαρά μου για το γεγονός ότι οι απόψεις της Επιτροπής και του Κοινοβουλίου όσον αφορά το μελλοντικό χειρισμό του ζητήματος αυτού συγκλίνουν.
Η διοικητική μεταρρύθμιση θα βελτιώσει το έργο της Επιτροπής.
Για αυτό χρειαζόμαστε ικανό και επαρκές προσωπικό.
Έτσι, η Επιτροπή ζήτησε από την Αρμόδια για τον Προϋπολογισμό Αρχή τη σύσταση νέων θέσεων για το επόμενο έτος και χαίρομαι ιδιαίτερα για τις αποφάσεις που ελήφθησαν την προηγούμενη εβδομάδα βάσει της διαδικασίας συνδιαλλαγής.
Με τη μεταρρύθμιση, η Επιτροπή προετοιμάζεται για την καλύτερη διαχείριση σημερινών αλλά και νέων, μελλοντικών καθηκόντων.
Ασφαλώς, πρόκειται επίσης για μια μεταρρύθμιση που προετοιμάζει την Επιτροπή ενόψει νέων καθηκόντων που θα προκύψουν από τη διεύρυνση.
Θα καταβάλουμε βεβαίως κάθε δυνατή προσπάθεια για την ταχύτερη δυνατή υλοποίηση της μεταρρύθμισης αυτής, παρά τις κριτικές που εκφράζονται ενίοτε λόγω της μη διεκπεραίωσης ακόμη ενός δεδομένου έργου.
Ορισμένες φορές λησμονείται το γεγονός ότι ζούμε σε ένα δημοκρατικό σύστημα και ότι ισχύουν και κανόνες συνδιαχείρισης, και έτσι είναι σωστό.
Η μεταρρύθμιση πρέπει να υποστηριχθεί και από το προσωπικό της Επιτροπής επομένως, πρέπει να γίνει αποδεκτή από το τελευταίο.
Πρέπει ακόμη να γίνει αποδεκτή από τα άλλα κοινοτικά όργανα και να τύχει ιδίως της υποστήριξης των εκλεγμένων εκπροσώπων του λαού θα ήθελα να ευχαριστήσω θερμά το Κοινοβούλιο τόσο για την κριτική όσο και για την ένθερμη υποστήριξή του!
Διαπιστώνω ότι θέσαμε σε κίνηση τη διαδικασία μεταρρύθμισης αρκετά εγκαίρως διότι δεν είναι ακόμη δώδεκα παρά πέντε!
Ευχαριστώ πολύ, κυρία Επίτροπε.
Η συζήτηση έληξε.
Η ψηφοφορία θα διεξαχθεί αύριο, στις 11.00.
Σχέσεις ΕΕ - Αναπτυσσομένων χωρών
Η ημερήσια διάταξη προβλέπει τη συζήτηση της έκθεσης (A5-0337/2000) της κ. Sauquillo Pιrez del Arco, εξ ονόματος της Επιτροπής Ανάπτυξης και Συνεργασίας, σχετικά με την αποτελεσματικότητα των σχέσεων της Ευρωπαϊκής Ένωσης με τις αναπτυσσόμενες χώρες και τις επιπτώσεις της μεταρρύθμισης της Επιτροπής στις σχέσεις αυτές [2000/2051(INI)].
.
(ES) Κύριε Πρόεδρε, αν και πλησιάζουν δώδεκα τα μεσάνυχτα, ελπίζουμε ότι αυτή η τελευταία έκθεση σχετικά με την πολιτική ανάπτυξης - την οποία προσπαθούμε να εντάξουμε επίσης στην μεταρρύθμιση - δεν θα είναι λιγότερο σημαντική, παρά το γεγονός ότι στην πράξη είναι η τελευταία.
Θα ήθελα, καταρχάς, να ευχαριστήσω για την παρουσία του σ' αυτή τη συζήτηση τον Επίτροπο Nielson, ο οποίος έδωσε προτεραιότητα στη δέσμευσή του απέναντι στο Ευρωπαϊκό Κοινοβούλιο έναντι άλλων σημαντικών υποχρεώσεων.
Η έκθεση της Επιτροπής Ανάπτυξης, της οποίας είμαι εισηγήτρια, πραγματεύεται τις επιπτώσεις της μεταρρύθμισης της Επιτροπής στην αποτελεσματικότητα των σχέσεων της Ευρωπαϊκής Ένωσης με τις αναπτυσσόμενες χώρες.
Πρόκειται για μια έκθεση ιδίας πρωτοβουλίας, διότι η Επιτροπή δεν θεώρησε σκόπιμο να διαβουλευθεί μαζί μας με άλλο πιο επίσημο τρόπο, παρότι το έκανε σε σχέση με άλλες πτυχές της μεταρρύθμισης.
Εξίσου σημαντική, τουλάχιστον, με τα θέματα που συζητήσαμε προ ολίγου είναι η πτυχή της μεταρρύθμισης των εξωτερικών σχέσεων, η οποία θα δώσει στον κόσμο μια ιδέα του εύρους των αλλαγών της Επιτροπής.
Αν και ξεκινά από την ίδια διάγνωση με την Επιτροπή όσον αφορά την αναποτελεσματικότητα της αναπτυξιακής πολιτικής, η έκθεση αυτή καταλήγει σε διαφορετικά συμπεράσματα όσον αφορά τη μέθοδο θεραπείας.
Κατά τη γνώμη τη δική μας, της σοσιαλιστικής Ομάδας και του συνόλου της Επιτροπής Ανάπτυξης, η αναπτυξιακή πολιτική είναι μια πολιτική απαραίτητη στο πλαίσιο της εξωτερικής κοινοτικής δράσης, η οποία πρέπει να ανταποκριθεί στα προβλήματα του σύγχρονου κόσμου, ανάμεσα στα οποία το μεγαλύτερο και το πιο τραγικό είναι η υπανάπτυξη.
Μια πολιτική απαραίτητη, ο τρόπος εφαρμογής της οποίας πρέπει να τροποποιηθεί για την επίτευξη του στόχου της εξάλειψης της φτώχειας.
Αυτές είναι οι βασικές αρχές, τις οποίες μοιραζόμαστε με την Επιτροπή.
Ωστόσο, πιστεύουμε ότι δεν τις υλοποίησε στον σχεδιασμό της μεταρρύθμισης.
Η Επιτροπή διατηρεί, με μετριοπαθή τρόπο είναι αλήθεια, τον καταμερισμό μεταξύ πολιτικής ευθύνης και εκτελεστικής αρμοδιότητας, ο οποίος από την πείρα του παρελθόντος προβλέπουμε ότι θα είναι ελάχιστα λειτουργικός.
Θεωρούμε ότι μια επιφανειακή μεταρρύθμιση δεν έχει νόημα σ' αυτή την εποχή των βαθιών αλλαγών.
Κύριε Επίτροπε, σίγουρα εσείς και οι υπηρεσίες σας διερωτάστε για τα ίδια πράγματα που απασχολούν και εμένα: Γιατί να μην ενοποιηθεί ο κύκλος της συνεργασίας;
Γιατί να μην ανατεθούν οι αρμοδιότητες για την ανάπτυξη στις αναπτυσσόμενες χώρες στον αρμόδιο για τον τομέα αυτό Επίτροπο;
Ακούγεται παράλογο, όμως παράλογο είναι αυτό που μας προτείνει η Επιτροπή: να επιφορτιστείτε εσείς με την εκτέλεση των μέτρων που έχουν σχεδιαστεί από τρίτους σχετικά με ορισμένες από τις θεωρούμενες αναπτυσσόμενες χώρες και με τον σχεδιασμό και την εκτέλεση των πολιτικών σχετικά με τις χώρες ΑΚΕ.
Η λογική και η πείρα μάς υποδεικνύουν ένα διαφορετικό δρόμο.
Ίσως αυτόν που προτείνουμε σ' ετούτη την έκθεση, ο οποίος δεν αμφισβητεί τον καταμερισμό των αρμοδιοτήτων στο Σώμα των Επιτρόπων, απλά τον εφαρμόζει.
Για τον Επίτροπο της Ανάπτυξης, οι αρμοδιότητες της ανάπτυξης, για τον Επίτροπο των Εξωτερικών Σχέσεων, οι διπλωματικές σχέσεις και ούτω καθεξής.
Φοβόμαστε ότι η αιτία του παραλόγου βρίσκεται σε μια εσωτερική διαμάχη της Επιτροπής για το ποιος είναι ποιος.
Το άσχημο είναι ότι τις συνέπειές της θα τις πληρώσουν η αποτελεσματικότητα της αναπτυξιακής πολιτικής και, αυτό που είναι ακόμη σοβαρότερο, εκείνοι που θα πρέπει να είναι οι δικαιούχοι της.
Θα το δούμε αυτό του χρόνου, όταν θα μας παρουσιαστεί η αξιολόγηση που ζητήσαμε για τα αποτελέσματα της μεταρρύθμισης.
Τα κριτήρια αξιολόγησης θα είναι οι πρόοδοι στην εξάλειψη της φτώχειας, στη συμπληρωματικότητα με τις πολιτικές των κρατών μελών, στο επίπεδο της συνοχής μεταξύ των κοινοτικών πολιτικών και στην ευελιξία της διαχείρισης των σχεδίων, της λήψης των αποφάσεων και της απλοποίησης των διαδικασιών.
Αυτές οι τελευταίες πτυχές επηρεάζουν πολύ ιδιαίτερα τις ΜΚΟ.
Οι ΜΚΟ, κύριε Επίτροπε, αποτελούν έναν από τους πυλώνες της κοινοτικής συνεργασίας, μια προστιθέμενη αξία της ευρωπαϊκής αναπτυξιακής πολιτικής και πρέπει, επομένως, να ληφθούν πολύ προσεκτικά υπόψη.
Η σημασία των μεγάλων πολυεθνικών οργανώσεων δεν ακυρώνει τη σημασία των μικρών ΜΚΟ, στον ρόλο των οποίων στην ανάπτυξη σε τοπικό επίπεδο δεν θα επιμείνω, διότι όλοι, και ιδιαίτερα οι ωφελούμενοι πληθυσμοί, τον γνωρίζουμε.
Θεωρούμε βασική τη σταθεροποίηση του εύθραυστου μέχρι τώρα διαλόγου μεταξύ της Επιτροπής και της Επιτροπής Συνδέσμου με τις αναπτυξιακές ΜΚΟ.
Ευχόμαστε στον Επίτροπο Nielson κάθε επιτυχία.
Ζητάμε από τον Επίτροπο Patten να επιδείξει τη μέγιστη γενναιοδωρία χάριν της αποτελεσματικότητας της αναπτυξιακής πολιτικής, για την οποία έχουμε όλοι δεσμευτεί και της οποίας οι επιπτώσεις μας υπερβαίνουν από πολιτική και ανθρώπινη άποψη, τόσο για το καλό όσο και για το κακό.
Απαιτούμε από τον Επίτροπο Kinnock, ο οποίος μόλις έφυγε, τη μέγιστη διαφάνεια στην διαχείριση της μεταρρύθμισης και τις αναγκαίες προσπάθειες σχετικά με τους ανθρώπινους πόρους.
Και από όλους τους θα ζητήσουμε απολογισμό.
Στα κράτη μέλη υπενθυμίζουμε ότι δεν υπάρχει χώρος στο ευρωπαϊκό οικοδόμημα για τις προσπάθειες επανεθνικοποίησης.
Αντίθετα, ήρθε η στιγμή να υπερασπιστούν την ευρωπαϊκή διάσταση αυτής της πολιτικής, συμβάλλοντας στον εξορθολογισμό της.
Η συμπληρωματικότητα είναι ένα από τα βασικά στοιχεία για την επιτυχία της κοινοτικής αναπτυξιακής πολιτικής και δεν θα πρέπει να αποτελεί αντικείμενο θεολογικής συζήτησης, σαν εκείνη στην οποία βάλτωσε η επικουρικότητα.
(Ο Πρόεδρος προτρέπει την ομιλήτρια να ολοκληρώσει την παρέμβασή της) Κύριε Πρόεδρε, θα τελειώσω λέγοντας ότι θα εγκρίνουμε δύο τροπολογίες και άλλες τρεις θα απορριφθούν, όπως έχει ήδη συμφωνηθεί στην Επιτροπή.
Κύριε Πρόεδρε, αγαπητοί συνάδελφοι, θα ήθελα καταρχάς να τονίσω την ποιότητα της έκθεσης πρωτοβουλίας της κ. Sauquillo σχετικά με τη μεταρρύθμιση της Επιτροπής και τις επιπτώσεις της στην αποτελεσματικότητα των σχέσεων της Ευρωπαϊκής Ένωσης με τις αναπτυσσόμενες χώρες.
Μία από τις μεγάλες αρετές αυτής της έκθεσης είναι η προβολή της απόλυτης αναγκαιότητας να υιοθετήσει η Ευρωπαϊκή Ένωση και τα κράτη που την αποτελούν μια μεγάλη αναπτυξιακή πολιτική, που είναι η μόνη ικανή να συμβαδίσει με τον πολιτισμό και την ακτινοβολία της ηπείρου μας.
Κατ' αρχάς θα ήθελα να κάνω μια σύντομη υπενθύμιση των αριθμητικών στοιχείων, για να αποφευχθούν ποιος ξέρει ποια συμπλέγματα σε σχέση με την παρούσα δράση.
Πρέπει να το πούμε και να το ξαναπούμε, η Ευρωπαϊκή Ένωση με τα κράτη μέλη της παρέχει πάνω από τη μισή δημόσια αναπτυξιακή βοήθεια και έτσι, αντίθετα με μια συχνά επικρατούσα ιδέα, η Κοινότητα αναλαμβάνει όλο και περισσότερες δεσμεύσεις, με τη στενή έννοια της ευρωπαϊκής βοήθειας.
Το μερίδιο της τελευταίας στην παγκόσμια βοήθεια ήταν πριν από τριάντα χρόνια 7%, σήμερα είναι 17%.
Το 1990, η συνολική εξωτερική βοήθεια της Ευρωπαϊκής Ένωσης ανέβηκε από τρία δισεκατομμύρια ευρώ, πριν από δέκα χρόνια, σε σχεδόν εννέα δισεκατομμύρια σήμερα.
Αυτή η αύξηση δεν είναι βέβαια αρκετή, αλλά, παρόλ' αυτά, μας προστατεύει από τη γελοιοποίηση για την αδυναμία της αναπτυξιακής μας βοήθειας.
Για όλα αυτά, πρέπει να λάβουμε υπόψη μια αναπόφευκτη πραγματικότητα.
Αυτή έγκειται στην ύπαρξη αναπτυξιακών πολιτικών που εφαρμόζονται από ορισμένα κράτη μέλη παράλληλα με την ευρωπαϊκή πολιτική.
Η συνολική βελτίωση έγκειται λοιπόν, κατά τη γνώμη μου, σε μια ρεαλιστική διαδικασία, η οποία συνίσταται στην προσπάθεια όσο το δυνατόν καλύτερου συντονισμού των δράσεων των κρατών μελών και των δράσεων της Κοινότητας.
Με αυτόν τον τρόπο, πιστεύω, θα επιτευχθεί η συμπληρωματικότητα.
Αυτή είναι εξάλλου η έννοια της δήλωσης περιφερειακής πολιτικής, της σημαντικής πολιτικής του Συμβουλίου και της Επιτροπής της 10ης Νοεμβρίου.
Η πολιτική αυτή καθιερώνει ένα καταμερισμό εργασίας ανάμεσα στην Επιτροπή και τα κράτη μέλη ανάλογα με τα συγκριτικά τους πλεονεκτήματα.
Κατά τη γνώμη μου, πρέπει να είμαστε σε επιφυλακή απέναντι σε δύο εξίσου επικίνδυνους σκοπέλους: μια προοδευτική επανεθνικοποίηση της αναπτυξιακής βοήθειας, από τη μία πλευρά, ή μία ουτοπική προσπάθειας να γίνει η Ευρωπαϊκή Ένωση ο μόνος φορέας αναπτυξιακής βοήθειας.
Ωστόσο, η μεταρρύθμιση της Ευρωπαϊκής Επιτροπής βαίνει προς τη σωστή κατεύθυνση προτείνοντας μια δράση πιο αποτελεσματική για την ίδια και ταυτόχρονα μια μεγαλύτερη ανάληψη ευθυνών από πλευράς των δικαιούχων των αναπτυξιακών έργων.
Αυτό θέτει προφανώς, όπως υπενθύμισαν οι ομιλητές, το πρόβλημα του ανθρώπινου δυναμικού που πρέπει να χρησιμοποιηθεί και που μέχρι σήμερα είναι ανεπαρκές.
Δεν θα επιμείνω άλλο σ' αυτό το σημείο.
Θα ήθελα να τελειώσω, κύριε Πρόεδρε, επιμένοντας σε τρεις τροπολογίες που κατέθεσα εξ ονόματος της Ομάδας ΕΛΚ, τις τροπολογίες 1, 2 και 4, των οποίων η φιλοσοφία είναι να γίνει η Ευρωπαϊκή Ένωση, ενεργός και όχι παθητικός εταίρος της αναπτυξιακής βοήθειας, αλλά και να φροντίζει και για καλύτερη χρήση των χορηγούμενων πόρων.
Η Ομάδα ΕΛΚ θα υπερψηφίσει την έκθεση της κ. Sauquillo με την ευχή να ληφθούν υπόψη οι τροποποιήσεις που προτείνει.
Κύριε Πρόεδρε, το ένα πέμπτο του πληθυσμού του πλανήτη δεν έχει πρόσβαση σε βασικές κοινωνικές παροχές.
Η Ευρώπη αποτελεί μία οικονομική υπερδύναμη και πολύ σωστά συζητούμε επομένως την προβληματική της Λευκής Βίβλου.
Πρόκειται για μία εξαιρετική πρωτοβουλία της κ. Sauquillo να περιληφθούν στις εσωτερικές μεταρρυθμίσεις και οι εξωτερικές σχέσεις και να συμπεριληφθούν στην ημερήσια διάταξη.
Αντιμετωπίζουμε τεράστια προβλήματα.
Ο Επίτροπος το υπογράμμισε αυτό στα έγγραφά του.
Μεγάλες καθυστερήσεις, έλλειψη στόχων, κλίμα φόβου στις υπηρεσίες για τους υπαλλήλους και συγχρόνως εξαιρετικά χαμηλό επίπεδο προτάσεων για συγκεκριμένα σχέδια, τεράστια απώλεια χρόνου και ελάχιστα αποτελεσματική διάθεση των πόρων.
Περαιτέρω θέλουμε περισσότερες ευθύνες.
Ζητούμε να υπάρχουν εκ των υστέρων έλεγχοι.
Θέλουμε να ανατεθούν περισσότερες ευθύνες στις δημόσιες υπηρεσίες.
Θέλουμε αποκέντρωση.
Θέλουμε ένα Ευρωπαϊκό Ταμείο Ανάπτυξης το οποίο να εμπίπτει στις αρμοδιότητες του Κοινοβουλίου.
Θέλουμε σαφείς στόχους.
Το Κοινοβούλιο αναφέρθηκε ήδη σε όλους αυτούς τους στόχους όταν συζήτησε το ρόλο του στην πρόταση προϋπολογισμού για το 2001.
Επανερχόμαστε σε αυτήν, διότι αποτελεί ένα καλό πλαίσιο.
Μας γεννά σημαντικές αμφιβολίες η έντονα τεχνική μορφή με την οποία διαμορφώνονται οι μεταρρυθμίσεις.
Το σημαντικότερο για μας είναι να έχουμε μία σαφή κατανομή των πολιτικών αρμοδιοτήτων.
Ένα Κοινοβούλιο με σαφείς στόχους, μία Επιτροπή η οποία γνωρίζει τι ακριβώς επιθυμεί, ένα Επίτροπο, και εδώ συμφωνώ απολύτως με την κ. Sauquillo, ο οποίος να φέρει εκατό τοις εκατό την ευθύνη για την πολιτική της συνεργασίας για την ανάπτυξη και να αναλάβει πλήρως τη σχετική ευθύνη εντός της Επιτροπής, αναλαμβάνοντας επίσης και την αρμοδιότητα των ανθρωπίνων πόρων, διότι χωρίς τους ανθρώπινους πόρους είναι φυσικά απολύτως αδύνατο να εφαρμόσει την πολιτική του.
Δεν θα μακρηγορήσω.
Ας θέσουμε τέλος στο κλίμα φόβου που επικρατεί και μεταξύ των υπαλλήλων.
Ας δημιουργήσουμε σχέσεις εμπιστοσύνης μεταξύ του Κοινοβουλίου, των υπηρεσιών και του Επιτρόπου, έτσι ώστε η Ευρώπη να μπορέσει να παρουσιάσει κάτι καλό σε ένα κόσμο φτώχειας, να μπορέσει να στείλει ένα διαφορετικό μήνυμα.
Η ποδοσφαιρική ομάδα της Feyenoord έχει ως σύνθημα "όχι λόγια, έργα" .
Ελπίζω να υιοθετήσει και ο Επίτροπος το σύνθημα αυτό.
Κύριε Πρόεδρε, κύριοι συνάδελφοι, συμφωνώ απολύτως με την έκθεση της κ. Sauquillo, όσον αφορά την προσπάθεια και τη συμβολή που κατεβλήθη για το μετασχηματισμό της Επιτροπής Ανάπτυξης και Συνεργασίας.
Αν, όπως προβλέπεται στην αιτιολογική έκθεση, με τη μεταρρύθμιση επιδιώκεται η μεγαλύτερη συμμετοχή του Ευρωπαϊκού Κοινοβουλίου, θα πρέπει να αποφασίσουμε μια πολιτική που να μην περιορίζεται στα χορηγούμενα κεφάλαια, στα κονδύλια του προϋπολογισμού, που, επιχειρησιακά, παίρνουν τη μορφή ενίσχυσης προς τις αναπτυσσόμενες χώρες.
Βοηθώ δεν σημαίνει μόνο κάνω δωρεές, σημαίνει προσφέρω το έργο μου τις δύσκολες στιγμές ή για πράγματα που οι άλλοι δεν δύνανται να υλοποιήσουν αυτόνομα και αυτοτελώς.
Η φτώχεια και η ανέχεια δεν είναι καρπός της οικονομικής οπισθοδρόμησης και της δυσχερούς ανάπτυξης μόνο· συχνά είναι κόρες της επιθετικότητας των δυνατών κατά των αδυνάτων και της εκμετάλλευσης των δεύτερων, του εγωισμού των ικανών έναντι της αδυναμίας των περιθωριοποιημένων.
Προτού μιλήσουμε για ενίσχυση σε επίπεδο έργων πρέπει να προσπαθήσουμε να καταργήσουμε όλες τις υπάρχουσες αιτίες εκμετάλλευσης, αναζητώντας και διώκοντας όλους όσους έχουν επωφεληθεί, εκμεταλλευθεί και καταχραστεί τους ·λαούς που βρίσκονταν σε κατάσταση ανάγκης.
Η Επιτροπή με τη νέα της μορφή θα πρέπει, πριν διευρύνει τις ενισχύσεις, να εφαρμόσει ένα σχέδιο που θα διερευνά τις αιτίες που δημιούργησαν ή συνέβαλαν στη δημιουργία της κατάστασης ένδειας στους φτωχούς λαούς.
Συχνά μιλάνε για παραγραφή του χρέους των αναπτυσσόμενων χωρών.
Από τη φράση αυτή, νομίζει κανείς ότι πρόκειται για μια πράξη αλτρουισμού ή μεγάλης γενναιοδωρίας· αν την αξιολογήσουμε σωστά, πρόκειται, ίσως, απλώς για μια πράξη δικαιοσύνης.
Η Επιτροπή θα πρέπει επίσης να ελέγχει, ώστε να μη γίνεται κάτι τέτοιο σε διεθνές επίπεδο.
Με αυτόν τον τρόπο θα βελτιωθούν πολλές πτυχές της, θα μειωθεί η διαφορά μεταξύ των φτωχών, που γίνονται όλο και πιο φτωχοί, και των πολλών πλουσίων, που εκμεταλλεύονται αυτή την κατάσταση και γίνονται όλο και πιο πλούσιοι.
Κύριε Πρόεδρε, επέστρεψα σήμερα από τη Μοζαμβίκη, όπου η Ευρωπαϊκή Ένωση ανέλαβε εξαιρετική δράση ανθρωπιστικής βοήθειας για την αντιμετώπιση των καταστροφικών επιπτώσεων των πλημμύρων, όμως, για άλλη μια φορά, τα προγράμματα ανοικοδόμησης, για τα οποία έχουμε ήδη διαθέσει τα χρήματα, καθυστερούν καθώς περιμένουν τις υπογραφές στις Βρυξέλλες.
Λέμε "ναι" στην μεταρρύθμιση της διαχείρισης της εξωτερικής βοήθειας, "ναι" στην ενίσχυση του προσωπικού για τη διαχείριση των προγραμμάτων, "ναι" στην αποκέντρωση των αντιπροσωπειών, "ναι" στη μεγαλύτερη έμφαση στον προγραμματισμό, "ναι" στον μηχανισμό της εκ των υστέρων οικονομικής αξιολόγησης, "ναι" στον εξορθολογισμό των διαδικασιών επιτροπολογίας.
Τόσο αργά την νύχτα, πρέπει να είμαστε σαφείς ή ακόμη και ωμοί, και τη στιγμή που η αξιότιμη συνάδελφος Sauquillo Pιrez del Arco, έπρεπε να χρησιμοποιήσει το μέσο μιας έκθεσης ιδίας πρωτοβουλίας για να διασφαλίσει την κοινοβουλευτική υποχρέωση λογοδοσίας, η Επιτροπή θα πρέπει να ακούει όταν το Ευρωπαϊκό Κοινοβούλιο λέει "όχι" .
Πρώτον, ο ακρωτηριασμός της ΓΔ Ανάπτυξης θα απορυθμίσει και δεν θα μεταρρυθμίσει την εξωτερική βοήθεια.
Θέλουμε μια ενιαία διεύθυνση ανάπτυξης, η οποία θα καλύπτει την πολιτική και την εφαρμογή της, το εμπόριο και τη βοήθεια, την Ασία, την Αφρική και τη Λατινική Αμερική, διότι όταν η Επιτροπή προτείνει να απογυμνώσει αυτούς τους άλλους τομείς πολιτικής, προτείνει στην ουσία ένα υβρίδιο με ξεχωριστό προγραμματισμό.
Δεύτερον, απαιτούμε να δοθεί ένα τέλος στην πρακτική της συγκέντρωσης της εξωτερικής βοήθειας από τις αναπτυσσόμενες χώρες πιο κοντά στα σύνορα της ΕΕ τα τελευταία χρόνια.
Η ανακοίνωση της μεταρρύθμισης της 16ης Μαίου δεν αναφέρει ούτε μια φορά τη λέξη "φτώχεια" . όπως ούτε και το ψήφισμα του Συμβουλίου Γενικών Υποθέσεων της 9ης Οκτωβρίου.
Πρέπει να διασφαλίσουμε ότι η ΕΕ μπορεί να αντεπεξέλθει στις δεσμεύσεις που ανέλαβε ενώπιον των συνόδων κορυφής των Ηνωμένων Εθνών, ότι η ανάπτυξη είναι προτεραιότητα, εγγυόμενη ένα σταθερό ποσοστό εξωτερικής αναπτυξιακής βοήθειας στις λιγότερο ανεπτυγμένες χώρες του κόσμου.
Τέλος, πρέπει να καταλάβουμε ότι η πρόταση του κ. Patten να είναι υπεύθυνο για την εξωτερική βοήθεια ένα σώμα διευθυντών Επιτρόπων με Γενικό Διευθυντή τον κ. Nielson είναι ένα ανέφικτο τέχνασμα που δανείστηκε από κάποιο εγχειρίδιο διαχείρισης και είναι ουσιωδώς ασύμβατο με το ίδια τη συλλογική διάθρωση της Επιτροπής.
Ακριβώς επειδή ο κ. Nielson είναι πιστός στην αρχή της συναδελφικής αλληλεγγύης, δίχως αμφιβολία θα υποστηρίξει αυτή την πρόταση απόψε.
Ελπίζω όμως ότι άλλα μέλη της Επιτροπής θα μας ακούσουν όταν υποστηρίζουμε ότι έχουμε ένα πολύ ικανό Επίτροπο για την ανάπτυξη.
Ας του δώσουμε την πολιτική ευθύνη να επιτελέσει το έργο του.
Κύριε Πρόεδρε, η τελευταία ετήσια έκθεση της Διεθνούς Τράπεζας αποκαλύπτει ορισμένα αριθμητικά μεγέθη, τα οποία, εξαιτίας της ωμότητάς τους, αποτελούν σκάνδαλο και ταυτόχρονα πρόκληση για τον ανεπτυγμένο κόσμο.
Η έκθεση αυτή μας έδειχνε πως, στην πραγματικότητα, η φτώχεια και η υπανάπτυξη συνεχίζουν να κερδίζουν έδαφος και πόσο πολυάριθμα είναι ακόμη τα άτομα που δεν μπορούν να ασκήσουν το αναφαίρετο δικαίωμα μιας αξιοπρεπούς ζωής.
Υπάρχει, εξάλλου, ο φόβος ότι η διαδικασία της οικονομικής παγκοσμιοποίησης αυξάνει τις δυσκολίες των φτωχών χωρών και μεγαλώνει το χάσμα που τις χωρίζει από τις πλούσιες χώρες.
Ενώπιον αυτών των συνθηκών, η ανάγκη μεγαλύτερης συμμετοχής και μεγαλύτερης αποτελεσματικότητας στον αγώνα για την καταπολέμηση της φτώχειας και της υπανάπτυξης είναι αναπόφευκτη.
Για να μπορέσει η Ευρωπαϊκή Ένωση να αναπτύξει σε βάθος την πολιτική αλληλεγγύης και να επιτύχει την οριστική εξάλειψη της φτώχειας και των αιτιών που την προκαλούν, πρέπει να προχωρήσουμε σε μια αναδιάρθρωση των δράσεων της Ένωσης και η έμφαση πρέπει να δοθεί στην πολιτική στήριξης της ανάπτυξης, ούτως ώστε να βελτιωθεί η αποτελεσματικότητα αυτών των προσπαθειών.
Γι' αυτό και είναι επίκαιρη η εξαίρετη έκθεση της κ. Sauquillo - την οποία θέλω να συγχαρώ και εγώ για το έργο της - και οι προτάσεις που περιλαμβάνει, διότι δείχνουν τον δρόμο που πρέπει να ακολουθήσει η Ευρωπαϊκή Ένωση για να ανταποκριθεί στις προκλήσεις του 21ου αιώνα όσον αφορά την συνεργασία για την ανάπτυξη.
Πρόκειται για προτάσεις που καταρτίσθηκαν με βάση μια αξιολόγηση της παρούσας κατάστασης και που λαμβάνουν υπόψη τα εμπόδια που δυσχεραίνουν την πρόοδο σ' αυτόν τον τομέα, για προτάσεις που αφορούν ειδικά τη μεταρρύθμιση των υπηρεσιών της Επιτροπής: περισσότερες αρμοδιότητες στις αντιπροσωπείες και ενίσχυση των ανθρώπινων πόρων που είναι αφιερωμένοι στην αναπτυξιακή πολιτική, διάθεση οικονομικών πόρων σύμφωνα με τους στόχους της κοινοτικής αναπτυξιακής πολιτικής, απλοποίηση των διοικητικών διαδικασιών και - πώς θα ήταν δυνατόν διαφορετικά! - συμπληρωματικότητα και συνοχή των αναπτυξιακών πολιτικών της Ένωσης.
Ελπίζουμε ότι η Επιτροπή και το Συμβούλιο θα είναι δεκτικά απέναντι στις προτάσεις αυτές και ότι μαζί θα μπορέσουμε να προχωρήσουμε με πιο γρήγορο βήμα προς την οριστική εξάλειψη της φτώχειας, συμβάλλοντας έτσι στην δημιουργία ενός πιο δίκαιου κόσμου.
Κύριε Πρόεδρε, κατά την προετοιμασία της πρότασης για τη μεταρρύθμισή της, η Ευρωπαϊκή Επιτροπή δεν συμπεριέλαβε μεταξύ των εμπειρογνωμόνων με τους οποίους διαβουλεύθηκε εμάς που ασχολούμαστε με τα θέματα συνεργασίας και ανάπτυξης στο Ευρωπαϊκό Κοινοβούλιο.
Επομένως, η Επιτροπή Ανάπτυξης και Συνεργασίας του Κοινοβουλίου αποφάσισε να παρουσιάσει, ιδία πρωτοβουλία, την έκθεση για την οποία συζητάμε τώρα.
Στην έκθεση αυτή υποστηρίζουμε ότι η πολιτική συνεργασίας για ένα κόσμο πιο δίκαιο, πιο ίσο και πιο σταθερό δεν είναι κάτι δευτερεύον, αλλά πρέπει να αποτελεί πραγματική προτεραιότητα της πολιτικής της Ευρωπαϊκής Ένωσης και, επιπλέον, οι προσπάθειες που καταβάλλουμε για την επίτευξη του στόχου αυτού πρέπει να θεωρηθούν ουσιαστικό μέρος του σχεδίου μας.
Όμως, επίσης, στην έκθεση της κ. Sauquillo εφιστούμε την προσοχή σε ορισμένα μέτρα, τα οποία θεωρούμε λανθασμένα στο πλαίσιο των μεταρρυθμίσεων που προτείνει η Επιτροπή.
Για παράδειγμα, μας προτείνεται ένα οργανόγραμμα, στο οποίο δεν συμπίπτουν ο φορέας που είναι αρμόδιος για τον σχεδιασμό της πολιτικής συνεργασίας και ο φορέας που είναι αρμόδιος για την εφαρμογή της πολιτικής αυτής.
Η επιτροπή μας συμμερίζεται την άποψη της εισηγήτριας ότι ο Επίτροπος Ανάπτυξης πρέπει να είναι υπεύθυνος τόσο για τον σχεδιασμό όσο και για την εκτέλεση της πολιτικής σ' αυτόν τον τομέα, συντονίζοντάς της όμως με τις υπόλοιπες πολιτικές που έχουν εξωτερικές συνέπειες.
Θεωρούμε ακόμη πιο σοβαρό, στην πρόταση της Επιτροπής, τον εδαφικό διαχωρισμό που διατηρείται.
Πράγματι, δεν είναι λογικό ο Επίτροπος Ανάπτυξης να ασχολείται ουσιαστικά μόνο με τις χώρες ΑΚΕ, ενώ οι σχέσεις με την Ασία, τη Λατινική Αμερική και τις χώρες της Μεσογείου - οι οποίες φυσικά αποτελούν επίσης, και μάλιστα σε μεγάλο βαθμό, ζητήματα συνεργασίας και ανάπτυξης - μένουν στην αρμοδιότητα εκείνων που χειρίζονται την εξωτερική πολιτική.
.
(EN) Κύριε Πρόεδρε, η συζήτηση αυτή είναι επίκαιρη δεδομένου ότι η Επιτροπή έκανε σημαντικά βήματα, νέα βήματα στην μεταρρύθμιση των εξωτερικών σχέσεων.
Συμφώνησε σήμερα για τη δημιουργία ενός νέου γραφείου υπεύθυνου για την ευρωπαϊκή συνεργασία από τον καθορισμό των δραστηριοτήτων μέχρι την εφαρμογή τους.
Η διαδικασία υλοποίησης της απόφασης της Επιτροπής του Μαΐου για τη μεταρρύθμιση των εξωτερικών σχέσεων προχωρεί καλά.
Υπάρχουν τρία κύρια στοιχεία όσον αφορά τη μεταρρύθμιση.
Η διευκόλυνση της διαδικασίας προγραμματισμού, η ενσωμάτωση της διαχείρισης του κύκλου του έργου και η μεταβίβαση αρμοδιοτήτων στις αντιπροσωπείες μας, στάδια στα οποία έχουν γίνει σημαντικές πρόοδοι.
Όσον αφορά τα προγράμματα των χωρών, η Επιτροπή έχει υιοθετήσει ένα σταθερό πλαίσιο για τα εθνικά στρατηγικά έγγραφα, το οποίο συζητήθηκε κατά την διάρκεια του τελευταίου Συμβουλίου Ανάπτυξης και έγινε δεκτό από όλα τα κράτη μέλη.
Διαθέτουμε τώρα λοιπόν ένα εναρμονισμένο πρόγραμμα για τον σχεδιασμό των εγγράφων εθνικής στρατηγικής και των ενδεικτικών προγραμμάτων συνεργασίας σε όλες τις αναπτυσσόμενες χώρες.
Αυτό θα θέσει την ενδιαφερόμενη χώρα στο επίκεντρο της διαδικασίας και θα προσφέρει επίσης τις βάσεις για στενή συνεργασία με τα κράτη μέλη και άλλους χορηγούς που εμπλέκονται στην συγκεκριμένη περιοχή.
Αυτό ήταν το μέσο που έλειπε για πολλά χρόνια από τη συζήτηση για τη βελτίωση του συντονισμού.
Η σαφής εστίαση της δράσης μας στην καταπολέμηση της φτώχειας ως τμήμα του ολοκληρωμένου πλαισίου πολιτικής και η επικέντρωση σε ένα περιορισμένο αριθμό τομέων θα αποτελέσουν βασικά στοιχεία στη βελτίωση του αποτελέσματος της συνεργασίας μας.
Στο εσωτερικό της Επιτροπής, η Διυπηρεσιακή Ομάδα Στήριξης της Ποιότητας έχει ξεκινήσει το έργο της με την επίβλεψη της ΓΔ Ανάπτυξης.
Θα διασφαλίσει ότι τα έγγραφα εθνικής στρατηγικής ακολουθούν το συμφωνημένο πλαίσιο και τη μεθοδολογία και είμαι βέβαιος ότι η Ομάδα αυτή θα προσδώσει μεγαλύτερη ποιότητα και συνέπεια στις εθνικές μας στρατηγικές καλύπτοντας έτσι όλο το γεωγραφικό φάσμα και συνιστώντας σε μια σημαντική βελτίωση όσον αφορά τη συνέπεια με την πολιτική που υποστηρίζουμε.
Επίσης, πολύ σύντομα θα υποβάλω μαζί με τους συναδέλφους μου, τους Επιτρόπους Εξωτερικών Σχέσεων, νομοθετικές προτάσεις για την τροποποίηση των κανόνων που σχετίζονται με την νομική βάση για όλα τα μέσα και τις θέσεις του προϋπολογισμού για τις εξωτερικές σχέσεις, γεγονός που θα επιτρέψει στις επιτροπές διαχείρισης να επικεντρώσουν το έργο τους στις στρατηγικές και όχι σε μεμονωμένα προγράμματα.
Όσον αφορά την επανένωση του κύκλου των έργων, η δημιουργία ενός νέου γραφείου συμφωνήθηκε σήμερα επίσημα από την Επιτροπή.
Το γραφείο αυτό θα είναι υπεύθυνο για την διαχείριση όλων των φάσεων του κύκλου των έργων.
Από την αρχή του επόμενου έτους, 250 μόνιμοι υπάλληλοι θα μετατεθούν από τις ΓΔ Ανάπτυξης και Εξωτερικών Σχέσεων σ' αυτό το γραφείο και σταδιακά συμβασιούχοι υπάλληλοι θα συμπεριληφθούν στο προσωπικό του, ενώ παράλληλα θα καταργηθούν τα Γραφεία Τεχνικής Στήριξης.
Σ' αυτόν τον τομέα επίσης τα πράγματα έχουν προχωρήσει σημαντικά χάρη στη βοήθεια και την κατανόηση της αρμόδιας επί του προϋπολογισμού αρχής.
Τέλος έχει δημιουργηθεί ένα πρόγραμμα μεταβίβασης αρμοδιοτήτων στους επικεφαλείς των αντιπροσωπειών.
Μέσα σε τρία χρόνια, περίπου 120 αντιπροσωπείες ή αξιωματούχοι θα δουν σημαντική βελτίωση των μεθόδων εργασίας τους.
Εκτός από εκτενείς οικονομικές εξουσίες, θα λάβουν και αναβαθμισμένα συστήματα υπολογιστών και τηλεπικοινωνιών.
Για άλλη μια φορά η υποστήριξη της αρμόδιας για τον προϋπολογισμό αρχής έπαιξε αποφασιστικό ρόλο για τη χρηματοδότηση αυτής της μεγάλης αναδιοργάνωσης της Ευρωπαϊκής Υπηρεσίας Εξωτερικών Σχέσεων.
Το 2001, για παράδειγμα, οι δημοσιονομικές αρμοδιότητες θα αποκεντρωθούν σε 22 αντιπροσωπείες, θα αναβαθμιστούν τα συστήματα υπολογιστών άλλων 15 αντιπροσωπειών και θα δημιουργηθούν 40 επιπλέον θέσεις μόνιμων υπαλλήλων στις υπηρεσίες εξωτερικών σχέσεων.
Η δημιουργία της SEM το 1998 ήταν ένα πρώτο βήμα προς την βελτίωση της ταχύτητας ολοκλήρωσης οκτώ προγραμμάτων.
Παρότι η μεταρρύθμιση αυτή ήταν σαφώς ανεπαρκής, γεγονός που δεν αμφισβητείται σήμερα, έθεσε πράγματι τις βάσεις για μια σειρά αλλαγών τις οποίες προωθούμε τώρα.
Η απλοποίηση των διαδικασιών είναι ουσιώδης, αν θέλουμε να επιταχύνουμε τα πράγματα.
Είναι επίσης αναγκαίο να διασφαλίσουμε ότι οι αντιπροσωπείες μας θα μπορούν στο μέλλον να διαχειρίζονται εύκολα τα προγράμματα ώστε να διευκολυνθεί η πρόσβαση των εταίρων μας σ' αυτά.
Πώς θα μπορούσαμε να μιλήσουμε για μεγαλύτερη διαφάνεια, όταν είχαμε 46 διαφορετικές διαδικασίες;
Πώς θα μπορούσαμε να απαιτούμε από τον επικεφαλής της αντιπροσωπείας να μετατεθεί από το Μαρόκο στην Μαυριτανία ή από την Μποτσουάνα στην Νότια Αφρική όταν έπρεπε να μάθει επιφανειακά τις διαδικασίες κάθε προγράμματος και τα σχετικά συστήματα δημοσιονομικής διαχείρισης;
Αρα οι απλοποιήσεις είναι απολύτως αναγκαίες.
Το ψήφισμα πολύ ορθά προσδιορίζει τα προβλήματα των ασαφών και διαιρεμένων αρμοδιοτήτων στο σύνολο του κύκλου συνεργασίας και τα προβλήματα που αντιμετωπίσαμε.
Επιπλέον, η δημιουργία της SEM δεν παρείχε λύση για τον συνεχιζόμενο κακό συνδυασμό μεταξύ οκτώ μεγάλων διοικητικών οργάνων.
Το ψήφισμα υποστηρίζει να προχωρήσει περαιτέρω η μεταρρύθμιση σε σχέση με ό,τι συμφωνήθηκε σήμερα στην Επιτροπή.
Υποστηρίζει όχι μόνο την επανένωση του κύκλου των έργων, αλλά και ολόκληρου του κύκλου συνεργασίας, συμπεριλαμβανομένου του προγραμματισμού που υπόκειται μέχρι στιγμής στην αρμοδιότητα της ΓΔ Ανάπτυξης και της ΓΔ Εξωτερικών Σχέσεων.
Στο σημείο αυτό, μπορώ να πω μόνο ότι η μεταρρύθμιση είναι μια δυναμική διαδικασία.
Η Ομάδα Υποστήριξης της Ποιότητας θα διευκολύνει μια πιο μελετημένη και καλύτερα διαχειριζόμενη παράδοση του προγραμματικού σκέλους της συνολικής διαδικασίας στο γραφείο.
Πρόκειται για κάτι στο οποίο δίνουμε ιδιαίτερη σημασία προκειμένου να επιτύχουμε ομαλότερη λειτουργία.
Θα ήθελα επίσης να υπενθυμίσω στο Κοινοβούλιο ότι η απόφαση περιέχει μια ρήτρα επανεξέτασης.
Θα πρέπει να αξιολογήσουμε την λειτουργία αυτού του νέου συστήματος και, αν κριθεί αναγκαίο, να λάβουμε μέτρα για να επεκτείνουμε και να εμβαθύνουμε τις μεταρρυθμίσεις.
Η Επιτροπή έχει μεγάλη επίγνωση της σημασίας της υποστήριξης του Κοινοβουλίου για τη μεταρρύθμιση των πολιτικών και των πρακτικών της μεθόδων.
Είμαι ευγνώμων για τις εποικοδομητικές συστάσεις της έκθεσης της κ. Sauquillo και για την πολύ θετική συμβολή σας στην αποψινή συζήτηση.
Σας διαβεβαιώνω ότι θα κάνω κάθε δυνατή προσπάθεια για τη συνεχή ενημέρωση του Κοινοβουλίου όσον αφορά τις προτάσεις πολιτικής και αποδέχομαι με ευχαρίστηση την πρόσκληση για τακτική αναφορά της Επιτροπής στο Σώμα σας σχετικά με τη μεταρρύθμιση της εξωτερικής υπηρεσίας.
Κύριε Επίτροπε, ειλικρινά σας ευχαριστώ πολύ για την συμβολή σας.
Η συζήτηση έληξε.
Η ψηφοφορία θα διεξαχθεί αύριο, στις 11.00.
(Η συνεδρίαση λήγει στις 0.30)