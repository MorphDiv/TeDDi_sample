# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Επαvάληψη της συvσδoυ
Κηρύσσω την επανάληψη της συνόδου του Ευρωπαϊκού Κοινοβουλίου, που είχε διακοπεί την Παρασκευή 17 Νοεμβρίου 2000.
Δήλωση της Προέδρου
Πολλοί συνάδελφοι εξέφρασαν την επιθυμία να αποτίσουμε φόρο τιμής στον κ. Gaetano Martino, με την ευκαιρία των εκατό χρόνων από τη γέννησή του.
Είναι τιμή μου να αποτίνω φόρο τιμής, σήμερα, στη μνήμη του μεγάλου αυτού Ευρωπαίου, του οποίου το όνομα συνδέεται αδιάρρηκτα με τη Διάσκεψη της Μεσσίνας, η οποία, το 1955, έθεσε τα θεμέλια της Ευρωπαϊκής Κοινότητας.
Ο κ. Gaetano υπήρξε διαπρεπής ιατρός και πολιτικός.
Τίμησε με την παρουσία του για δέκα ολόκληρα χρόνια το Σώμα αυτό, του οποίου διετέλεσε δύο φορές πρόεδρος κατά τη δεκαετία του 1960.
Το αξίωμα του προέδρου αποτέλεσε το επιστέγασμα μιας μακράς πολιτικής πορείας, στο πλαίσιο της οποίας ανέλαβε ιδιαίτερα υψηλά καθήκοντα, πρώτα στη Βουλή των Αντιπροσώπων και κατόπιν στην ιταλική κυβέρνηση, στο πλαίσιο της οποίας διετέλεσε διαδοχικά Υπουργός Εθνικής Παιδείας και Υπουργός Εξωτερικών.
Ως υπουργός αλλά και ως ευρωβουλευτής, υπήρξε κυρίως μαχητικός υποστηρικτής του Ευρωπαϊκού Πανεπιστημίου της Φλωρεντίας.
Πίστευε πραγματικά ότι τα κοινά θεμέλια της Ευρώπης είναι πολιτιστικά και πνευματικά.
Από την αρχή κιόλας κατέστη εμφανές ότι ο δρόμος για την ευρωπαϊκή ολοκλήρωση θα ήταν δύσκολος, γεμάτος εμπόδια.
Όμως, ο Gaetano Martino, στηριζόμενος στη βαθιά ανθρωπιστική παιδεία του και στην ακλόνητη πίστη του στην Ευρώπη, υπερνίκησε τα εμπόδια αυτά με επιτυχία.
Ετούτο αποδεικνύεται από το γεγονός ότι, την 1η Ιουνίου 1955, ούτε ένα χρόνο, δηλαδή, ύστερα από την αποτυχία της Ευρωπαϊκής Αμυντικής Κοινότητας, που αποτελούσε ένα φιλόδοξο σχέδιο, ξανάρχισε να υφαίνει τον ιστό της ενοποίησης προτείνοντας τη Διάσκεψη της Μεσσίνας, από την οποία προέκυψαν, όπως όλοι γνωρίζουμε, οι συνθήκες της Ρώμης του 1957.
Έτσι, τέθηκαν ξανά σε λειτουργία τα ακινητοποιημένα ως τότε γρανάζια του μηχανισμού της ευρωπαϊκής ολοκλήρωσης και η κοινή αγορά έγινε πραγματικότητα.
Αποφασίσαμε να συγκεντρώσουμε σε μία έκδοση τις ομιλίες του Gaetano Martino, καθώς είναι διδακτικές για τη νεολαία η οποία δεν βίωσε τη σκληρή μεταπολεμική περίοδο.
Το 1958, από το βήμα του Στρασβούργου, δήλωνε: "για πρώτη φορά στην ιστορία αυτής της ηπείρου, που σημαδεύτηκε περισσότερο από τον πόλεμο παρά από την ειρήνη, παρευρισκόμαστε στη γενική ενοποίηση της οικονομίας.
Με τον τρόπο αυτό διασφαλίζεται το μέλλον και σκιαγραφείται η προοπτική δημιουργίας μιας μεγάλης κοινότητας που θα απαρτίζεται από ανθρώπους με διαφορετικές γλώσσες, έθιμα και πεποιθήσεις, ένα από τα θεσμικά όργανα της οποίας είναι ετούτο το Σώμα" .
Αγαπητοί συνάδελφοι, λίγες ημέρες πριν από το Ευρωπαϊκό Συμβούλιο της Νίκαιας, το μόνο που μπορώ να κάνω είναι να ευχηθώ η κληρονομιά του Gaetano Martino και το πνεύμα της Μεσσίνας να εξακολουθήσουν να αποτελούν πηγή έμπνευσης για όλους εμάς και ιδιαιτέρως για όλους εκείνους που κρατούν στα χέρια τους το μέλλον της ηπείρου μας.
(Χειροκροτήματα)
Αγαπητοί συνάδελφοι, όπως όλοι σας, ασφαλώς, θα προτιμούσα να αρχίσουμε αυτή την περίοδο συνόδου χωρίς να χρειαστεί να αναφερθούμε σε νέα θύματα τρομοκρατικών ενεργειών της ETA.
Δυστυχώς, ένα νέο κύμα βίας έπληξε πρόσφατα τους δημοκρατικούς θεσμούς μας, με την ιδιαίτερα απεχθή δολοφονία του Ernest Lluch.
Στις 22 Νοεμβρίου, ημέρα, δηλαδή, του εορτασμού των εικοσιπέντε χρόνων από τη στέψη του βασιλιά Χουάν Κάρλος, που έθεσε τα θεμέλια της δημοκρατίας στην Ισπανία, ήρθε η σειρά μίας ακόμη εξέχουσας προσωπικότητας της δημοκρατικής αυτής χώρας, να πληρώσει με τη ζωή της την πίστη της στην ελευθερία, στην ανεκτικότητα και στο σεβασμό του συνανθρώπου.
Διετέλεσε Υπουργός Υγείας της Ισπανίας στο πλευρό σας, κύριε Enrique Barσn Crespo.
Αγωνίστηκε μαζί σας, κύριε Joan Colom, κατά τη δεκαετία του 1960, για την εδραίωση της δημοκρατίας στην Ισπανία.
Γνωστός για την ενεργό συμβολή του στη μεταβατική περίοδο της Ισπανίας και για τη συνεισφορά του στην αυτονομία της Καταλονίας, αγαπητός για τον εγκάρδιο χαρακτήρα του, σεβαστός για το πολιτικό και ακαδημαϊκό έργο του, ο Ernest Lluch επιλέχθηκε από τους δολοφόνους του με μόνο κριτήριο την προσήλωσή του στο κράτος δικαίου.
Εκφράζω την ειλικρινή συμπάθειά μου στην οικογένειά του, στους συγγενείς, τους φίλους του, σε όλους εκείνους, στην Ισπανία, που πιστεύουν στη δύναμη της δημοκρατίας.
Ένα εκατομμύριο περίπου Ισπανοί, ανεξαρτήτως πολιτικών πεποιθήσεων, ύψωσαν φωνή διαμαρτυρίας ενάντια στην άθλια αυτή δολοφονία.
Το Ευρωπαϊκό Κοινοβούλιο οφείλει να τους αποδείξει τη συμπαράστασή του.
Σας προτείνω λοιπόν, για μια ακόμη φορά, να τηρήσουμε ενός λεπτού σιγή εκφράζοντας έτσι την αλληλεγγύη και τη συγκίνησή μας.
(Το Σώμα, όρθιο, τηρεί ενός λεπτού σιγή)
Έγκριση των συνοπτικών πρακτικών της προηγούμενης συνεδρίασης
Τα συνοπτικά πρακτικά της συνεδρίασης της Παρασκευής 17 Νοεμβρίου έχουν διανεμηθεί.
Υπάρχουν παρατηρήσεις;
Όχι.
(Εγκρίνονται τα συνοπτικά πρακτικά)
Όλες οι παρεμβάσεις για τις αιτήσεις επί της διαδικασίας θα λάβουν χώρα ύστερα από τη συζήτηση για το Ευρωπαϊκό Συμβούλιο της Νίκαιας, σύμφωνα με την επιθυμία που εκφράσατε.
Όπως γνωρίζετε η ημερήσια διάταξη είναι ιδιαίτερα βεβαρημένη· έλαβα λοιπόν την απόφαση αυτή δυνάμει των αρμοδιοτήτων που μου παρέχει ο Κανονισμός για την απρόσκοπτη διεξαγωγή των εργασιών του Σώματος.
Φυλάξτε λοιπόν προσεκτικά όλες τις αιτήσεις μέχρι τότε.
Κυρία Πρόεδρε, διαμαρτύρομαι για την απόφαση αυτή, διότι οι αιτήσεις επί της διαδικασίας δύνανται να αφορούν πολύ σημαντικούς, πολύ σοβαρούς λόγους.
Δεν είναι απλώς μια τυπική διαδικασία.
Την άλλη φορά, είχατε πει: αφού οριστεί η ημερήσια διάταξη.
Και τότε, ειλικρινά, δεν ήταν σωστό να τις τοποθετήσετε ύστερα από τις αιτιολογήσεις ψήφου.
Έχετε την αρμοδιότητα να το πράξετε, σύμφωνα με το άρθρο 18, αλλά δεν μπορούμε να θεωρήσουμε ότι οι αιτήσεις επί της διαδικασίας δεν έχουν καμία σχέση με συγκεκριμένα ζητήματα, τα οποία οι βουλευτές επιθυμούν να αναφέρουν στην αρχή της συνεδρίασης και τα οποία είναι σημαντικό να ακούσει με προσοχή το Σώμα.
Εκφράζω την αντίθεσή μου στην απόφαση αυτή.
Λαμβάνω υπόψη μου τη διαμαρτυρία σας, κύριε Dell' Alba.
Ημερήσια διάταξη
Κυρία Πρόεδρε, παρεμβαίνω υπέρ της εν λόγω πρότασης, καθώς ανήκω σε εκείνους που ζήτησαν την εγγραφή του σημείου αυτού.
Το Κοινοβούλιο έχει εκφραστεί πλείστες φορές υπέρ μιας σταθερής θέσης όσον αφορά στις δεσμεύσεις του Κυότο.
Φρονώ λοιπόν ότι η ευρωπαϊκή αντιπροσωπεία ορθώς έπραξε υιοθετώντας τη σταθερή αυτή θέση στη Διάσκεψη της Χάγης, τώρα, όμως, πρέπει να εργαστούμε για την κατάρτιση ενός νέου σχεδίου δήλωσης, καθώς πρόκειται για θέμα που επείγει.
Για το λόγο αυτό πιστεύω ότι η συζήτηση πρέπει να διεξαχθεί όπως προτείνατε, ανεξαρτήτως εάν θα προκύψει κάποιο ψήφισμα που θα πρέπει να ψηφιστεί κατά την περίοδο συνόδου του Δεκεμβρίου στο Στρασβούργο.
(Το Σώμα παρέχει σύμφωνη γνώμη επί της πρότασης αυτής)1
Καλωσσρισμα
Με ιδιαίτερη ικανοποίηση καλωσορίζω, στο θεωρείο των επισήμων, αντιπροσωπεία της Ρωσικής Δούμας και του Ομοσπονδιακού Συμβουλίου, υπό την ηγεσία των αντιπροέδρων της Δούμας, του κ. Vladimir Lukin και της κ. Irina Khakamada, και του αντιπροέδρου του Ομοσπονδιακού Συμβουλίου, κ. Vladimir Varnavskyi.
(Χειροκροτήματα) Η αντιπροσωπεία ήρθε στις Βρυξέλλες με σκοπό να συναντηθεί με τους ομολόγους της του Ευρωπαϊκού Κοινοβουλίου με την ευκαιρία της τρίτης συνάντησης της αντιπροσωπείας στην κοινοβουλευτική επιτροπή συνεργασίας Ευρωπαϊκής Ένωσης-Ρωσίας.
Ευελπιστώ ότι θα έχετε γόνιμες συζητήσεις και ανταλλαγές απόψεων, εύχομαι η διαμονή σας στο Βέλγιο να είναι ευχάριστη και σας καλωσορίζω στο Ευρωπαϊκό Κοινοβούλιο.
Διάσκεψη της Χάγης για τις κλιματικές αλλαγές
Η ημερήσια διάταξη προβλέπει τη συζήτηση της δήλωσης της Επιτροπής για τη Διάσκεψη της Χάγης και δίνω αμέσως το λόγο στην κ. Wallstrφm, εξ ονόματος της Επιτροπής.
.
(ΕΝ) Κυρία Πρόεδρε, κυρίες και κύριοι, σας ευχαριστώ που με προσκαλέσατε να μοιραστώ μαζί σας τις εντυπώσεις μου από την έκτη διάσκεψη των συμβαλλομένων μερών - την αποκαλούμενη COP6 - της Σύμβασης Πλαίσιο των Ηνωμένων Εθνών για την Αλλαγή του Κλίματος, η οποία έλαβε χώρα στη Χάγη πριν από δυο εβδομάδες.
Μετά από έντονες διαπραγματεύσεις, τόσο σε επίπεδο τεχνικών όσο και σε επίπεδο υπουργών, επί τη βάσει σχεδίων αποφάσεων με περίπου 500 αγκύλες, δεν στάθηκε δυνατό να καταλήξουμε σε μια ευρεία συμφωνία για σημαντικά πολιτικά ζητήματα.
Η διαπραγματευτική θέση της Ευρωπαϊκής Ένωσης είχε ως επίκεντρο τη διασφάλιση της περιβαλλοντικής ακεραιότητας του πρωτοκόλλου του Κυότο σε τομείς όπως η αλλαγή της χρήσης γης και η δασοκομία, οι "συλλέκτες" , η σχέση μεταξύ του μηχανισμού του Κυότο και της εθνικής δράσης, γνωστή ως "συμπληρωματικότητα" , και η συμμόρφωση.
Αυτό σήμαινε ότι στις διαπραγματεύσεις με άλλα μέρη, έπρεπε να διερευνηθούν ανταλλάγματα στα θέματα αυτά.
Έχοντας επιτύχει καλή τεχνική πρόοδο σε σχέση με τους κανόνες για τους μηχανισμούς του Κυότο και την ανάπτυξη ενός συστήματος συμμόρφωσης, οι τελικές διαπραγματεύσεις επικεντρώθηκαν κυρίως στα ανταλλάγματα μεταξύ "συμπληρωματικότητας" και "συλλεκτών" .
Ωστόσο, δεν υπήρξε αρκετός χρόνος για την πλήρη αξιολόγηση των συμβιβαστικών προτάσεων της τελευταίας στιγμής για την χρήση των "συλλεκτών" όσον αφορά τις επιπτώσεις τους στις διάφορες χώρες εντός και εκτός της Ευρωπαϊκής Ένωσης.
Παρόλα αυτά, υπήρχαν σαφείς ενδείξεις ότι θα ετίθετο σε σοβαρό κίνδυνο η περιβαλλοντική ακεραιότητα.
Ως εκ τούτου, η Ευρωπαϊκή Ένωση αποφάσισε να μην εξαιρέσει τις προτάσεις αυτές.
Προκειμένου να μην αφήσουν την εντολή του σχεδίου δράσης που εγκρίθηκε στο Μπουένος Αιρες, η οποία είχε ισχύ μέχρι τη διάσκεψη COP6, να εκπνεύσει χωρίς συγκεκριμένο αποτέλεσμα ή συνέχεια, τα συμβαλλόμενα μέρη αποφάσισαν να αναστείλουν την COP6 και να συνεχίσουν τις εργασίες της διάσκεψης τον Μάιο του 2001.
Η έκβαση της COP6 δεν ήταν τελείως αρνητική - κάθε άλλο.
Επιτελέστηκε κάποια θετική πρόοδος.
Για παράδειγμα, καταρτίσθηκε μια δέσμη προτάσεων σχετικά με τις ανάγκες και τα προβλήματα των αναπτυσσόμενων χωρών, που περιλάμβαναν και προτάσεις για νέα χρηματοδότηση και νέους θεσμούς, αλλά υπήρξε και μια πιο επικεντρωμένη στην κλιματική αλλαγή προσέγγιση στο πλαίσιο του Διεθνούς Ταμείου για το Περιβάλλον, του αποκαλούμενου ΔΤΠ.
Επίσης πρόοδος σε τεχνικό επίπεδο σημειώθηκε και σε άλλα ζητήματα, όπως οι πολιτικές και τα μέτρα για τη μείωση των εκπομπών, η ανάπτυξη ικανοτήτων, η μεταφορά τεχνολογίας, η εμπορία εκπομπών, η από κοινού εφαρμογή και η συμμόρφωση.
Θα πρέπει να καταβληθεί κάθε δυνατή προσπάθεια ώστε να οριστικοποιηθούν οι αποφάσεις αυτές στην επανάληψη της διάσκεψης τον Μάιο.
Ένα άλλο θετικό αποτέλεσμα της COP6 είναι ότι βοήθησε στην καλύτερη κατανόηση των θέσεων των άλλων μερών.
Η γνώση αυτή είναι εξαιρετικά χρήσιμη και θα έπρεπε να ενισχυθεί περισσότερο μέσα στους επόμενους μήνες.
Ο κ. Pronk υπήρξε ένας πολύ αφοσιωμένος πρόεδρος της COP6.
Η πρόταση που έκανε στο τέλος της δεύτερης εβδομάδας συνοψίζει τα βασικά σημεία μιας δέσμης και αποτελεί μια από τις βάσεις για τη συνέχιση των συζητήσεων και των διαπραγματεύσεων κατά τους επόμενους μήνες.
Ωστόσο, δεν έμεινε αρκετός χρόνος για να ολοκληρωθούν οι διαπραγματεύσεις με βάση το έγγραφο του κ. Pronk, καθώς πάρα πολύς πολύτιμος χρόνος διαπραγματεύσεων δαπανήθηκε σε δηλώσεις υπουργών και για την επανάληψη ήδη γνωστών θέσεων.
Συνεπώς, δεν υπήρχε αρκετός χρόνος για την ανάλυση των επιπτώσεων των διαφόρων προτάσεων σχετικά με τους συλλέκτες, οι οποίες υπεβλήθησαν τις τελευταίες ώρες.
Οι συλλέκτες είναι ένα ζήτημα σχετικά με το οποίο εξακολουθεί να υπάρχει μεγάλη αβεβαιότητα.
Όλοι μας γνωρίζαμε ότι προκειμένου να επιτύχουμε μια συμφωνία με τις Ηνωμένες Πολιτείες και τους συμμάχους της στην "umbrella group" , η Ευρωπαϊκή Ένωση θα έπρεπε να κάνει παραχωρήσεις.
Στο τέλος, ωστόσο, οι παραχωρήσεις στις οποίες προέβησαν τα άλλα μέρη σχετικά με τη "συμπληρωματικότητα" , τη συμμόρφωση και τους μηχανισμούς του Κυότο ήταν ανεπαρκείς για να αντισταθμίσουν την αποδυνάμωση των στόχων της μείωσης των εκπομπών, που θα ήταν το αποτέλεσμα αν είχε γίνει δεκτή η πρόταση για τους "συλλέκτες" .
Τι κάνουμε από δω και πέρα;
Η αξιολόγηση και η προετοιμασία περαιτέρω συζητήσεων πρέπει να τεθεί ως προτεραιότητα στους κόλπους της Ευρωπαϊκής Ένωσης.
Ενόψει της προετοιμασίας της επόμενης διάσκεψης, η ΕΕ δεν πρέπει να ξανανοίξει συζητήσεις σχετικά με όλα τα θέματα, αλλά να επικεντρωθεί στις βασικές προτεραιότητες, κυρίως στους μηχανισμούς των "συλλεκτών" , τη "συμπληρωματικότητα" και ένα ισχυρό σύστημα συμμόρφωσης.
Πρέπει να διασφαλισθεί η ομαλή μετάβαση από τη γαλλική στη σουηδική Προεδρία και να διατηρηθεί στενή επαφή με τον κ. Pronk.
Η ΕΕ πρέπει να επανεξετάσει τις θέσεις της για τα βασικά ζητήματα και να υποβάλει νέες προτάσεις, όπου το κρίνει απαραίτητο.
Η Επιτροπή έχει πλήρως δεσμευτεί να διαμορφώσει σε συνεργασία με την επερχόμενη Προεδρία μια ισχυρή κοινή ευρωπαϊκή γραμμή.
Πέρα από τον στενότερο συντονισμό στους κόλπους της Ευρωπαϊκής Ένωσης, πρέπει να εντατικοποιηθούν και οι επαφές με τα άλλα μέρη.
Αναγκαία προϋπόθεση για την επίτευξη συμφωνίας σχετικά με τους συλλέκτες στην επόμενη σύνοδο των μερών είναι να έχουμε ένα κοινό σύνολο δεδομένων, αντί να κάνει το κάθε μέρος τους δικούς του υπολογισμούς.
Η ΕΕ θα εμβαθύνει τις σχέσεις της με όλες τις σημαντικές ομάδες και θα έρθει σε επαφή με τη νέα ηγεσία των ΗΠΑ το συντομότερο δυνατό.
Τέλος, καθώς δεν εγκρίθηκαν οι κανόνες και οι διαδικασίες για τη λειτουργία του πρωτοκόλλου του Κυότο, η κύρωση του πρωτοκόλλου πρέπει να αναβληθεί για μετά την επόμενη σύνοδο και τη συνάντηση της COP6.
Ωστόσο, θα συνεχιστεί η εσωτερική προετοιμασία για την κύρωση μέσω του ευρωπαϊκού προγράμματος για την αλλαγή του κλίματος και της ανάπτυξης ενός ευρωπαϊκού συστήματος εμπορίας εκπομπών.
Σας ευχαριστώ για την προσοχή σας και είμαι στη διάθεση σας για να απαντήσω σε ενδεχόμενες ερωτήσεις σας.
(Χειροκροτήματα)
.
(ΕΝ) Κυρία Πρόεδρε, λυπάμαι που η Επίτροπος πέρασε προφανώς στιγμές μεγάλης απογοήτευσης στη Χάγη, αλλά τη συγχαίρω για το ότι παραμένει αισιόδοξη.
Η αντιπροσωπεία του Ευρωπαϊκού Κοινοβουλίου στις συνομιλίες απογοητεύτηκε εξίσου από την έκβαση, αν και δεν ήταν έκπληξη για μας.
Φυσικά, θα μπορούσαμε να είχαμε προβλέψει, όπως θα μπορούσε και εκείνη, το πρόβλημα που ανέκυψε σχετικά με τους "συλλέκτες" .
Όσοι διάβασαν τον γαλλικό και τον αγγλικό Tύπο θα καταλάβουν ότι δόθηκε πολλή προσοχή σε αυτό που φαίνεται να ήταν ρήξη στις σχέσεις μεταξύ της υπουργού της Γαλλίας κ. Voynet και του βρετανού ομολόγου της κ. Prescott.
Ήταν, κατά κάποιον τρόπο ένα ατύχημα τόσο αναπόφευκτο, όσο και του Τιτανικού με το παγόβουνο.
Ο κ. Prescott είναι τώρα κάτω από τη επιφάνεια του νερού και δεν ξέρουμε για πόσο θα συνεχίσει να επιπλέει.
Ένα από τα πράγματα που αισθανόμαστε, τουλάχιστον αισθάνομαι εγώ προσωπικά, είναι ότι το πρόβλημα βρίσκεται στο ότι ένας υπουργός Περιβάλλοντος δεν έχει απολύτως καμία ελευθερία κινήσεων στη διαπραγμάτευση των περιβαλλοντικών ζητημάτων.
Η κ. Voynet ήταν αποφασισμένη να μην ενδώσει στην άποψη των Ηνωμένων Πολιτειών.
Δε θα περιμέναμε απ' αυτήν τίποτα λιγότερο, έτσι δεν είναι;
Η ερώτησή μου προς την Επίτροπο είναι: πιστεύει ότι υπάρχει πιθανότητα να προκύψει κάποια ευελιξία στη θέση της Ευρωπαϊκής Ένωσης σχετικά με τους "συλλέκτες" · δεύτερον, πότε προβλέπει να ξαναρχίσουν οι συνομιλίες· και τρίτον, ήταν πραγματικά αληθής η δήλωση του κ. Prescott στη Βουλή των Κοινοτήτων;
Είπε στη Βουλή των Κοινοτήτων ότι η συμφωνία που είχε διαπραγματευτεί με τόσο κόπο και με τις ικανότητες ενός τανκ Sherman θα είχε εμποδίσει τις αναπτυγμένες χώρες να κερδίσουν πιστώσεις από τον μηχανισμό καθαρής ανάπτυξης για την φύτευση δασών στις αναπτυσσόμενες χώρες, πράγμα που φαίνεται καλό.
Πολλές χώρες, και ιδίως οι ομάδες των πρασίνων, πιστεύουν ότι στο σημείο αυτό βρίσκεται ένα τεράστιο "παραθυράκι" .
Η συμφωνία θα είχε θέσει ένα ανώτατο όριο στη χρήση των δασών ως συλλεκτών από τις Ηνωμένες Πολιτείες, την Ιαπωνία και τον Καναδά, ένα ανώτατο όριο το οποίο ζητούσε η Ευρώπη, και θα είχε κάνει πιο αυστηρές τις επιστημονικές προδιαγραφές που ισχύουν για τους εγχώριους συλλέκτες.
Δεδομένης της - τι έκπληξη! - λαμπρής έκθεσης του κ. Prescott σχετικά με τη συμφωνία που είχε αυτός ο ίδιος διαπραγματευτεί, γιατί όχι μόνο η κ. Voynet, αλλά πιστεύω - και αυτή είναι η τελευταία μου ερώτηση προς την Επίτροπο - οι περισσότεροι ευρωπαίοι Υπουργοί Περιβάλλοντος την απέρριψαν όλοι;
Μήπως από την έκθεση του κ. Prescott προς το εθνικό του κοινοβούλιο φαίνεται ότι τους έκανε μια προσφορά την οποία δεν μπορούσαν να αρνηθούν;
Εν κατακλείδι, λυπάμαι που συνέβη κάτι τέτοιο, αλλά ελπίζω ότι στο τέλος θα συμμεριστούμε την αισιοδοξία της κ. Wallstrφm και θα επιτύχουμε το είδος της συμφωνίας για την κλιματική αλλαγή το οποίο χρειαζόμαστε.
(Χειροκροτήματα)
Κυρία Πρόεδρε, θα ήθελα καταρχάς να πω στην Επιτροπή ότι έκανε καλά τη δουλειά της.
Εύχομαι η Ευρωπαϊκή Ένωση να μιλήσει και στις επόμενες συναντήσεις με μια φωνή και θεωρώ τελείως περιττό να καθυστερούμε τώρα με καταλογισμούς ευθυνών σε μεμονωμένους υπουργούς.
Δεν πρόκειται να προχωρήσουμε έτσι!
Γνωρίζουμε ότι η αποτυχία αυτής της Διάσκεψης δεν είναι το τέλος μιας ιδιαίτερα μακράς και πολύπλοκης διαδικασίας - θα υπάρξει συνέχεια.
Πρέπει όμως να αναρωτηθούμε τι μπορούμε να κάνουμε καλύτερα.
Το πρώτο σημείο που τίθεται και ως ερώτημα προς την Επιτροπή είναι: Μήπως η μέθοδος που έχουμε επιλέξει να επιδιώκουμε τη συμφωνία επί ενός κοινού κειμένου σε διασκέψεις με 180 εκπροσώπους κρατών ξεπερνά τις δυνατότητές μας, ιδίως όταν στο τέλος αναγκαζόμαστε να επισπεύσουμε τη διαδικασία λόγω πίεσης χρόνου, χωρίς να έχουν εξαλειφθεί οι διαφορές μεταξύ των βασικών εταίρων;
Δεν είναι καιρός να συζητηθεί αυτό το θέμα και στις συνόδους της G7 μεταξύ των αρχηγών κρατών και κυβερνήσεων των ΗΠΑ και των Ευρωπαίων;
Κατά δεύτερον, όμως, επιμένω να μην θέλω να κάνω τη ζωή μας τόσο εύκολη.
Όταν εμείς δείχνουμε με το δάχτυλο τους Αμερικανούς, δεν πρέπει να ξεχνάμε ότι μια σειρά από δάχτυλα δείχνουν προς τη μεριά μας.
Το θέμα δεν είναι ότι οι Ευρωπαίοι δεν έκαναν καλά τη δουλειά τους.
Σε μας αυξάνονται οι εκπομπές διοξειδίου του άνθρακα - αυτό το γνωρίζουμε και το έχουμε συζητήσει επανειλημμένα.
Το ερώτημα είναι: χρειαζόμαστε μια παγκόσμια συμφωνία για να αρχίσουμε να μειώνουμε τις εκπομπές στην Ευρώπη;
Υπενθυμίζω στην Επιτροπή την ανακοίνωσή της για τον περιορισμό των εκπομπών και τη Διάσκεψη της Χάγης, όπου είχε συζητηθεί το ενδεχόμενο έκδοσης μιας οδηγίας που θα όριζε τα ποσοστά, στα οποία είχαν συμφωνήσει οι Υπουργοί Περιβάλλοντος το 1998, και θα προέβλεπε κυρώσεις σε περιπτώσεις παραβιάσεων.
Το ερώτημά μου είναι: προτίθεστε να το κάνετε αυτό, να εκδώσετε μια τέτοια οδηγία, ακόμη κι αν η διαδικασία του Κιότο δεν έχει ολοκληρωθεί;
Τι μας εμποδίζει να ξεκινήσουμε με τον περιορισμό των εκπομπών εντός της Ευρωπαϊκής Ένωσης το 2005, εφόσον μια σειρά από κράτη έχουν ήδη αρχίσει να τον εφαρμόζουν μέσα στα εθνικά τους σύνορα;
Μια τελευταία παρατήρηση: θεωρώ σωστό που εμμείνατε στη θέση σας στο θέμα των συλλεκτών, κυρίως γιατί είναι εξαιρετικά δύσκολο να μετρηθούν με ακρίβεια.
Πρέπει να αντλήσουμε μετρήσιμα αποτελέσματα - και εννοώ φυσικά μετρήσιμα αποτελέσματα, πράγμα που μέχρι τώρα δεν ήταν σύμφωνο με την τοποθέτηση των Αμερικανών.
Κυρία Πρόεδρε, γνωρίζαμε ότι οι διαπραγματεύσεις αυτές επρόκειτο να είναι σκληρές, αλλά οι αξιωματούχοι της Κοινότητας πίστευαν ότι θα επιτυγχανόταν συμφωνία στο τέλος της ημέρας, αν μη τι άλλο επειδή οι πολιτικοί ηγέτες όλων των χωρών είχαν πολλά να χάσουν αν γύριζαν στη πατρίδα τους με άδεια χέρια.
Είναι πηγή μεγάλης απογοήτευσης το ότι δεν επιτεύχθηκε συμφωνία και λυπάμαι πολύ που το τέλος της διάσκεψης διαταράχθηκε από μια φιλονικία μεταξύ του αναπληρωτή πρωθυπουργού της Βρετανίας και της γαλλικής Προεδρίας σχετικά με τις συμβιβαστικές προτάσεις που κατέθεσε ο πρώτος.
Το γεγονός ότι μετά τη μάλλον θορυβώδη αποχώρηση του κ. Prescott, οι Αμερικανοί κατέθεσαν νέες προτάσεις, οι οποίες προσέγγισαν περισσότερο τη θέση της ΕΕ, δείχνει ότι η γαλλική Προεδρία ορθώς κράτησε σθεναρή στάση.
Προσεγγίζαμε όλο και περισσότερο, αλλά δυστυχώς δεν μας έφτασε ο χρόνος.
Φοβόμαστε ότι η κεκτημένη ταχύτητα που είχαμε χάθηκε και ότι οι αμερικανοί διαπραγματευτές θα αλλάξουν και το Μάιο θα πρέπει να αρχίσουμε εκ νέου.
Η διαφωνία στους κόλπους της Ευρώπης προκαλεί όλο και μεγαλύτερη θλίψη, γιατί η κυρίαρχη εντύπωση που έχω για τη διάσκεψη είναι ότι η Ευρωπαϊκή Ένωση διεξήγαγε τις διαπραγματεύσεις ως μια στενά δεμένη και συντονισμένη ομάδα, από μια θέση που διέσχιζε τις κομματικές διαχωριστικές γραμμές και ένωνε τα κράτη μέλη πίσω από κοινές αρχές, κοινή προοπτική και κοινό αίσθημα θυμού για την άρνηση των Αμερικανών να αναγνωρίσουν τις ευθύνες τους ως η χώρα με τις μεγαλύτερες εκπομπές αερίων θερμοκηπίου.
Από αυτά που ακούσαμε, συμπεραίνουμε ότι η Γερουσία των ΗΠΑ δεν θα επικυρώσει το πρωτόκολλο του Κυότο, όσο μεγάλους συμβιβασμούς και αν κάνουμε.
Ως εκ τούτου, πρέπει να δώσουμε μεγαλύτερη προτεραιότητα στο να κερδίσουμε την υποστήριξη των υπόλοιπων εθνών, να θέσουμε σε ισχύ το σύστημα εμπορίας των εκπομπών και να αναλάβουμε δράση για να μειώσουμε τα αέρια του φαινομένου του θερμοκηπίου στην Ένωση.
Ας ελπίσουμε ότι θα καταλήξουμε σε συμφωνία το Μάιο· εν τω μεταξύ η Ευρώπη θα ηγηθεί της προσπάθειας.
Οι ΗΠΑ εξακολουθούν να έχουν μεγάλη σημασία.
Το χρήμα διαδραματίζει μεγαλύτερο ρόλο στην πολιτική ζωή της Αμερικής απ' ό,τι στην Ένωσή μας.
Η αμερικανική βιομηχανία και οι εταιρείες πετρελαίου λένε στους πολιτικούς ότι πρέπει να απορρίψουν το πρωτόκολλο του Κυότο ανεξάρτητα από το τι πιστεύει το αμερικανικό κοινό.
Η ερώτησή μου προς την Επίτροπο είναι η εξής: πώς μπορούμε να πείσουμε την αμερικανική βιομηχανία ότι είναι υπέρ των εμπορικών της συμφερόντων να υποστηρίξει το πρωτόκολλο, έτσι ώστε να ασκήσει επιρροή στην οικονομική πολιτική και να κάνει τους αμερικανούς πολιτικούς να συμφωνήσουν;
Πώς μπορούμε να τους τραβήξουμε με το ζόρι στον 21ο αιώνα με όλα του τα προβλήματα;
Κυρία Πρόεδρε, η Διάσκεψη για το κλίμα απέτυχε, ωστόσο σημειώθηκε αρκετή πρόοδος.
Καταρχάς αποκλείεται η επάνοδος της πυρηνικής ενέργειας.
Οι αναπτυσσόμενες χώρες είπαν: εάν εσείς στο Βορρά σταματήσετε με τη χρήση πυρηνικής ενέργειας δεν τη θέλουμε ούτε και εμείς, ακόμη και εάν επιδοτείται.
Πρόοδος σημειώθηκε επίσης και στο χώρο της εφαρμογής.
Οι αναπτυσσόμενες χώρες θα λάβουν μετά το 2005 1 δισεκατομμύριο δολάρια.
Εάν λειτουργήσει ο μηχανισμός καθαρής ανάπτυξης, θα λαμβάνουν ετησίως πέντε έως εικοσιπέντε δισεκατομμύρια δολάρια επιπλέον.
Ο πρόεδρος κ. Pronk έκανε καλή δουλειά όσον αφορά τις αναπτυσσόμενες χώρες, ο συμβιβασμός όμως που επέτυχε για το περιβάλλον κρίνεται ανεπαρκής.
Αυτή τη φορά, το επίμαχο σημείο ήταν τα δάση.
Πριν από τρία χρόνια, στο Κυότο, οι ΗΠΑ ήθελαν να τους επιτρέψει η Ρωσία να μην υποχρεωθούν να θεσπίσουν μέτρα στη χώρα τους.
Τώρα, η κυβέρνηση Κλίντον ήθελε να χρησιμοποιήσει το πιο φθηνό μέτρο, που είναι η ανάπτυξη των δασών.
Βεβαίως, τα δάση καταναλώνουν CO2.
Όταν όμως έχει ολοκληρωθεί η ανάπτυξή τους, αυτό παύει να συμβαίνει.
Επιπλέον, τα δάση καίγονται και αυτό συμβαίνει ολοένα και πιο συχνά.
Η λύση πρέπει να αναζητηθεί στην ενεργειακή αποδοτικότητα και τη χρήση ανανεώσιμων πηγών ενέργειας.
Οι διαπραγματευτές της Ευρωπαϊκής Ένωσης ήθελαν να αφήσουν κάποια περιθώρια για τα δάση, όχι όμως σε ποσοστό μεγαλύτερο του 20% του συνόλου των μέτρων.
Η συμφωνία του Prescott, σύμφωνα με την οποία οι Ηνωμένες Πολιτείες θα μπορούσαν να ανταποκριθούν στις υποχρεώσεις τους κατά 1/3 μέσω των δασών, κατά 1/3 μέσω θερμού αέρα και κατά 1/3 μέσω του ΜΚΑ, ήταν μία κακή, μία απαράδεκτη συμφωνία.
Ευτυχώς, επί του σημείου αυτού συμφώνησαν 14 από τους 15 Υπουργούς Περιβάλλοντος.
Ωστόσο, πρέπει να προχωρήσουμε πιο πέρα και στη Βόννη, το Μάιο του 2001, πρέπει να υπάρξει ισοτιμία.
Κάθε πολίτης του κόσμου έχει ίσα δικαιώματα σε εκπομπές CO2 και δεν επιτρέπεται οι Αμερικανοί να εκπέμπουν 200 φορές περισσότερο απ' ό,τι οι Αφρικανοί.
Μόνο εφόσον υπάρξει ισοτιμία θα μπορέσουν οι αναπτυσσόμενες χώρες να συμμετάσχουν και μετά το 2012 στον αγώνα για την καταπολέμηση της αλλαγής του κλίματος.
Για να επιτευχθεί η σταθεροποίηση του κλίματος σύμφωνα με την αρχή της ισοτιμίας, οι ΗΠΑ πρέπει να επιφέρουν μία μείωση 90% και η Ευρωπαϊκή Ένωση 80%.
Η Κίνα θα πρέπει να σταθεροποιήσει τις εκπομπές της και η Ινδία θα μπορέσει να διπλασιάσει τις δικές της.
Του χρόνου το Μάιο χρειάζεται να γίνει ένα αποφασιστικό βήμα, εν ανάγκη χωρίς τις ΗΠΑ.
Το πρωτόκολλο του Κιότο μπορεί και πρέπει να κυρωθεί ακόμη και χωρίς τις Ηνωμένες Πολιτείες Αμερικής.
Ελπίζω ότι αυτή θα είναι και η απόφαση που θα λάβουμε.
Κυρία Πρόεδρε, η βιομηχανία και οι μεταφορές οδηγούν σε μία τεχνητή αύξηση της θερμοκρασίας της ατμόσφαιρας.
Εάν συνεχιστεί η εξέλιξη αυτή, ένα μέρος της επικράτειας των χωρών της Ευρωπαϊκής Ένωσης θα καλυφθεί από τη θάλασσα ή θα μετατραπεί σε έρημο.
Για να προστατευθεί η βιωσιμότητα του κόσμου και της Ευρώπης πρέπει να αλλάξει σημαντικά η οικονομία μας.
Πρόσφατα, το Ευρωπαϊκό Κοινοβούλιο τάχθηκε υπέρ της λήψης ορισμένων μέτρων προς την ορθή κατεύθυνση.
Στη θέση που έλαβε η Ευρώπη το περασμένο Σάββατο στη Χάγη με την ολοκλήρωση και, πιθανότατα, την αποτυχία της Διάσκεψης για το κλίμα διακρίνονται δύο αντίθετες απόψεις.
Η μία είναι ότι πρέπει να επιμείνουμε στις συμφωνίες του 1997 και να περιορίσουμε τις εκπομπές κατά περισσότερο από 5% σε σύγκριση με το 1990.
Πρόκειται για την εκπλήρωση των δεσμεύσεων που έχουν ήδη αναληφθεί στο Κυότο.
Η προθυμία συμβιβασμού με την Αμερική ισοδυναμεί με προδοσία των προσπαθειών της Ευρώπης.
Η άλλη άποψη είναι ότι οι αποφάσεις του Κιότο δεν θα μπορούσαν ποτέ να εφαρμοστούν επειδή προσκρούουν στη μεγάλη αντίδραση της Αμερικής, της Ιαπωνίας και της Αυστραλίας.
Μόνο εάν περιοριστούν οι υποχρεώσεις που έχουν αναλάβει μπορεί να επιτευχθεί συμφωνία σε παγκόσμια κλίμακα.
Με διάφορα λογιστικά τεχνάσματα θα μπορούσαμε συνεπώς να προξενήσουμε την εντύπωση ότι έχουν ήδη καλύψει ένα μεγάλο μέρος των δεσμεύσεων που έχουν αναλάβει.
Σύμφωνα με τη δεύτερη άποψη, η Ευρωπαϊκή Ένωση απέτυχε επειδή οι πράσινοι Υπουργοί Περιβάλλοντος της Γαλλίας και της Γερμανίας δεν ήταν πρόθυμοι να ξεχάσουν το Κιότο.
Στην επόμενη διάσκεψη που θα πραγματοποιηθεί στη Βόννη το Μάιο του 2001 θα πρέπει να επιτευχθεί συμβιβασμός.
Η πολιτική μου ομάδα υποστηρίζει την πρώτη άποψη.
Είναι ιδιαίτερα σημαντικό να επιμείνει η Ευρώπη σε μία θέση που είχε λάβει στο παρελθόν, ακόμη και αν αυτό σημαίνει ότι οι Ηνωμένες Πολιτείες Αμερικής δεν πρόκειται να υπογράψουν μία παρόμοια συμφωνία κατά την περίοδο της κυβέρνησής τους.
Αυτό που έχει σημασία για να επιτευχθούν ορισμένα αποτελέσματα μακροπρόθεσμα είναι να πείσουμε την αμερικανική κοινή γνώμη για τους κινδύνους που συνεπάγεται η αδράνεια και όχι να συμβιβαστούμε με εκείνους οι οποίοι προβάλλουν αντίσταση.
Οι ΗΠΑ ευθύνονται για το υψηλότερο ποσοστό ρύπανσης κατά κεφαλήν.
Προφανώς, η κοινή γνώμη δεν έχει ακόμη συνειδητοποιήσει όσο θα έπρεπε ότι θα επεκταθούν οι έρημοι και θα αυξηθεί η συχνότητα εμφάνισης κυκλώνων.
Το επίπεδο ευημερίας είναι υψηλό και οι τιμές των πετρελαϊκών προϊόντων χαμηλές.
Εκεί επικρατεί η άποψη ότι οι πραγματικές αλλαγές έχουν επιπτώσεις για τη βιομηχανία και τους καταναλωτές.
Γι' αυτό και δεν πρέπει να θεωρείται πιθανό ότι το αμερικανικό κοινοβούλιο θα μπορούσε σήμερα να υιοθετήσει μία παγκόσμια συμφωνία.
Τέλος, οι χώρες του τρίτου κόσμου ευρίσκονται στην αρχή της βιομηχανικής ανάπτυξής τους.
Η φτώχεια που τις μαστίζει τις υποχρέωσε να πουλήσουν τα δικαιώματά τους σε εκπομπές CO2 στις πλούσιες χώρες, οι οποίες κατ' αυτό τον τρόπο προσπαθούν να περιορίσουν τις δικές τους υποχρεώσεις.
Σε τελευταία ανάλυση όμως, οι αναπτυσσόμενες χώρες δεν πρόκειται να επιτρέψουν σε άλλους να τους αφαιρέσουν το δικαίωμα στην ανάπτυξη.
Τότε, θα σημειωθεί σημαντική αύξηση των εκπομπών αερίων του θερμοκηπίου.
Στη συνέχεια της Διάσκεψης για το κλίμα πρέπει να λάβουμε υπόψη την πραγματικότητα.
Η σύναψη συμβιβασμού δεν μπορεί να σημαίνει ότι θα ξεχάσουμε όλα αυτά που συμφωνήθηκαν στο Κυότο.
Κυρία Πρόεδρε, είμαι άκρως απογοητευμένος, όπως και η μεγάλη πλειοψηφία του Σώματος και οι προηγούμενοι ομιλητές, από το γεγονός ότι η παγκόσμια διάσκεψη των ΗΕ για την κλιματική αλλαγή στη Χάγη δεν είχε επιτυχή έκβαση.
Είναι κρίμα που οι συμμετέχοντες δεν μπόρεσαν να καταλήξουν σε μια συμφωνία σχετικά με τους βέλτιστους τρόπους μείωσης των εκπομπών αερίων θερμοκηπίου στο μέλλον.
Η συμφωνία του Κυότο πριν από τρία χρόνια έθεσε ένα χρονοδιάγραμμα για τη μείωση των εκπομπών αερίων θερμοκηπίου.
Δεν πρέπει σε καμία περίπτωση να μετριαστεί η σημασία αυτού του πρωτοκόλλου του Κυότο.
Ακριβώς το αντίθετο πρέπει να γίνει.
Ο βιομηχανοποιημένος κόσμος ιδίως θα πρέπει ίσως να θέσει ακόμη αυστηρότερα όρια για τη μείωση των εκπομπών αερίων θερμοκηπίου στο μέλλον, αν θέλουμε να διασφαλίσουμε ότι θα μπορέσουμε να σταματήσουμε και να ελέγξουμε στο τέλος τις αρνητικές συνέπειες του φαινομένου της θέρμανσης του πλανήτη.
Η πρόκληση που αντιμετωπίζουμε στο θέμα της κλιματικής αλλαγής είναι σαφώς μία από τις μεγαλύτερες προκλήσεις του 21ου αιώνα, αν θέλουμε να έχουμε πλανήτη για να ζήσουμε στο μέλλον.
Αν δεν αντιμετωπίσουμε το ζήτημα αυτό με διαρθρωμένο και εξορθολογισμένο τρόπο, τότε το φαινόμενο της υπερθέρμανσης του πλανήτη θα γίνει πιο έντονο, με σοβαρές παρενέργειες για το χερσαίο, θαλάσσιο και ατμοσφαιρικό περιβάλλον, πολύ δε περισσότερο για την ανθρώπινη ζωή.
Έχει ήδη ειπωθεί ότι η επόμενη συνάντηση για τη συζήτηση του θέματος της μείωσης των εκπομπών αερίων θερμοκηπίου θα λάβει χώρα στη Βόννη και θα συμπέσει με μια δημοσίευση της διακυβερνητικής επιτροπής των Ηνωμένων εθνών για την κλιματική αλλαγή.
Η επιτροπή αυτή αποτελείται από 3 000 επιστήμονες απ' όλο τον κόσμο, οι οποίοι θα δώσουν την εκτίμηση τους ως προς το τι μέτρα χρειάζονται για τη μείωση των εκπομπών αερίων θερμοκηπίου.
Η Επιτροπή Περιβάλλοντος του Ευρωπαϊκού Κοινοβουλίου ήταν στη πρώτη γραμμή κατά την αντιμετώπιση του θέματος αυτού στο παρελθόν.
Συνεργαζόμαστε στενά με την αρμόδια για το περιβάλλον Επίτροπο, κ. Wallstrφm, στην επεξεργασία μιας σειράς κοινοτικών κανονισμών και οδηγιών που θα συμβάλλουν στον έλεγχο των αερίων θερμοκηπίου στην Ευρωπαϊκή Ένωση.
Η Ευρωπαϊκή Ένωση πρέπει να αναλάβει ηγετικό ρόλο στο ζήτημα αυτό.
Η Επιτροπή Περιβάλλοντος και το Κοινοβούλιο έδωσαν ένα καλό παράδειγμα στο παρελθόν ως προς το πώς θα μπορούσαμε να αντιμετωπίσουμε συλλογικά το θέμα της μείωσης των αερίων θερμοκηπίου στο μέλλον.
Πρέπει να συνεχίσουμε με σθένος και αποφασιστικότητα στο μέλλον σχετικά με το ζήτημα αυτό.
Οι μελλοντικές γενιές θα πληρώσουν ακριβό τίμημα για την αδράνεια μας όσον αφορά το πολύ σημαντικό αυτό θέμα.
Συγχαίρω την κ. Wallstrφm για τις προσπάθειες της στη Χάγη και της εύχομαι καλή επιτυχία στο μέλλον.
Κυρία Πρόεδρε, και εμείς αισθανόμαστε μεγάλη απογοήτευση για την αποτυχία της Διάσκεψης για το κλίμα, που πραγματοποιήθηκε στη Χάγη.
Οι συζητήσεις σχετικά με τους υπαιτίους μας οδηγούν πολύ εύκολα στο μονόπλευρο συμπέρασμα ότι η ευθύνη βαρύνει τις Ηνωμένες Πολιτείες Αμερικής.
Κατά τη γνώμη μου, το γεγονός ότι δεν επετεύχθη συμφωνία οφείλεται σε τελευταία ανάλυση στην άκαμπτη στάση της Ευρωπαϊκής Ένωσης.
Η συζήτηση στη Χάγη περιστράφηκε κυρίως γύρω από το ερώτημα τι μπορεί να συνεκτιμηθεί στις μειώσεις που συμφωνήθηκαν στο Κυότο.
Τον Οκτώβριο, κατά την εξέταση της πρότασης για το εμπόριο εκπομπών, μπορούσαμε να επιλέξουμε ορισμένες αποτελεσματικές και αποδοτικές δυνατότητες για τον περιορισμό τους.
Δυστυχώς, το Ευρωπαϊκό Κοινοβούλιο δεν έκανε τότε μία σαφή επιλογή.
Όσον αφορά τον κανόνα του 50%, πρέπει να παρατηρήσω ότι δεν πρέπει ποτέ να αποτελεί αυτοσκοπό.
Εάν μπορούμε να επιτύχουμε μία συμφωνία με τις Ηνωμένες Πολιτείες Αμερικής για την υλοποίηση ενός χαμηλότερου ποσοστού των δεσμεύσεων στην επικράτειά της, αυτό είναι πάντα προτιμότερο από την παντελή έλλειψη συμφωνίας.
Το ίδιο ισχύει και για την εν μέρει συνεκτίμηση μέσων για τον περιορισμό του CO2, όπως είναι τα δάση.
Παρόλο που σε καμία περίπτωση δεν θέλω να δικαιολογήσω τη στάση των Αμερικανών, οφείλω να διαπιστώσω ότι στο τέλος της Διάσκεψης ήταν πρόθυμοι να αποδεχθούν ένα συμβιβασμό.
Η άκαμπτη στάση που τήρησε η Ευρωπαϊκή Ένωση, υπό την ηγεσία της γαλλίδας Υπουργού Περιβάλλοντος κ. Voynet, μας στέρησε τη δυνατότητα να συμφωνήσουμε.
Ορισμένοι επαινούν τη στάση που τήρησε η Ευρωπαϊκή Ένωση επειδή δεν υποχώρησε.
Στην πραγματικότητα όμως, οι πιθανότητες να επιτύχουμε μια συμφωνία στο μέλλον είναι ακόμη πιο περιορισμένες, πράγμα που σημαίνει ότι έχουμε απομακρυνθεί ακόμη περισσότερο από την κατάλληλη αντιμετώπιση των προβλημάτων που έχουν σχέση με το κλίμα.
Κυρία Πρόεδρε, συμμερίζομαι την απέραντη απογοήτευση των συναδέλφων μου σχετικά με τα αποτελέσματα της Διάσκεψης της Χάγης, που συνιστούν πράγματι μια κατάφωρη αποτυχία.
Δεν θα ήθελα όμως να αναμειχθώ στις προσωπικές διαμάχες, προτιμώ να μην υπεισέλθω σε τέτοιου είδους ατελέσφορη συζήτηση.
Θα ήθελα να συγχαρώ την Επιτροπή, και το μέλος της, την κ. Wallstrφm, διότι παρέμεινε πάντοτε πιστή στις δεσμεύσεις της για μείωση των εκπομπών αερίων, και μεταξύ άλλων, των εκπομπών αερίων θερμοκηπίου.
Δίχως άλλο ήταν προτιμότερο να μην επιτευχθεί συμφωνία παρά να επιτευχθεί μία κακή συμφωνία και, στην περίπτωση αυτή, η αμερικανική πρόταση ήταν μειωτική και εντελώς απαράδεκτη για την Ευρώπη.
Πάντως, δεν είναι δυνατόν να εγκρίνουμε ή να αποδεχτούμε μία συμφωνία εάν δεν υπάρχει ισορροπία ανάμεσα στο Βορρά και το Νότο, ανάμεσα στις αναπτυσσόμενες και τις βιομηχανοποιημένες χώρες.
Ανησυχώ ήδη τρομερά για την προσφυγή στο δικαίωμα στη ρύπανση που δεν μπορεί, κατά τη γνώμη μου, παρά να παρακωλύσει την οικονομική ανάπτυξη των χωρών στις οποίες ήδη σημειώνεται καθυστέρηση.
Η θέση των Ηνωμένων Πολιτειών - αναφέρομαι στην ιδέα των συλλεκτών άνθρακα, των δασών δηλαδή - είναι απαράδεκτη, διότι στην περίπτωση αυτή, δεν καταβάλλεται καμία προσπάθεια.
Ας πούμε όχι στις αμερικανικές υπαγορεύσεις.
Διαπιστώνουμε πράγματι, όσον αφορά στο θέμα αυτό, τα όρια της Ευρώπης η οποία, εφαρμόζοντας το σύστημα της εκ περιτροπής ανάληψης της προεδρίας, δεν έχει την ίδια πολιτική ισχύ με τις Ηνωμένες Πολιτείες και δεν ομιλεί ομόφωνα.
Για μια ακόμη φορά, διαπιστώνουμε ότι είναι επιτακτική η ανάγκη να προβούμε πάση θυσία στη μεταρρύθμιση των θεσμικών οργάνων και της λειτουργίας τους.
Πότε επιτέλους η Ευρωπαϊκή Ένωση θα αποκτήσει ισχυρό Πρόεδρο, ικανό να ομιλεί εξ ονόματος ολόκληρης της Ευρώπης με τους εταίρους μας;
Ας τελειώσουμε, ωστόσο, με μία νότα αισιοδοξίας.
Η Διάσκεψη της Χάγης θα έχει συνέχεια, όπως μας ανακοινώσατε, κυρία Επίτροπε, την προσεχή άνοιξη στη Βόννη.
Θα είμαστε στο πλευρό σας, κυρία Επίτροπε, προκειμένου να αντιμετωπίσουμε αποτελεσματικά τις Ηνωμένες Πολιτείες και να ανταποκριθούμε στην πρόκληση αυτή.
Κυρία Πρόεδρε, κυρία Επίτροπε, αγαπητοί συνάδελφοι, θα πρέπει να είμαστε σαφείς και να παραδεχθούμε ότι η Διάσκεψη για το κλίμα στη Χάγη απέτυχε και ότι το γεγονός αυτό είναι απογοητευτικό επειδή υπάρχουν ολοένα και περισσότερες ενδείξεις ότι το κλίμα αλλάζει πολύ πιο γρήγορα απ' ό,τι αναμενόταν.
Γι' αυτό και ο κόσμος χρειάζεται ένα ισχυρό πολιτικό μήνυμα.
Το Κιότο δεν πρέπει να παραμείνει κενό γράμμα.
Με την αποτυχία της Διάσκεψης για το κλίμα στέλνουμε ένα λανθασμένο μήνυμα στο κοινό.
Πολλοί θα σκεφτούν τώρα ότι, εφόσον η διεθνής πολιτική δεν κάνει τίποτα, τα προβλήματα του κλίματος δεν θα επιδεινώνονται και τόσο γρήγορα.
Κάτι τέτοιο υπονομεύει και το έρεισμα για τη βιώσιμη ενέργεια και την ενεργειακή αποδοτικότητα.
Οι αλλαγές του κλίματος έχουν μεγάλες επιπτώσεις στις αναπτυσσόμενες χώρες.
Διάφορες από αυτές, όπως η Ινδία, το Μπανγκλαντές, η Ινδονησία και η Ταϊλάνδη, προσβάλλονται από πλημμύρες που πλήττουν εκατομμύρια ανθρώπων.
Εμείς είμαστε ανέκαθεν υπέρμαχοι της αρχής "ο ρυπαίνων πληρώνει" , ωστόσο μέχρι τώρα είναι πάντα οι χώρες του τρίτου κόσμου που πληρώνουν τα σπασμένα, ενώ το ίδιο ισχύει και για την προσαρμογή στην αλλαγή του κλίματος.
Για μένα αυτό είναι απαράδεκτο.
Κυρία Επίτροπε, οι δηλώσεις σχετικά με την αποτυχία της Διάσκεψης για το κλίμα δεν ήταν και τόσο αξιόπιστες.
Εκ των υστέρων, οι διαπραγματευτές δήλωσαν ότι είχαν βρεθεί πάρα πολύ κοντά στην επίτευξη συμφωνίας.
Δεν υπήρχε όμως η απαραίτητη πολιτική βούληση.
Υποτίθεται ότι οι διάφορες πλευρές προσέγγισαν η μία την άλλη και έδειχναν ολοένα και περισσότερη κατανόηση για τον πολιτισμό των άλλων.
Δυστυχώς όμως δεν υπήρχε αρκετός χρόνος.
Για μένα όλα αυτά δεν είναι και τόσο αξιόπιστα.
Πίσω από όλα αυτά τα όμορφα λόγια κρύβεται η πολιτική ανικανότητα.
Η Ευρωπαϊκή Ένωση θα πρέπει να αξιολογήσει προσεκτικά το ρόλο που διαδραμάτισε.
Δεν αρκεί να αποδίδεται η ευθύνη στις Ηνωμένες Πολιτείες Αμερικής ή να εκφράζονται παράπονα για την έλλειψη ευελιξίας εκ μέρους των άλλων.
Εμείς λέγαμε πάντα ότι είναι προτιμότερο να μην υπάρξει καμία συμφωνία παρά μία κακή συμφωνία, αυτό όμως δεν σημαίνει ότι πρέπει να αξιολογήσουμε μία καλή συμφωνία με βάση τις δικές μας πολιτικές επιθυμίες.
Η Διάσκεψη για το κλίμα θα συνεχιστεί την άνοιξη.
Συνεπώς, πρέπει να κοιτάξουμε μπροστά.
Κυρία Επίτροπε, θα ήθελα να σας ευχαριστήσω για την ευχάριστη συνεργασία που είχαμε.
Ολοκληρώνοντας, θα ήθελα να σας υποβάλω τρεις ερωτήσεις: πρώτον, πώς κρίνετε εσείς προσωπικά τη στάση της Ευρωπαϊκής Ένωσης και ποια συμπεράσματα εξάγετε από την αποτυχία της Διάσκεψης στη Χάγη;
Δεύτερον, τι θα κάνετε τους επόμενους μήνες;
Θα συζητήσετε με τις Ηνωμένες Πολιτείες Αμερικής σχετικά με το πρόβλημα των δασών καθώς και για τα επιστημονικά γεγονότα και τις ασάφειες που εξακολουθούν να διαδραματίζουν κάποιο ρόλο;
Τρίτον, σε ποια σημεία πιστεύετε ότι θα πρέπει η Ευρωπαϊκή Ένωση να κάνει περισσότερες υποχωρήσεις;
Προσωπικά είμαι της γνώμης ότι θα μπορούσαμε να βάλουμε λίγο νερό στο κρασί μας κυρίως όσον αφορά το θέμα της συμπληρωματικότητας.
Θα ήθελα πολύ να ακούσω τις απόψεις σας έπ' αυτών και να σας ευχαριστήσω για την προσοχή σας.
Κυρία Πρόεδρε, θα ήθελα να ευχαριστήσω την Eπίτροπο Wallstrφm, για την παρέμβασή της.
Πιστεύω ότι υπάρχει καλή συνοχή στην ΕΕ τη στιγμή αυτή, εκτός ίσως από τις τελευταίες κρίσιμες ώρες.
Είναι ωστόσο σαφές, ότι μετά από μία τέτοια συνάντηση θα είναι πολλοί οι χαμένοι.
Πιστεύω ότι εμείς ως πολιτικοί θα είμαστε από τους χαμένους της υπόθεσης, διότι στείλαμε ένα πολύ αρνητικό σήμα σε πάρα πολλούς ενδιαφερόμενους πολίτες· αποτύχαμε να καταλήξουμε σε συμφωνία.
Εξάλλου, θεωρώ ότι εκείνο το μέρος του επιχειρηματικού κόσμου και της οικονομίας που αντιμετωπίζει το ζήτημα αυτό σοβαρά, και που θα ήθελε να υπάρχουν σαφείς κανόνες του παιχνιδιού, ανήκει επίσης στους χαμένους.
Γι' αυτό είναι εξαιρετικά σημαντικό να συνεχιστούν οι προσπάθειες και να υπάρξει νέα διάσκεψη.
Πιστεύω ότι σωστά η ΕΕ δεν υποχώρησε στο ζήτημα των συλλεκτών του διοξειδίου του άνθρακα.
Όχι μόνο είναι δύσκολο να εξακριβώνεται και να μετράται η αποτελεσματικότητά τους, αλλά επίσης όλο και περισσότεροι ερευνητές υποστηρίζουν - εγώ δεν ξέρω αν έχουν δίκιο - ότι ενδεχομένως οι σημερινοί συλλέκτες του διοξειδίου του άνθρακα μπορούν να μεταβληθούν σε πηγές εκπομπής διοξειδίου του άνθρακα αύριο.
Θα ήθελα να επαναλάβω τη φράση αυτή στα αγγλικά: Forest turns from being carbon sinks to carbon sources.
Εάν αυτό ευσταθεί, θα ήταν αναμφίβολα εξαιρετικά παρακινδυνευμένο να δεχθούμε τη μέθοδο αυτή, τώρα - εφόσον είναι δύσκολο να γνωρίζουμε τι ακριβώς συμβαίνει.
Θα προτιμούσα επομένως - Επίτροπε Wallstrφm - κατά τη συνέχεια του διαλόγου μας με τους Aμερικανούς να είμαστε πιο γενναιόδωροι σχετικά με το εμπόριο εκπομπών γενικά από το να δεχθούμε μία μέθοδο η οποία είναι εξαιρετικά δύσκολο να αξιολογηθεί από επιστημονικής άποψης τη στιγμή αυτή.
Συμμετείχα στην αντιπροσωπεία του Κοινοβουλίου.
Πραγματοποιήσαμε συνάντηση με διάφορα μέλη του αμερικανικού Κογκρέσου.
Πανικοβλήθηκα όταν είδα την υπεροψία και την άγνοια των Αμερικανών.
Μου δόθηκε η εντύπωση ότι σε καμία περίπτωση δεν προτίθενται να επικυρώσουν το πρωτόκολλο του Κιότο.
Κατέληξα στο συμπέρασμα ότι χρειάζεται να εντείνουμε τον υπερατλαντικό διάλογο σε τέτοια ζητήματα, όχι μόνο μεταξύ τω κυβερνήσεων και της Επιτροπής, αλλά και με τα μέλη του Κογκρέσου.
Εδώ θα μπορούσαμε ίσως να βοηθήσουμε εμείς, τα μέλη του Κοινοβουλίου.
Τέλος, ένα ερώτημα: ακόμη και εάν δεν καταλήξει σε επιτυχία η συνάντηση του Μαΐου, είστε διατεθειμένη, Επίτροπε, να προχωρήσετε, να αναλάβετε ηγετικό ρόλο και να συστήσετε την επικύρωση από την ΕΕ;
Κυρία Πρόεδρε, κύριοι βουλευτές, θα ήθελα να αρχίσω υπό την ιδιότητα μου ως προέδρου της αντιπροσωπείας του Ευρωπαϊκού Κοινοβουλίου στη Διάσκεψη των Μερών COP6, για να εκφράσω την ικανοποίησή μου για την εξαίρετη σχέση που η Επιτροπή και το Κοινοβούλιο ανέπτυξαν κατά τη διάρκεια αυτής της εβδομάδας.
Εάν υπάρχει ένα σημείο όπου δεν υπήρχε διαφωνία, ήταν η σχέση μεταξύ της αντιπροσωπείας του Ευρωπαϊκού Κοινοβουλίου και της Επιτροπής.
Και δεν μπορώ να μην εκφράσω την λύπη μου για το γεγονός ότι, η βούληση ορισμένων υπουργών των Δεκαπέντε, προσανατολίστηκε περισσότερο προς μία κούρσα για τις συνεντεύξεις τύπου παρά προς τη δημιουργία ενός πραγματικού πνεύματος ενότητας που να εγγυάται μία σφαιρική πολιτική για τις κλιματικές αλλαγές.
Κυρία Πρόεδρε, ήταν γνωστό ότι αυτή η Διάσκεψη COP6 είχε μία πολύ ειδική σημασία: αντιπροσώπευε την εγκατάλειψη της φάσης της συζήτησης όπου βρισκόμασταν από το 1992 και το πέρασμα στη δράση.
Εφόσον δεν καταφέραμε να καταλήξουμε σε συμφωνία, αποτύχαμε στο στόχο να περάσουμε στην πράξη.
Για να μιλήσουμε σαφέστερα και εφόσον πρέπει να κάνουμε έναν απολογισμό, μπορούμε να πούμε ότι από τα τρία μέρη μόνο ένα αναζήτησε την επίτευξη συμφωνίας, αναζήτησε μία σφαιρική πολιτική για τις κλιματικές αλλαγές: η Ευρωπαϊκή Ένωση.
Εκ μέρους των Ηνωμένων Πολιτειών - αλλά, ας το πούμε επίσης ξεκάθαρα, εκ μέρους όλου του umbrella group - είχαμε τη διάδοση μίας σειράς προφάσεων για να μην επιτευχθεί οποιουδήποτε είδους συμφωνία στη Διάσκεψη COP6, στη Χάγη.
Μέχρι το Μάιο, μέχρι τη Βόννη, η Ευρωπαϊκή Ένωση πρέπει να δράσει προς δύο κατευθύνσεις: αφενός, στο διπλωματικό πεδίο, έχοντας υπόψη ότι το σενάριο της επικύρωσης εκ μέρους των Ηνωμένων Πολιτειών είναι το πιο απίθανο σενάριο, επομένως υπάρχει μία διπλωματική δράση που πρέπει να αναπτυχθεί προς τα άλλα μέλη του umbrella group.
Δεύτερο, πρέπει να δράσουμε στο εσωτερικό επίπεδο έτσι ώστε να διασφαλιστεί η αξιοπιστία.
Μόνο αυτή η αξιοπιστία θα επιτρέψει στην Ευρωπαϊκή Ένωση να διαδραματίσει ηγετικό ρόλο στις συνομιλίες και στις δράσεις στη Διάσκεψη COP6 "Β" στη Βόννη.
.
(EN) Κυρία Πρόεδρε, ευχαριστώ για την υποστήριξη σας και θέλω να εκφράσω τις ιδιαίτερες ευχαριστίες μου στην αντιπροσωπεία του Ευρωπαϊκού Κοινοβουλίου που παρευρέθηκε στη Διάσκεψη της Χάγης.
Θυμάμαι πράγματι που συνάντησα την κ. Corbey, η οποία ήταν εκεί συνέχεια, να πηγαίνει σε μια συνεδρίαση στις 5.30 το πρωί.
Μας περιβάλατε με την υποστήριξή σας σε όλη τη διάρκεια της διάσκεψης και σας ευχαριστώ για αυτό.
Συζητάμε ορισμένες φορές το θέμα της κλιματικής αλλαγής σαν να έχει μόνο μακροπρόθεσμες συνέπειες που θα τις αισθανθούν τα παιδιά και τα εγγόνια μας.
Ωστόσο, η κλιματική αλλαγή έχει ήδη συμβεί, είναι ήδη εδώ.
Η επιφάνεια των πάγων λιώνει, ενώ μικρά νησιωτικά κράτη στον Ειρηνικό εξαφανίζονται αργά εξαιτίας της ανόδου της στάθμης της θάλασσας.
Βλέπουμε τα αποτελέσματα στην καθημερινή μας ζωή.
Αν και οι επιστήμονες είναι πολύ προσεκτικοί και δεν λένε ότι κάποια συγκεκριμένη θύελλα ή ακραίο καιρικό φαινόμενο οφείλεται στην κλιματική αλλαγή, θα δούμε πιο ακραίες κλιματικές συνθήκες όσο θα συνεχίζεται η αλλαγή του κλίματος.
Αυτή είναι και η δική μας άποψη.
Ασφαλώς πρόκειται για ένα πρόβλημα που αφορά και τις μελλοντικές γενιές, αλλά είναι μια πραγματικότητα, ειδικά για τους ανθρώπους που ζουν στις φτωχές χώρες, όπως ήδη ειπώθηκε.
Τι μπορούμε να κάνουμε τώρα;
Τώρα δεν είναι η στιγμή να μοιράσουμε ευθύνες ή να υποδείξουμε τον ένοχο.
Τώρα είναι η ώρα να αποφασίσουμε ότι δεν μπορούμε να αποτύχουμε για άλλη μια φορά.
Δεν έχουμε το περιθώριο να μην καταλήξουμε σε συμφωνία στην επόμενη διάσκεψη της COP6.
Είμαι αρκετά αισιόδοξη, γιατί είδα ότι φτάσαμε πολύ κοντά και ότι όλοι οι παρευρισκόμενοι υπουργοί κατάλαβαν ότι μια μείωση 5%, όπως προβλέπεται στο πρωτόκολλο του Κυότο, είναι ένα μικρό μέρος μόνο της δέσμευσης που θα πρέπει να αναλάβουμε για το μέλλον.
Είναι μόνο η αρχή.
Ίσως δεν θα έπρεπε να ανησυχούμε τόσο που θα χρειαστούμε λίγο περισσότερο χρόνο, λίγους μήνες ακόμα, για να αποφασίσουμε σχετικά με τους κανόνες και το πλαίσιο, το νομικό πλαίσιο, το οποίο πρέπει να εφαρμοστεί προκειμένου να λειτουργήσει η τεράστια οικονομική αγορά που θα δημιουργηθεί.
Φυσικά χρειαζόμαστε σαφείς λειτουργικούς κανόνες προκειμένου να ρυθμίσουμε μια αγορά εμπορίας εκπομπών αξίας δώδεκα δισεκατομμυρίων δολαρίων.
Έμειναν πολλά άλυτα ζητήματα στο τραπέζι των διαπραγματεύσεων αυτή τη φορά και πρέπει να προσπαθήσουμε να τα επιλύσουμε.
Θα πρέπει να κάνουμε τη δική μας εκτίμηση για το τι συνέβη και να ετοιμάσουμε τα έγγραφα για να έρθουμε σε επαφή με διάφορα μέρη και φυσικά με την "umbrella group" .
Εναπόκειται σε μεγάλο βαθμό στην κυβέρνηση των ΗΠΑ να μας πουν με ποιον θα πρέπει να συνομιλήσουμε.
Θα πρέπει επίσης να συνεχίσουμε τις επαφές μας με τις αναπτυσσόμενες χώρες.
Έτσι μόνο θα μπορέσουμε να προωθήσουμε εποικοδομητικά την επίλυση του θέματος αυτού.
Επιτρέψτε μου τώρα να απαντήσω στα ερωτήματα σχετικά με το αν ήμασταν ευέλικτοι ή όχι.
Ορισμένες φορές οι διαπραγματεύσεις αυτές είναι εξαιρετικά χαοτικές και νομίζω ότι πάντα υπάρχει η περίπτωση να επιστρέψεις στην πατρίδα σου και κοιτώντας πίσω να διαπιστώσεις ότι έκανες αυτό ή εκείνο το λάθος.
Ωστόσο, για τους Υπουργούς Περιβάλλοντος στη Χάγη, και γνωρίζετε ότι εδώ επίσης δώσαμε τη γραμμή, οι κύριοι στόχοι ήταν να προασπίσουν την αξιοπιστία και την ακεραιότητα του πρωτοκόλλου του Κυότο.
Επομένως, δεν θα επιτρέπαμε καμία δημιουργική λογιστική, για παράδειγμα, για ορισμένα ζητήματα.
Οι Αμερικανοί μας παρουσίασαν μια πρόταση, η οποία θα μείωνε τη δέσμευση τους κατά 70 με 90%.
Απλά, δεν μπορούσαμε να δεχτούμε κάτι τέτοιο.
Πρέπει άραγε να χαμηλώσουμε τον πήχυ, ενώ ξέρουμε ότι πρέπει να κάνουμε περισσότερα;
Ταυτόχρονα, κάναμε παραχωρήσεις.
Ανοίξαμε συζητήσεις γύρω από το ότι όσα υποστηρίζαμε πριν ήταν μεγάλα "παραθυράκια" ή δυνητικά μεγάλα "παραθυράκια" .
Ήμασταν πολύ εποικοδομητικοί και διαπραγματευθήκαμε μέχρι το τελευταίο λεπτό των συνομιλιών στη Χάγη.
Θα συνεχίσουμε να είμαστε πρόθυμοι να κάνουμε παραχωρήσεις, αλλά νομίζω ότι ήμασταν ευέλικτοι ενώ ταυτόχρονα προασπίζαμε τους κύριους στόχους μας και θα συνεχίσουμε να το πράττουμε.
Τώρα γνωρίζουμε τι είδους ζητήματα θα έχουμε στο τραπέζι των διαπραγματεύσεων σε αυτό το τελευταίο τμήμα.
Ελπίζω, πραγματικά πιστεύω ότι έχουμε φτάσει σε ένα επίπεδο συνειδητοποίησης.
Όλοι οι υπουργοί γνωρίζουν ότι δεν μπορούμε να αποφύγουμε αυτό το τεράστιο καθήκον να καταπολεμήσουμε την αλλαγή του κλίματος· αυτό έγινε επίσης σαφές από τη συνάντηση στη Χάγη.
Θα κάνουμε το παν ώστε να μπορέσουμε να μετατρέψουμε το καθήκον αυτό σε συμφωνία και να μπορέσουμε τελικά να το υπογράψουμε.
Φυσικά η συνέχεια που θα δοθεί στην επόμενη COP6 ή η συνέχιση της COP6 θα είναι η κύρωση μιας συμφωνίας εντός των ορίων της Ένωσης.
Μπορούμε να ξεκινήσουμε την εμπορία των εκπομπών νωρίτερα.
Μπορούμε να λάβουμε πολλά μέτρα, τα οποία η Επιτροπή θα προτείνει.
Όσο νωρίτερα μας δοθεί η ευκαιρία, όσο νωρίτερα τεθεί το νομικό πλαίσιο, θα μπορέσουμε να προχωρήσουμε.
Σας ευχαριστώ ξανά για τη συζήτηση αυτή.
Σημείωσα όλα όσα είπατε, φυσικά θα δώσουμε συνέχεια σ' αυτά και είμαστε πρόθυμοι να επανέλθουμε όποτε μας ζητηθεί από το Ευρωπαϊκό Κοινοβούλιο.
(Χειροκροτήματα)
Ευχαριστώ ιδιαιτέρως την κ. Επίτροπο.
Ευχαριστώ τους συναδέλφους.
Η συζήτηση έληξε.
Προετοιμασία του Ευρωπαϊκού Συμβουλίου της Νίκαιας και εμπορική πολιτική
Η ημερήσια διάταξη προβλέπει τη συζήτηση των δηλώσεων του Συμβουλίου και της Επιτροπής για την προετοιμασία του Ευρωπαϊκού Συμβουλίου της Νίκαιας από 7 έως 9 Δεκεμβρίου 2000, συμπεριλαμβανομένης της εμπορικής πολιτικής.
Υποδεχόμαστε με χαρά τον υπουργό, κ. Hubert Vιdrine.
Έχετε το λόγο, κύριε Προεδρεύοντα του Συμβουλίου.
.
(FR) Κυρία Πρόεδρε, κυρίες και κύριοι Πρόεδροι, κυρίες και κύριοι βουλευτές, είμαι εδώ σήμερα για να ενημερώσω την ολομέλεια του Σώματος αυτού για τον τρόπο με τον οποίο η Προεδρία προετοιμάζει το Ευρωπαϊκό Συμβούλιο της Νίκαιας.
Τα θέματα που περιέχονται στην ημερήσια διάταξη είναι ιδιαίτερα σημαντικά, ακόμη και αν δεν αντικατοπτρίζουν σε όλη τους την έκταση το μέγεθος του έργου που έχει υλοποιηθεί και τα αποτελέσματα που έχουν ήδη επιτευχθεί κατά το τρέχον εξάμηνο.
Το Ευρωπαϊκό Συμβούλιο θα κληθεί, όπως είναι φυσικό, να επιλύσει τα λίγα εκείνα θέματα που μπορούν να επιλυθούν αποκλειστικά στο επίπεδο αυτό, κατά κύριο λόγο τη μεταρρύθμιση των θεσμικών οργάνων, και να δώσει γενικές πολιτικές κατευθύνσεις και ώθηση.
Ο Πρόεδρος της Δημοκρατίας θα έρθει αυτοπροσώπως εδώ στις 12 Δεκεμβρίου προκειμένου να κάνει ενώπιόν σας τον απολογισμό της Προεδρίας.
Το μείζον θέμα που θα απασχολήσει τους συμμετέχοντες στο Ευρωπαϊκό Συμβούλιο της Νίκαιας είναι προφανώς η μεταρρύθμιση των θεσμικών οργάνων και η τελική διαμόρφωση του εγγράφου που θα αποτελέσει, όπως όλοι ευελπιστούμε, τη συνθήκη της Νίκαιας.
Πριν από το Ευρωπαϊκό Συμβούλιο, θα λάβει χώρα την ερχόμενη Κυριακή μία ακόμη υπουργική σύσκεψη μεταξύ του Pierre Moscovici και εμού προσωπικώς, στην οποία θα συμμετάσχουν, ύστερα από πρόσκλησή μου, οι κκ Brok και Τσάτσος.
Ακόμη τη Δευτέρα προβλέπεται σύνοδος της Διακυβερνητικής Διάσκεψης με την ευκαιρία του Συμβουλίου "Γενικές Υποθέσεις" , στο πλαίσιο του οποίου θα εξετάσουμε με μεγαλύτερη ακρίβεια τη μορφή που παρουσιάζει η διαπραγμάτευση στην τελική της φάση, την παραμονή του Συμβουλίου της Νίκαιας.
Με την ευκαιρία αυτή ελπίζω ότι θα έχουμε τη δυνατότητα να προβούμε σε ανταλλαγή απόψεων με την Πρόεδρο του Κοινοβουλίου.
Θα αρκεστώ επομένως σήμερα στην περιγραφή του σταδίου στο οποίο βρίσκεται επί του παρόντος η συζήτηση των κυριότερων θεμάτων.
Το άτυπο Ευρωπαϊκό Συμβούλιο του Μπιαρρίτς διαπίστωσε και επέτρεψε την πραγματοποίηση ουσιαστικής προόδου στα θέματα της ειδικής πλειοψηφίας και των στενότερων συνεργασιών.
Προσέφερε ακόμη την ευκαιρία για μια ωφέλιμη αποσαφήνιση των σχετικών με την Επιτροπή και τη στάθμιση των ψήφων ζητημάτων, γεγονός που επέτρεψε σε κάθε κράτος μέλος ξεχωριστά να κατανοήσει καλύτερα τους στόχους και τις δυσκολίες όλων των υπολοίπων.
Ο Pierre Moscovici σας ενημέρωσε σχετικά στις 24 Οκτωβρίου.
Επάνω στα θέματα αυτά εργαστήκαμε τις τελευταίες εβδομάδες λαμβάνοντας υπόψη όλες τις γνώμες προς αναζήτηση ενός συμβιβασμού, έχοντας, όμως, κατά νου τον απώτερο στόχο της επίτευξης μιας φιλόδοξης συμφωνίας στη Νίκαια.
Δεν συντρέχει κανένας λόγος για να πούμε σήμερα, όπως ακούμε ορισμένες φορές, ότι η Προεδρία δεν είχε φιλοδοξίες.
Τα κείμενα που υποβλήθηκαν στη ΔΔ το αποδεικνύουν περίτρανα, παρά την τεράστια δυσκολία που παρουσιάζουν τα προς επίλυση θέματα, και αισθάνομαι πράγματι ότι οι Δεκαπέντε έχουν όντως βούληση να καταλήξουν σε μία συμφωνία.
Σχετικά με την ειδική πλειοψηφία, οι εργασίες έχουν σημειώσει μάλλον ικανοποιητική πρόοδο.
Χάρη στις προσπάθειες ορισμένων μελών, εάν τελικά εγκριθεί, θα είναι ενδεχομένως δυνατή η ψήφιση με ειδική πλειοψηφία για τριάντα περίπου τομείς.
Όσον αφορά στο συντονισμό των καθεστώτων κοινωνικής ασφάλισης, στη φορολογία, στα ζητήματα χορήγησης ασύλου, θεωρήσεων και μετανάστευσης, στις εμπορικές διαπραγματεύσεις στον τομέα των υπηρεσιών - θέμα πρωταρχικής σημασίας - ορισμένες χώρες αντιμετωπίζουν ακόμη σοβαρά προβλήματα.
Θα προσέλθουμε, όμως, στη Νίκαια με αισιοδοξία, με τη βούληση να σημειώσουμε πρόοδο στις περισσότερες δυνατές πτυχές των ευαίσθητων αυτών θεμάτων.
Το Ευρωπαϊκό Κοινοβούλιο διαδραματίζει φυσικά καίριο ρόλο στη συζήτηση αυτή.
Σε πολλούς τομείς στους οποίους θα ισχύσει ενδεχομένως η ειδική πλειοψηφία, η ψηφοφορία στο πλαίσιο της διαδικασίας συναπόφασης διεξάγεται ήδη με πλειοψηφία, γεγονός που ανταποκρίνεται, σε μεγάλο βαθμό σε ορισμένες από τις προσδοκίες σας.
Οι Δεκαπέντε βρίσκονται πλέον πολύ κοντά στην επίτευξη συμφωνίας, ώστε οι στενότερες συνεργασίες να αποκτήσουν μεγαλύτερη ευελιξία.
Το θέμα αυτό συζητήθηκε μάλιστα εδώ στις 24 Οκτωβρίου, και σε πολλά σημεία, η Διακυβερνητική Διάσκεψη καταλήγει σε λύσεις παρόμοιες με τις λύσεις που πρότεινε το Κοινοβούλιο.
Ο ελάχιστος αριθμός συμμετεχόντων κρατών μελών πρέπει να οριστεί σε οκτώ ενώ η ρήτρα προσφυγής στο Ευρωπαϊκό Συμβούλιο, που συνιστά σήμερα πραγματικό δικαίωμα αρνησικυρίας, θα αντικατασταθεί ενδεχομένως με ένα δικαίωμα προσφυγής.
Οι προτάσεις που υπέβαλε το Κοινοβούλιο σχετικά με το ρόλο που θα διαδραματίζει κατά την υλοποίηση στενότερων συνεργασιών σε κοινοτικό πλαίσιο θα συζητηθούν.
Σχετικά με την ΚΕΠΠΑ, αρκετά κράτη μέλη προέβαλαν την ιδιαιτερότητα του τομέα αυτού που αξίζει, κατά τη γνώμη τους, ειδικούς μηχανισμούς, άποψη την οποία επανέλαβαν επίμονα τις τελευταίες κυρίως ημέρες.
Το θέμα αυτό θα συζητηθεί στη σύσκεψη της ερχόμενης Κυριακής.
Σχετικά με την Επιτροπή, δύο ήταν οι επιλογές που τέθηκαν στο τραπέζι των διαπραγματεύσεων στο Μπιαρρίτς: καθορισμός ανώτατου αριθμού Επιτρόπων ή Επιτροπή αποτελούμενη από έναν εκπρόσωπο από κάθε κράτος μέλος.
Κατά τη διαπραγμάτευση, όμως, προέκυψε μία άλλη λύση που συμβιβάζει ενδεχομένως τις ανησυχίες που εκφράζονται από όλες τις πλευρές.
Η λύση αυτή συνίσταται στον καθορισμό ανώτατου αριθμού Επιτρόπων από τη στιγμή που η Ευρωπαϊκή Ένωση θα υπερβεί ένα δεδομένο αριθμό κρατών μελών λόγω της διεύρυνσης.
Ο καθορισμός αυτός ανώτατου αριθμού Επιτρόπων θα συνδυαστεί με την εφαρμογή ενός ισότιμου συστήματος ανάληψης καθηκόντων εκ περιτροπής.
Πρόκειται, όσον αφορά στη Νίκαια τουλάχιστον, για μία σοβαρή πρόταση η οποία, βέβαια, απαιτεί περαιτέρω εμβάθυνση και αποσαφήνιση· είναι, όμως, μία πρόταση την οποία είναι πρόθυμες να συζητήσουν σοβαρά οι περισσότερες αντιπροσωπείες.
Πρόοδος έχει σημειωθεί ακόμη όσον αφορά στις εργασίες που σχετίζονται με την αύξηση των αρμοδιοτήτων του προέδρου της Επιτροπής και με την ενδεχόμενη αύξηση του αριθμού των αντιπροέδρων.
Τέλος, και στο θέμα της στάθμισης των ψήφων στο Συμβούλιο, δύο ήταν οι κύριες επιλογές που τέθηκαν στο τραπέζι των διαπραγματεύσεων ύστερα από την αποσαφήνιση που έλαβε χώρα στο Μπιαρρίτς: διπλή πλειοψηφία ή απλή αναστάθμιση.
Υπάρχει μία τάση - το λέγω με επιφύλαξη διότι ορισμένα κράτη μέλη δεν έχουν ενδεχομένως λάβει τελική θέση στο θέμα αυτό - αλλά υπάρχει μία τάση υπέρ της απλής αναστάθμισης, θέμα για το οποίο απομένει φυσικά να προσδιορίσουμε το εύρος του πεδίου εφαρμογής και τους ακριβείς όρους εφαρμογής.
Αρκετές ήταν οι προτάσεις που εξετάστηκαν και αποτέλεσαν αντικείμενο εργασιών.
Στο Ευρωπαϊκό Συμβούλιο εναπόκειται πλέον η λήψη της τελικής απόφασης.
Προσθέτω ότι η κατανομή των εδρών στο Ευρωπαϊκό Κοινοβούλιο δεν έχει ακόμη αποτελέσει αντικείμενο συμφωνίας.
Η πρότασή σας υποβλήθηκε, όπως είναι φυσικό, από την Προεδρία και αποτελεί τη μία από τις δύο επιλογές που έχουν τεθεί στο τραπέζι των διαπραγματεύσεων.
Το θέμα αυτό πρέπει επίσης να επιλυθεί στη Νίκαια.
Ολοκληρώνοντας τη σύντομη αυτή παρουσίαση της διαπραγμάτευσης, θέλω να πω ότι σημειώσαμε ακόμη πρόοδο όσον αφορά στην ενίσχυση του άρθρου 7 της Συνθήκης, που θα πρέπει να περιέχει ενδεχομένως στο μέλλον ένα σύστημα έγκαιρης προειδοποίησης σε περίπτωση απειλής παραβίασης των Θεμελιωδών αρχών της Ένωσης.
Αντίθετα, η ιδέα της μνημόνευσης του Χάρτη των Θεμελιωδών Δικαιωμάτων στο άρθρο 6, που υποστήριξε το Ευρωπαϊκό Κοινοβούλιο με σύστασή του στις 14 του περασμένου Νοεμβρίου, την οποία και εμείς, ως Προεδρία, θέσαμε στο τραπέζι των διαπραγματεύσεων της Διακυβερνητικής Διάσκεψης, απορρίφθηκε σθεναρά από αρκετά κράτη μέλη.
Ορισμένα κράτη μέλη μάλιστα προέβαλαν το επιχείρημα ότι μια τέτοια μνημόνευση θα θέσει ενδεχομένως πάλι υπό αμφισβήτηση τη διακήρυξη του Χάρτη.
Μπορεί να μας λυπεί η διαπίστωση αυτή, είμαι, όμως, υποχρεωμένος να την αναφέρω.
Τέλος, θα ήθελα να αναφερθώ σύντομα στο Ευρωπαϊκό Δικαστήριο.
Οι εργασίες έχουν σχεδόν ολοκληρωθεί.
Όλες οι αντιπροσωπείες δέχονται να δώσουν στο Ευρωπαϊκό Κοινοβούλιο τη δυνατότητα να συμβουλεύεται το Δικαστήριο για σχέδια διεθνών συμφωνιών.
Αντίθετα, αν και η Προεδρία πρότεινε επίσης να επεκταθεί στο Κοινοβούλιο το δικαίωμα προσφυγής ενώπιον του Δικαστηρίου που προβλέπεται στο άρθρο 230, αρκετές αντιπροσωπείες αντιτίθενται στο στάδιο αυτό.
Πρόκειται για μία όσο το δυνατόν πιο αντικειμενική σκιαγράφηση της ισχύουσας κατάστασης πριν από το τόσο σημαντικό αυτό Συμβούλιο.
Στη Νίκαια, όπως γνωρίζετε, ο στόχος μας είναι να καταλήξουμε σε μία ικανοποιητική συμφωνία, γεγονός που προϋποθέτει φυσικά συμβιβασμούς, οι οποίοι πρέπει να είναι, όμως, εποικοδομητικοί και όχι μειωτικοί.
Οι αρχηγοί κρατών και κυβερνήσεων και οι υπουργοί θα αφιερώσουν στη Νίκαια όσο χρόνο απαιτείται για να συζητήσουν το θέμα αυτό.
Έχουν μάλιστα προβλέψει, για τον ίδιο λόγο, να διαρκέσει το Συμβούλιο έως και την Κυριακή εάν αυτό κριθεί απαραίτητο.
Η επίτευξη μιας συμφωνίας που θα επιτρέψει στην Ένωση να λειτουργήσει ομαλά ύστερα από τις νέες προσχωρήσεις, όλες αυτές τις προσχωρήσεις που προετοιμάζονται ενεργά σήμερα, αποτελεί μία ουσιαστική πρόκληση για το μέλλον της Ένωσης και μάλιστα της διευρυμένης Ένωσης.
Το Ευρωπαϊκό Συμβούλιο της Νίκαιας θα εξετάσει ακόμη και άλλα σημαντικά θέματα για τα οποία η γαλλική Προεδρία έχει εργαστεί με ιδιαίτερο ζήλο.
Καταρχάς, ο Χάρτης των Θεμελιωδών Δικαιωμάτων.
Χαίρομαι ιδιαίτερα διότι το Ευρωπαϊκό Κοινοβούλιο ενέκρινε, με μεγάλη πλειοψηφία, το σχέδιο που προετοίμασε η συνέλευση, το οποίο ενέκριναν επίσης οι αρχηγοί κρατών και κυβερνήσεων στο Μπιαρρίτς.
Πληρούνται πλέον όλες οι προϋποθέσεις για τη διακήρυξη του εν λόγω Χάρτη από τα τρία θεσμικά όργανα με την ευκαιρία του Ευρωπαϊκού Συμβουλίου της Νίκαιας.
Με τον τρόπο αυτό θα εκτελέσουμε την εντολή που μας έδωσε το Ευρωπαϊκό Συμβούλιο της Κολωνίας και η Ένωση θα διαθέτει πλέον μία ισχυρή αναφορά, που θα επισημαίνει με σαφήνεια τα δικαιώματα και τις αξίες τις οποίες ασπάζεται.
Η συλλογιστική γύρω από την πιθανότητα να αποκτήσει ο εν λόγω Χάρτης νομικό καθεστώς θα συνεχιστεί και ύστερα από τη Νίκαια και μπορεί ενδεχομένως να ενταχθεί στο πλαίσιο ενός ευρύτερου και πιο μακροπρόθεσμου διαλόγου με θέμα το μέλλον της Ένωσης.
Το Ευρωπαϊκό Συμβούλιο θα συζητήσει ακόμη την πρόοδο που έχει σημειωθεί στις διαπραγματεύσεις προσχώρησης, και επομένως στη διεύρυνση.
Το εν λόγω θέμα συζητήθηκε στο Σώμα σας στις 3 Οκτωβρίου.
Όπως ήδη γνωρίζετε, από τον Ιούλιο κιόλας, η γαλλική Προεδρία έχει ζητήσει από την Επιτροπή να εντατικοποιήσει τις διαπραγματεύσεις προσχώρησης, να ασχοληθεί με τα πραγματικά δύσκολα ζητήματα, να υπεισέλθει στην ουσία του θέματος, εκεί όπου όντως υπάρχει πρόβλημα και να ετοιμάσει μία ακριβή έκθεση σχετικά με την πρόοδο κάθε υποψήφιας χώρας, την πρόοδο κάθε διαπραγμάτευσης και τις δυσκολίες που απομένουν να επιλυθούν από κάθε χώρα και για κάθε χώρα.
Ο στόχος μας ήταν να σχηματίσουμε με τον τρόπο αυτό μία ολοκληρωμένη εικόνα της εξέλιξης της εν λόγω διαδικασίας ώστε να αποφασίσουμε την περαιτέρω πορεία μας.
Κατά τη συνεδρίαση του Συμβουλίου "Γενικές Υποθέσεις" στις 20 Νοεμβρίου, διεξήχθη μια ιδιαίτερα γόνιμη συζήτηση με βάση τα εξαιρετικά έγγραφα που η Επιτροπή είχε διαβιβάσει στο Συμβούλιο.
Φρονώ ότι η εντατικοποίηση των διαπραγματεύσεων, στην οποία προβήκαμε, έτυχε ευρείας αποδοχής και ότι θα μπορέσουμε να λάβουμε απόφαση, στην προσεχή συνεδρίαση του Συμβουλίου "Γενικές Υποθέσεις" , και κατόπιν στο Ευρωπαϊκό Συμβούλιο, για τη σαφή και φιλόδοξη γραμμή που θα πρέπει να ακολουθήσουμε στην πορεία, στηριζόμενοι στις αρχές που τέθηκαν στο Ελσίνκι, γεγονός που θα πρέπει να μας οδηγήσει στο επιθυμητό αποτέλεσμα.
Στη Νίκαια, θα προηγηθεί του Ευρωπαϊκού Συμβουλίου μία συνάντηση κορυφής της Ευρωπαϊκής Συνδιάσκεψης.
Πρόσφατα κιόλας πραγματοποιήθηκε συνάντηση της εν λόγω συνδιάσκεψης σε υπουργικό επίπεδο, στο Sochaux.
Η σύνοδος της Νίκαιας θα καταστήσει δυνατή την ανταλλαγή απόψεων με όλες τις υποψήφιες προς ένταξη χώρες γύρω από τη θεσμική μεταρρύθμιση της Ένωσης, και γενικότερα γύρω από τις μελλοντικές προοπτικές της Ευρώπης.
Η Πρόεδρός σας έχει βεβαίως προσκληθεί.
Συγκεντρώνοντας στο τραπέζι των διαπραγματεύσεων τα σημερινά αλλά και τα μελλοντικά κράτη μέλη της Ένωσης, φρονώ ότι η Ευρωπαϊκή Συνδιάσκεψη διαδραματίζει ένα μοναδικό και πολύτιμο ρόλο.
Ευελπιστώ ότι θα μπορέσουμε να επωφεληθούμε ακόμη περισσότερο στο μέλλον από την εν λόγω συνδιάσκεψη, κυρίως επιτρέποντας τη συμμετοχή σε αυτή και άλλων ευρωπαϊκών χωρών.
Και μια σύντομη αναφορά στο σχέδιο για μία Ευρώπη με ενιαία άμυνα.
Σημαντικές αποφάσεις θα υποβληθούν στο Ευρωπαϊκό Συμβούλιο, αλλά θα επανέλθω σε αυτές αργότερα, στο πλαίσιο της συζήτησης της έκθεσης της κ. Lalumiθre.
Τέλος το Ευρωπαϊκό Συμβούλιο της Νίκαιας θα τονίσει την προτεραιότητα που δίνει η γαλλική Προεδρία στα οικονομικά και κοινωνικά ζητήματα, καθώς και σε όλα τα θέματα στα οποία η Ένωση μπορεί να δώσει συγκεκριμένες απαντήσεις καθησυχάζοντας τις ανησυχίες των Ευρωπαίων.
Την προτεραιότητα αυτή καταδεικνύουν οι πολυάριθμες δηλώσεις, τις οποίες η προεδρία υπέβαλε ενώπιον του Σώματός σας.
Πολλές συναντήσεις είχαν εξάλλου ήδη πραγματοποιηθεί κατά τη διάρκεια της πορτογαλικής Προεδρίας, στη Λισαβόνα και τη Φέιρα, με κύριο θέμα, όσον αφορά στον οικονομικό τομέα, την επέκταση των προσπαθειών που καταβάλλονται για τον αναπροσανατολισμό της δράσης της Ένωσης υπέρ της ανάπτυξης και της απασχόλησης.
Το Ευρωπαϊκό Συμβούλιο της Λισαβόνας ενέκρινε τις κατευθύνσεις με στόχο την προαγωγή μιας καινοτόμου και ανταγωνιστικής ευρωπαϊκής οικονομίας.
Ο κύριος στόχος ήταν ο εμπλουτισμός του περιεχομένου των γενικών κατευθύνσεων οικονομικής πολιτικής και η διασφάλιση καλύτερης αλληλεπίδρασης με τις κατευθυντήριες γραμμές για την απασχόληση.
Θα διαβιβαστεί λοιπόν στο Συμβούλιο έκθεση που θα προσδιορίζει με ακρίβεια τους δείκτες απόδοσης σε τομείς όπως η απασχόληση, η καινοτομία, η οικονομική μεταρρύθμιση, η κοινωνική συνοχή.
Ομοίως, θα πρέπει ενδεχομένως να διαβιβαστούν στο Ευρωπαϊκό Συμβούλιο κατευθυντήριες γραμμές για την απασχόληση, καθώς και μία δέσμη μέτρων με θέμα "απασχόληση - φθινόπωρο 2000" .
Όπως γνωρίζετε, το Συμβούλιο Ιcofin κατέληξε, τη Δευτέρα που μας πέρασε, σε μία οριστική συμφωνία για τη φορολογική εναρμόνιση.
Η συζήτηση γύρω από το θέμα αυτό διήρκεσε πολλούς μήνες, αν όχι πολλά χρόνια, και ορισμένα κράτη μέλη εξέφραζαν έντονες επιφυλάξεις.
Πρόκειται επομένως για μία ιδιαίτερα σημαντική πρόοδο των Δεκαπέντε, την οποία το Ευρωπαϊκό Συμβούλιο θα λάβει σοβαρά υπόψη.
Απαραίτητο συμπλήρωμα της σημαντικής προόδου που έχει επιτευχθεί στον οικονομικό τομέα είναι η ανάπτυξη της κοινωνικής διάστασης του ευρωπαϊκού οικοδομήματος.
Στο πνεύμα αυτό, ύστερα από το Συμβούλιο της Λισαβόνας, η γαλλική Προεδρία έθεσε ως μία προτεραιότητά της την έγκριση της Κοινωνικής Ατζέντας.
Η Προεδρία κάλεσε όλα τα ενδιαφερόμενα θεσμικά όργανα - δηλαδή το Σώμα σας, την Οικονομική και Κοινωνική Επιτροπή, την Επιτροπή των Περιφερειών, τους ευρωπαίους κοινωνικούς εταίρους και διακυβερνητικές οργανώσεις - να συμβάλουν στην επεξεργασία του εν λόγω προγράμματος δράσης.
Η Κοινωνική Ατζέντα, εμπνευσμένη εξάλλου σε μεγάλο βαθμό από μία ανακοίνωση της Επιτροπής, εγκρίθηκε εχθές από το Συμβούλιο "Απασχόληση-Κοινωνική πολιτική" .
Η εβδομάδα αυτή ήταν γόνιμη όσον αφορά τις ευρωπαϊκές υποθέσεις.
Ανακεφαλαιώνει τους στόχους και τις πρωτοβουλίες που πρέπει να ληφθούν για τα προσεχή πέντε ως δέκα χρόνια, κυρίως στους τομείς του εργατικού δικαίου, της κοινωνικής προστασίας, της κοινωνικής κινητικότητας, της δια βίου κατάρτισης, της καταπολέμησης των διακρίσεων και κάθε είδους αποκλεισμού.
Το πρόγραμμα αυτό θα διαβιβαστεί, και - ελπίζουμε - θα επικυρωθεί, στο Συμβούλιο της Νίκαιας.
Η προστασία των δικαιωμάτων των εργαζομένων στην επιχείρηση και η βελτίωση των συνθηκών εργασίας τους αποτελούσαν επίσης σημαντικές προτεραιότητες του προγράμματος της γαλλικής προεδρίας.
Το Ευρωπαϊκό Συμβούλιο θα εξετάσει ακόμη την πρόοδο των διαπραγματεύσεων, της οδηγίας για την ενημέρωση και τη διαβούλευση των εργαζομένων, καθώς και για το σχέδιο ευρωπαϊκής κοινωνίας, εάν τα ζητήματα αυτά δεν διευθετηθούν μέχρι τότε, καθώς προσκρούουν σε έντονες διαφωνίες.
Ύστερα από τη Λισαβόνα, η γαλλική Προεδρία έθεσε ακόμη ως στόχο της την ενίσχυση της Ευρώπης της γνώσης.
Στο πλαίσιο της οπτικής αυτής, το Συμβούλιο ενέκρινε σχέδιο δράσης με στόχο την εξάλειψη των εμποδίων που παρουσιάζονται στην κινητικότητα των φοιτητών, των διδασκόντων και των ερευνητών.
Και αυτό το σχέδιο δράσης θα διαβιβαστεί στο Ευρωπαϊκό Συμβούλιο της Νίκαιας· διαπιστώνετε, ασφαλώς, ότι δεν είναι υπερβολή να πούμε ότι το Συμβούλιο της Νίκαιας, εκτός από τη σημασία που έχει, προβλέπεται να έχει και ιδιαίτερα βεβαρημένο πρόγραμμα.
Εξάλλου, βάσει των συμπερασμάτων της Φέιρα, που κάνουν λόγο για υλοποίηση ενός σχεδίου δράσης με θέμα την ηλεκτρονική Ευρώπη και απώτερο στόχο τη δημιουργία μίας κοινωνίας της πληροφορίας προσιτής σε όλους, το Συμβούλιο επικεντρώθηκε στη διαμόρφωση δεικτών προόδου.
Στο Ευρωπαϊκό Συμβούλιο της Νίκαιας θα γίνει απολογισμός των δράσεων που υλοποίησε η Προεδρία στον εν λόγω τομέα.
Η προστασία του καταναλωτή είναι ένα θέμα που ανησυχεί όλο και περισσότερο τους Ευρωπαίους, για ευνόητους λόγους στους οποίους δεν χρειάζεται καν να αναφερθώ.
Η γαλλική Προεδρία είχε θέσει ως στόχο της τον καλύτερο ορισμό της αρχής της προφύλαξης.
Μόλις λοιπόν ανέλαβε την προεδρία, η Γαλλία συγκρότησε ομάδα εργασίας για το θέμα αυτό.
Το ψήφισμα που προέκυψε θα εξεταστεί αύριο από το Συμβούλιο "εσωτερική αγορά" , πάντοτε εν όψει του Συμβουλίου της Νίκαιας.
Λόγω της επικαιρότητας, το θέμα της ασφάλειας των τροφίμων, και ιδίως η ίδρυση ανεξάρτητης ευρωπαϊκής αρχής ασφάλειας των τροφίμων, θα συζητηθεί ευρέως από τους αρχηγούς κρατών και κυβερνήσεων στη Νίκαια.
Αλλη σημαντική ανησυχία των Ευρωπαίων, που συνδέεται με την ανάπτυξη της ναυσιπλοΐας και με τα προβλήματα που ενίοτε προκύπτουν, είναι η ασφάλεια των θαλάσσιων μεταφορών.
Το Συμβούλιο "Μεταφορές" του Οκτωβρίου ενέκρινε μία πρώτη σχετική δέσμη μέτρων.
Το Ευρωπαϊκό Συμβούλιο του Μπιαρρίτς έλαβε γνώση της έκθεσης της Επιτροπής για τα απαραίτητα συμπληρωματικά μέτρα.
Γνωρίζω ότι το Ευρωπαϊκό Κοινοβούλιο επεξεργάζεται επί του παρόντος την πρώτη δέσμη.
Γνωρίζετε άλλωστε καλά τη σημασία που τα κράτη μέλη αποδίδουν στην ταχεία έγκριση των κειμένων.
Χωρίς να έχει στόχο να παρακάμψει το Κοινοβούλιο, η Προεδρία αιτήθηκε μάλιστα την εκ των προτέρων εφαρμογή, όπου είναι εφικτό, των μέτρων αυτών.
Πρέπει ενδεχομένως να δοθεί στη Νίκαια νέα πολιτική ώθηση στο εν λόγω θέμα ενόψει του τελευταίου Συμβουλίου "Μεταφορές" που θα λάβει χώρα στις 20 και 21 Δεκεμβρίου, διότι είναι γεγονός επίσης ότι η γαλλική Προεδρία δεν τερματίζεται με το Συμβούλιο της Νίκαιας.
Η γαλλική Προεδρία έχει εκφράσει την επιθυμία η ενημερωμένη ανακοίνωση της Επιτροπής του 1996 για τις υπηρεσίες γενικού οικονομικού συμφέροντος να εξετάζει επίσης την υφιστάμενη κατάσταση των δημόσιων υπηρεσιών ή, για να χρησιμοποιήσω τον όρο που έχει επικρατήσει σήμερα, των υπηρεσιών γενικού συμφέροντος στην Ευρώπη.
Επιθυμία της ήταν να επιβεβαιωθούν εκ νέου οι θεμελιώδεις αρχές που καθοδηγούν τις προσπάθειες της Κοινότητας στον τομέα αυτό, μεταξύ των οποίων πρωταρχική θέση έχει η ελευθερία των κρατών μελών να καθορίζουν και να οργανώνουν τις δημόσιες υπηρεσίες τους σεβόμενα τους κανόνες της Συνθήκης.
Η υπενθύμιση των εν λόγω αρχών θα γίνει με μία διακήρυξη την οποία η Προεδρία επιθυμεί να προσαρτήσει στα συμπεράσματα της Νίκαιας.
Τέλος, έχει καταρτιστεί διακήρυξη για το Ευρωπαϊκό Συμβούλιο σχετικά με τις οικονομικές, κοινωνικές και πολιτιστικές ιδιαιτερότητες του αθλητισμού και σχετικά με τον κοινωνικό ρόλο του στην Ευρώπη.
Κατανοείτε λοιπόν πόσο περιεκτικές θα είναι οι συζητήσεις που θα διεξαχθούν στη Νίκαια.
Η Πρόεδρός σας θα έχει ασφαλώς την ευκαιρία να παρουσιάσει στο Ευρωπαϊκό Συμβούλιο τις απόψεις του Σώματος σας για όλα αυτά τα θέματα και να προβεί σε συζητήσεις με τους αρχηγούς κρατών και κυβερνήσεων.
.
(ΙΤ) Κυρία Πρόεδρε, κύριε Υπουργέ, αξιότιμοι κύριοι βουλευτές, την επόμενη εβδομάδα θα συνέλθει, στη Νίκαια, το Ευρωπαϊκό Συμβούλιο.
Αυτή η Σύνοδος Κορυφής θα προσφέρει στους αρχηγούς κρατών και κυβερνήσεων μια μοναδική ιστορική ευκαιρία, την οποία δεν πρέπει να χάσουν.
Θα τους δοθεί πράγματι η ευκαιρία να αντιμετωπίσουν μια σειρά θέματα: να εστιάσουν την προσοχή τους στο χρονοδιάγραμμα της διεύρυνσης, να εδραιώσoυν τη διαδικασία της Λισαβόνας και την Κοινωνική Ατζέντα, να υιοθετήσουν επισήμως τον Χάρτη των Θεμελιωδών Δικαιωμάτων.
Όλα αυτά τα ζητήματα είναι σημαντικά· σήμερα, όμως, θέλω να σταθώ, σύμφωνα και με την υπόδειξή σας, στις σημαντικές αποφάσεις που θα πρέπει να ληφθούν στη Νίκαια.
Η συζήτηση που βρίσκεται σε εξέλιξη αφορά διάφορα ζητήματα και εγώ θα αναφερθώ με λίγα λόγια σε τρεις πτυχές: πρώτον και κύριον, στην ανάγκη να κλείσουμε τη Διακυβερνητική Διάσκεψη ψηφίζοντας μια συνθήκη που θα παρέχει πραγματική προστιθέμενη αξία· δεύτερον, στην πτυχή της πολιτικής μας για την ασφάλεια σχετικά με τη διαχείριση κρίσεων· τέλος, στην ανάγκη να προγραμματίσουμε την πορεία που θα ακολουθήσουμε μετά τη Νίκαια.
Έχουμε λοιπόν, κατά πρώτον, μια νέα συνθήκη.
Ο κύριος στόχος μιας νέας συνθήκης είναι να βοηθήσει την Ευρώπη να συνεχίσει να λειτουργεί μετά τη διεύρυνσή της.
Πολύ σύντομα, πράγματι, τα θεσμικά μας όργανα, που είχαν σχεδιαστεί αρχικά για έξι κράτη μέλη, θα έχουν να διαχειριστούν πέντε φορές σχεδόν περισσότερα κράτη.
Πρέπει να προετοιμαστούμε γι' αυτή την άνευ προηγουμένου διεύρυνση.
Όσα προβλήματα δεν λυθούν στη Νίκαια θα καταλήξουν να παρεμποδίζουν την πορεία μας· όπως λοιπόν ζητάμε από τα υποψήφια προς ένταξη κράτη να πληρούν όλα τα κριτήρια πριν από την ένταξη, έτσι και εμείς πρέπει να είμαστε συνεπείς στις υποχρεώσεις μας.
Αυτό σημαίνει ότι θα ενεργήσουμε κατά τέτοιο τρόπο, ώστε η Ένωση να μπορεί να λαμβάνει αποτελεσματικές και δημοκρατικές αποφάσεις, οι οποίες θα ανταποκρίνονται στις προσδοκίες των ευρωπαίων πολιτών.
Κάθ' όλο τον προηγούμενο χειμώνα, η Επιτροπή έβαλε τα δυνατά της να εξηγήσει γιατί και σε σχέση με ποια συγκεκριμένα θέματα θα έπρεπε να διευρυνθεί η ημερήσια διάταξη της πρώτης ημέρας της Διακυβερνητικής Διάσκεψης· στη γραπτή γνωμοδότησή μας, ειδικότερα, στα τέλη Ιανουαρίου, αναφερθήκαμε στις ελάχιστες φιλοδοξίες που θα πρέπει να έχει η Διάσκεψη, ώστε τα αποτελέσματά της να είναι θετικά.
Τώρα, διαπιστώνω με χαρά ότι οι διαπραγματευτές τείνουν να έρθουν σε συμφωνία σχετικά με τις διατάξεις που αφορούν, για παράδειγμα, τις ενισχυμένες συνεργασίες, το Δικαστήριο, τις δημοκρατικές αξίες του άρθρου 7, και διαπιστώνω μεγαλύτερη συμμετοχή των ευρωπαϊκών πολιτικών κομμάτων στη δημοκρατική ζωή των κρατών μελών και στα θεσμικά όργανά μας.
Έχω επίσης την εντύπωση ότι πλησιάζουμε σε ένα λογικό συμβιβασμό, όσον αφορά τη σύνθεση της Επιτροπής και τη στάθμιση των ψήφων στο Συμβούλιο.
Εάν σεβαστούμε ορισμένες βασικές αρχές, πιστεύω ότι η Διάσκεψη μπορεί να προχωρήσει και να καταλήξει σε μια συμφωνία στο συγκεκριμένο σημείο, μια συμφωνία η οποία θα ανταποκρίνεται στις προσδοκίες και τις απαιτήσεις και των μεγάλων και των μικρών χωρών.
Όποιος και να είναι ο αριθμός των Επιτρόπων, το σημαντικό είναι να διαθέτει ο Πρόεδρος της Επιτροπής όλες τις απαραίτητες εξουσίες για να διοικήσει αποτελεσματικά την Επιτροπή.
Κατά ανάλογο τρόπο, όποια αλλαγή και αν υπάρξει στη στάθμιση των ψήφων, θα πρέπει, εγγυημένα, να μην μπορούν να ληφθούν αποφάσεις αντίθετες προς τη βούληση της πλειοψηφίας των κρατών μελών.
Και ο καλύτερος τρόπος για να το επιτύχουμε αυτό, και ο απλούστερος επίσης, είναι το σύστημα της διπλής πλειοψηφίας, ασχέτως εάν γνωρίζουμε τις μεγάλες δυσχέρειες που παρουσιάζει.
(Χειροκροτήματα) Σιγά-σιγά, λοιπόν, προχωράμε προς τη σωστή κατεύθυνση.
Υπάρχει όμως ένα ζήτημα στο οποίο δεν σημειώνεται πρόοδος, και ανησυχώ πολύ γι' αυτό, το οποίο αμφότερα τα όργανά μας θεωρούν ως το σημαντικότερο ζήτημα και οφείλουμε να το επιλύσουμε κατά την προετοιμασία της διεύρυνσης: το ζήτημα των ψηφοφοριών με ειδική πλειοψηφία.
Η Διάσκεψη πρέπει να κάνει σημαντικά βήματα στο συγκεκριμένο θέμα, προκειμένου να διασφαλίσει την αποτελεσματικότητα της Ένωσης, πράγμα που σημαίνει ότι θα επεκτείνει επίσης τη διαδικασία συναπόφασης.
(Χειροκροτήματα)Όπως είναι φυσικό, τα κράτη μέλη δυσκολεύονται πολιτικά να αποποιηθούν το δικαίωμα της αρνησικυρίας σε λεπτούς τομείς, όπως η κοινωνική πολιτική, το άσυλο και η μετανάστευση, η κοινή εμπορική πολιτική, η συνοχή και οι φόροι, ακόμη και όταν τίθεται ζήτημα απλώς τεχνικών αλλαγών απαραίτητων για την καλή λειτουργία της ενιαίας αγοράς.
Αν παραμείνουμε όλοι μας αμετακίνητοι στις θέσεις μας, όμως, πιστεύω ότι τα πράγματα θα είναι χειρότερα για όλους· πράγματι, τα μαθηματικά και η πενηντάχρονη πείρα μας αποδεικνύουν, κατά τρόπο αδιαμφισβήτητο, ότι μια μικρή διεύρυνση είναι αρκετή για να δυσχεράνει κατά πολύ την ομόφωνη συναίνεση.
Σε μια Ένωση 27 ή περισσοτέρων κρατών μελών, το αποτέλεσμα που θα έχει η απαίτηση για ομοφωνία θα είναι απλώς ότι, σε όλους τους τομείς στους οποίους θα εφαρμόζεται, θα παρεμποδίζει οποιαδήποτε πρόοδο.
Προσέξτε καλά αυτό που λέω: αν διατηρηθεί το δικαίωμα αρνησικυρίας των κρατών μελών σε θέματα δικαιοσύνης και εσωτερικών υποθέσεων, θα σημειωθούν μεγάλες καθυστερήσεις στην υλοποίηση του προγράμματος, στο οποίο όλοι μαζί καταλήξαμε στο Τάμπερε, ή μπορεί κυριολεκτικά και να μην πραγματοποιηθεί.
Και εγώ θα πω, χωρίς περιστροφές, στους αρχηγούς κρατών και κυβερνήσεων στη Νίκαια ότι δεν πρέπει να έχουν ψευδαισθήσεις επί του συγκεκριμένου θέματος.
Στους ιδιαίτερα λεπτούς τομείς, στους οποίους αναφέρθηκα, περιλαμβάνεται και η εμπορική πολιτική.
Θα ήθελα να σταθώ για λίγο στη συγκεκριμένη πτυχή, αφού η Συνέλευση ζήτησε με επιμονή να της δοθεί ιδιαίτερη βαρύτητα στη σημερινή ημερήσια διάταξη.
Όπως ξέρετε, η σύγχρονη οικονομική δραστηριότητα βασίζεται κυρίως στις υπηρεσίες.
Βάσει των σημερινών κανονισμών, σε ορισμένες πτυχές των διαπραγματεύσεων σχετικά με τις υπηρεσίες εφαρμόζεται η απαίτηση της ομοφωνίας, επειδή ακριβώς οι Συνθήκες μας δημιουργήθηκαν ως εμπορικές συνθήκες εμπορευμάτων και όχι υπηρεσιών.
Το πρόβλημα που ταλανίζει σήμερα την εμπορική πολιτική μας είναι ότι, επειδή οι συνθήκες περιλαμβάνουν ένα ευρύ φάσμα τομέων, συμπεριλαμβανομένων των υπηρεσιών, οι ψηφοφορίες με ομοφωνία, αναπόφευκτα σχεδόν, ανακόπτουν τελικά την οποιαδήποτε πρόοδο, όχι μόνο σε επίπεδο υπηρεσιών αλλά και υλικών αγαθών.
Οι εμπορικοί μας εταίροι, ή οι ανταγωνιστές μας, όπως μπορούμε να τους αποκαλέσουμε σε ορισμένες περιπτώσεις, είναι ενθουσιασμένοι, διότι μπορούν να βασίζονται σε 15 πιθανότητες αρνησικυρίας και, εντός ολίγου, χάρη στη διεύρυνση, σε πολύ περισσότερες.
Έπειτα, η κατάσταση είναι ακόμα χειρότερη όταν ένα κράτος μέλος θέτει όρους, οικονομικού περιεχομένου ενίοτε, για να συναινέσει.
Η απλή και φυσική λύση - αυτή είναι άλλωστε και η γνώμη της πλειοψηφίας στη Διάσκεψη - είναι να αλλάξουμε τους ισχύοντες κανονισμούς, ώστε η ψηφοφορία με ειδική πλειοψηφία να εφαρμόζεται σε όλες τις πτυχές των εν λόγω διαπραγματεύσεων, συμπεριλαμβανομένων και των υπηρεσιών.
Δυστυχώς, το παρόν κείμενο της Διάσκεψης είναι πολύ περίπλοκο, πολύ ασαφές και πολύ εκτενές, με δύο πρωτόκολλα: παρ' όλη την έκτασή και την πολυπλοκότητά του, ωστόσο, είναι πολύ αδύναμο, δεν μας παρέχει την απλή απάντηση που χρειαζόμαστε για το απλό πρόβλημα που μας βασανίζει από τόσο καιρό.
Για να επιτύχουμε την κατάλληλη λύση, πρέπει να γίνει ακόμα πολλή δουλειά.
Εμείς θεωρούμε ότι η τελική έκβαση της Νίκαιας θα εξαρτηθεί, σε μεγάλο βαθμό, από τα συμπεράσματα στα οποία θα καταλήξουμε σχετικά με τις ψηφοφορίες με ειδική πλειοψηφία.
Εγώ δεσμεύομαι να πράξω τα δέοντα, για να καταλήξουμε σε μια συμφωνία που θα εγγυάται μια προστιθέμενη αξία.
Το ερώτημα που, αναπόφευκτα, θα μας θέσουν μετά τη Νίκαια, την άλλη μέρα το πρωί, θα είναι το εξής: "Είστε ικανοποιημένοι από τα αποτελέσματα;"
Η Επιτροπή θα απαντήσει στο ερώτημα ειλικρινά και χωρίς περιστροφές.
Στην επόμενη σύνοδο στο Στρασβούργο, θα πω, ενώπιόν σας, στη Συνέλευση τη γνώμη μου, αν η διευρυμένη Ένωση, που όλοι εμείς σκοπεύουμε να δημιουργήσουμε, θα μπορεί ή δεν θα μπορεί να δρα αποτελεσματικά.
Πράγματι, με αυτό το κριτήριο θα πρέπει, σε τελική ανάλυση, να αξιολογήσουμε τη Νίκαια.
(Χειροκροτήματα)Στη Νίκαια θα ληφθούν, επίσης, ορισμένες σημαντικές αποφάσεις που θα δώσουν στην Ευρωπαϊκή Ένωση τη δυνατότητα να αναλάβει τις ευθύνες της σε παγκόσμιο επίπεδο.
Η πρόληψη των συγκρούσεων και η διαχείριση των κρίσεων είναι παραδοσιακά πεδία παρέμβασης της Κοινότητας.
Έχουμε χρέος να είμαστε συνεπείς στις δεσμεύσεις μας, ενόψει των νέων φιλόδοξων στόχων που έχει θέσει η Ένωση.
Αυτό σημαίνει ότι η Ένωση θα πρέπει να αναπτύξει δυνατότητα αυτόνομης λήψης αποφάσεων και έναρξης και διεξαγωγής στρατιωτικών επιχειρήσεων υπό τη διοίκησή της, ανταποκρινόμενη στις διεθνείς κρίσεις, ακόμα και χωρίς τη συμμετοχή του ΝΑΤΟ.
Στο συγκεκριμένο θέμα, θα ήταν ιδιαιτέρως χρήσιμο να υπάρξει μια επωφελής συνεργασία μεταξύ της Ευρωπαϊκής Ένωσης, των Ηνωμένων Εθνών, του ΟΑΣΕ και του Ευρωπαϊκού Συμβουλίου.
Και αυτό χωρίς να θίγεται σε καμία περίπτωση -το επαναλαμβάνω - η σχέση των ενδιαφερομένων κρατών μελών με το ΝΑΤΟ, το οποίο παραμένει η βάση της συλλογικής άμυνας των μελών του και θα συνεχίσει να διαδραματίζει σημαντικό ρόλο στη διαχείριση των κρίσεων.
Όπως είδαμε στο Κοσσυφοπέδιο, διαχείριση των κρίσεων δεν σημαίνει απλώς επιβάλλω εκεχειρία, σημαίνει επίσης κρατώ χωρισμένες τις αντιμαχόμενες φατρίες· σημαίνει διασώζω και απομακρύνω τους πολίτες της Ευρωπαϊκής Ένωσης, βοηθώ έναν μεγάλο αριθμό προσφύγων, παρέχω τροφή και φάρμακα, επιβάλλω και τηρώ την έννομο τάξη, επαναφέρω, τέλος, την ηρεμία μετά το χάος.
Οι κρίσεις, όμως, γενικώς δεν ξεσπούν από τη μια μέρα στην άλλη, αποτελούν μάλλον το αποκορύφωμα μιας διαδικασίας κλιμάκωσης της έντασης σε μια χώρα ή σε μια περιοχή.
Ένας από τους κυριότερους στόχους της κοινής εξωτερικής πολιτικής και πολιτικής ασφαλείας μας θα πρέπει να είναι να περιορίζουμε την ένταση και να μην επιτρέπουμε να καταλήγει σε ένοπλη σύρραξη.
Η Ένωση διαθέτει ήδη, εδώ και πολύ καιρό, πολλά μέσα για το σκοπό αυτό: όλα σχεδόν τα προγράμματά μας εξωτερικής ενίσχυσης, λόγου χάρη, αποσκοπούν στην υποστήριξη της δημοκρατίας και της σταθερότητας.
Αυτό που έχουμε να κάνουμε είναι να τα συντονίσουμε καλύτερα και να τα κάνουμε πιο αποτελεσματικά, γι' αυτό και η Επιτροπή θεσπίζει τα απαραίτητα για το σκοπό αυτό εσωτερικά μέτρα.
Είναι πεποίθηση της Επιτροπής ότι μόνο μια ολοκληρωμένη προσέγγιση των κρίσεων θα μπορέσει να εγγυηθεί τη συνοχή και τη αποτελεσματικότητα που απαιτούνται, προκειμένου να καταφέρει η Ένωση να διαδραματίσει πλήρως τον ρόλο της στη διεθνή σκηνή.
Η διαχείριση των κρίσεων απαιτεί καλύτερη δυνατότητα αντίδρασης από πλευράς της Κοινότητας, η οποία όμως θα πρέπει, στην πράξη, να μεταφράζεται σε ενέργειες απολύτως σύμφωνες προς το θεσμικό πλαίσιο που ορίζουν οι Συνθήκες.
Θα πρέπει, φυσικά, να συνεργαστούμε με τα λοιπά θεσμικά όργανα και με τον Ύπατο Εκπρόσωπο για την ΚΕΠΠΑ.
Εντούτοις, οι σχετικές αποφάσεις πρέπει να ληφθούν τώρα, διότι η κρίση είναι η χειρότερη στιγμή για την κατανομή καθηκόντων και ευθυνών.
Η συζήτηση που διεξήχθη στο πλαίσιο της Διάσκεψης απέδειξε ότι ορισμένα ζητήματα έχουν ωριμάσει και μπορούν να συζητηθούν μετά τη Νίκαια: η ενσωμάτωση του Χάρτη των Θεμελιωδών Δικαιωμάτων στην κοινοτική έννομη τάξη, σύμφωνα με τα λεγόμενα του Υπουργού κ. Vιdrine, η αναδιοργάνωση των Συνθηκών με βάση τα υπάρχοντα κείμενα, ώστε να παρουσιαστούν πιο ξεκάθαρα στην κοινή γνώμη οι στόχοι και οι μέθοδοι εργασίας της Ένωσης, η σαφέστερη διάκριση μεταξύ των αρμοδιοτήτων της Ένωσης και των αρμοδιοτήτων των κρατών μελών και, τέλος, εάν έχω καταλάβει σωστά τον τόνο της συζήτησης και τις μελλοντικές προοπτικές της Ευρώπης, το θέμα της επιδιωκόμενης ισορροπίας μεταξύ των θεσμικών οργάνων της Ευρωπαϊκής Ένωσης, στο πνεύμα του κοινοτικού θεσμικού προτύπου, που έχει δοκιμαστεί επιτυχώς στο χρόνο - μια πτυχή καθόλου αμελητέα.
Σίγουρα θα έχουμε πολλά να κάνουμε μετά τη Νίκαια, αλλά με αυτό θα ασχοληθούμε αργότερα.
Για την ώρα, ας σκεφτούμε το άμεσο μέλλον, υπό τη γαλλική Προεδρία, και ας εστιάσουμε την προσοχή μας στην προτεραιότητα να υπάρξει κάποια έκβαση στη Νίκαια και να ανοίξει ο δρόμος για τη διεύρυνση.
(Χειροκροτήματα)
Κυρία Πρόεδρε, κύριε Πρόεδρε της Επιτροπής, αγαπητοί συνάδελφοι, κύριε Προεδρεύοντα του Συμβουλίου, είστε αντιμέτωποι με ένα τεράστιο καθήκον ως Προεδρία, αλλά και ως Γαλλική Δημοκρατία.
Υπογραμμίστηκε επανειλημμένα - και θα ήθελα να δώσω έμφαση σε όλα όσα είπε ο Πρόεδρος Prodi - ότι είστε αντιμέτωποι με μια τεράστια πρόκληση όσον αφορά τη λήψη πλειοψηφικών αποφάσεων.
Εάν είναι σωστές οι εκθέσεις, τότε φαίνεται πως είναι η Γαλλία αυτή που διστάζει ακόμα να υιοθετήσει τη λήψη πλειοψηφικών αποφάσεων για τις υπηρεσίες στο πλαίσιο της εμπορικής πολιτικής.
Κύριε Προεδρεύοντα, πώς μπορείτε να έχετε την προσδοκία από τη Γερμανία να προχωρήσει ένα βήμα εμπρός στην πολιτική ασύλου και μετανάστευσης;
Πώς μπορείτε να έχετε την προσδοκία από την Ισπανία να προχωρήσει ένα βήμα εμπρός στην πολιτική συνοχής;
Πώς μπορείτε να έχετε την προσδοκία από την Αυστρία να προχωρήσει ένα βήμα εμπρός στην πολιτική μεταφορών;
Πώς μπορείτε να έχετε την προσδοκία από το Ηνωμένο Βασίλειο να προχωρήσει ένα βήμα εμπρός στη φορολογική πολιτική, όταν δεν προχωρά η Προεδρία, η Γαλλική Δημοκρατία;
Σας καλώ να προχωρήσετε, για να παρακινήσετε και τους άλλους να κάνουν ανάλογα βήματα!
(Χειροκροτήματα)
Εάν δεν υπάρξουν αποδεκτά αποτελέσματα σε αυτά τα θέματα, δεν θα διστάσουμε να καταλογίσουμε τις ανάλογες ευθύνες μετά τη Νίκαια!
Πιστεύουμε επίσης ότι για ορισμένα θέματα, για τα οποία δεν λαμβάνονται ακόμα πλειοψηφικές αποφάσεις, θα μπορούσε να κατοχυρωθεί ήδη στη συνθήκη ο όρος της μετάβασης σε πλειοψηφικές αποφάσεις με ομόφωνη απόφαση και με τήρηση ορισμένης προθεσμίας.
Όταν κατοχυρωθεί κάτι τέτοιο στη συνθήκη δεν χρειάζεται κάθε φορά να προβαίνουμε σε αναθεώρηση των συνθηκών και σε μακροχρόνιες διαδικασίες κύρωσης.
Μιλήσατε για τη συναπόφαση του Ευρωπαϊκού Κοινοβουλίου.
Το χαιρετίζω αυτό σε όλα τα θέματα στα οποία λαμβάνονται πλειοψηφικές αποφάσεις.
Αυτό όμως πρέπει να ισχύει και για τα θεμελιώδη ζητήματα της ευρωπαϊκής γεωργικής πολιτικής, στα οποία ισχύει ήδη η λήψη πλειοψηφικών αποφάσεων.
Όσον αφορά την επαναστάθμιση των ψήφων στο Συμβούλιο των Υπουργών, συμφωνώ απόλυτα με όσα είπε ο Πρόεδρος της Επιτροπής, κύριος Πρόντι, ο οποίος υποστήριξε ότι η διπλή πλειοψηφία θα μπορούσε να αποτελέσει ένα δημοκρατικό σύστημα.
Τούτο θα πρέπει να φαίνεται αποδεκτό και για τη Γαλλία, η οποία θα μπορεί έτσι να ενεργεί σε αναλογία με ένα άλλο κράτος μέλος σύμφωνα με μια ορισμένη διαδικασία ψηφοφορίας.
Χρειαζόμαστε λοιπόν μια επαναστάθμιση των ψήφων, ούτως ώστε να μην ορίζει σε τελική ανάλυση μια πλειοψηφία κρατών, στα οποία δεν ζει η πλειοψηφία του πληθυσμού, αλλά να πρυτανεύει η καθαρή αρχή της δημοκρατίας.
Ως προς την Επιτροπή τώρα: είδαμε με κατάπληξη - και ο χαρακτηρισμός αυτός εκφράστηκε επανειλημμένα στην ομάδα μας όχι από εμένα, αλλά από εκπροσώπους μικρότερων κρατών - ότι οι μεγάλοι ασκούν μια αλαζονική πολιτική τους τελευταίους μήνες.
Θεώρησαν ότι μπορούσαν να ασκήσουν πίεση στις μικρότερες χώρες για να συμφωνήσουν να μην εκπροσωπούνται πια στην Επιτροπή.
Κύριε Προεδρεύοντα, είναι εύκολο να μιλάμε για κάτι τέτοιο, αλλά δεν μπορούμε να λέμε ότι οι μικροί θα παραιτηθούν από το δικαίωμα να έχουν ένα μέλος στην Επιτροπή εάν δεν ενισχυθούν προηγουμένως τα καθήκοντα του Προέδρου της Επιτροπής, εάν δεν έχει το δικαίωμα, παραδείγματος χάριν, να παύσει ένα μέλος της Επιτροπής από τα καθήκοντά του.
Πρέπει καταρχήν να ενισχύσουμε την Επιτροπή ως όργανο - και όταν το κάνετε αυτό και αποδείξετε ότι δεν υποπίπτουμε σε μια απλή διακρατική συνεργασία, τότε αφού ενισχυθεί πλέον η Επιτροπή μπορούμε μια μέρα να σκεφθούμε πώς θα καθιερώσουμε μια νέα διαδικασία!
Απευθύνω όμως μια προειδοποίηση προς όλους μας: ας σεβαστούμε την αξιοπρέπεια των μικρών χωρών, διότι όταν όριζαν και έριζαν οι μεγάλοι στην Ευρώπη, οι μικροί ήταν οι παθόντες στην ιστορία της ηπείρου μας.
Γι' αυτό παρακαλώ να γίνει σεβαστή και η αξιοπρέπεια των μικρών χωρών της Ευρώπης!
(Χειροκροτήματα)
Όσον αφορά το ζήτημα της ενισχυμένης συνεργασίας, συμφωνώ με όσα είπατε.
Χαιρόμαστε που δεν βρίσκονται πια οι γραμματείες στην ημερήσια διάταξη.
Ακόμη και οι βρετανοί φίλοι μας, οι οποίοι συνήθως εκπροσωπούν κατά πλειοψηφία στην ομάδα μας εντελώς διαφορετικές θέσεις σε θέματα ανάπτυξης των θεσμών, παραμένοντας ωστόσο πάντα καλοί φίλοι, συμμερίζονται πλήρως την άποψή μας ότι δεν πρέπει να υπάρξουν αυτές οι γραμματείες, αλλά ότι όλα θα πρέπει να διευθετούνται στο πλαίσιο των κοινοτικών διαδικασιών.
Η Επιτροπή πρέπει να συμμετέχει, το Κοινοβούλιο πρέπει να έχει επιρροή, και κανείς δεν πρέπει να αποκλείεται.
Τέλος, όσον αφορά τον Χάρτη, η πλειοψηφία της ομάδας μας πιστεύει ότι δεν θα πρέπει να αποτελέσει μόνο μια πανηγυρική διακήρυξη, αλλά να μετατραπεί σε ευρωπαϊκό δίκαιο.
Ξέρω πως αυτό δεν θα επιτευχθεί δυστυχώς στη Νίκαια, αλλά θα είναι ένα πρώτο βήμα όταν θα έχουμε την πανηγυρική διακήρυξη.
Θα πρέπει, ωστόσο, να ακολουθήσουν περαιτέρω βήματα.
Θα φθάσουμε σε ένα αποτέλεσμα στη Νίκαια, κύριε Προεδρεύοντα, αλλά θέλω να τονίσω ότι αν φθάσουμε σε ένα ελάχιστο αποτέλεσμα, τότε θα είναι σωστό αυτό που είπε ο Πρόεδρος Ζακ Σιράκ, ότι δηλαδή δεν θα φθάσουμε σε μια συνθήκη.
Εάν το αποτέλεσμα είναι μια κακή αντί μιας πραγματικά φιλόδοξης συνθήκης, εάν φθάσουμε σε ένα ελάχιστο αποτέλεσμα που δεν θα καταστήσει στην ουσία δυνατή τη διεύρυνση της Ευρωπαϊκής Ένωσης, τότε θα πρέπει να ομολογήσουμε ότι η Νίκαια ήταν μια αποτυχία και να δώσουμε τη σκυτάλη στους Σουηδούς και αργότερα στους Βέλγους, ούτως ώστε να φθάσουμε τότε σε ένα αποτέλεσμα που ελπίζω να προσφέρει μια καλή βάση για τη διεύρυνση.
Θέλουμε ένα αποτέλεσμα στη Νίκαια, πρέπει όμως να είναι φιλόδοξο.
Εύχομαι να το επιτύχουμε και να δημιουργήσουμε μια προοπτική πέρα από τη Νίκαια, παραδείγματος χάριν για μια θεμελιώδη τάξη στην Ευρώπη, έναν διαχωρισμό των αρμοδιοτήτων, του τι κάνει η Ευρωπαϊκή Ένωση και τι κάνουν τα εθνικά κράτη.
Είναι κι αυτό κάτι που χρειαζόμαστε στο μέλλον.
Μια τελευταία παρατήρηση - και θα το πω αυτό χωρίς καμία πρόθεση επίκρισης: θυμάμαι τον Φρανσουά Μιτεράν τον Ιανουάριο 1995 στο Στρασβούργο - ο οποίος ανήκε μάλιστα στην οικογένεια του δικού σας πολιτικού κόμματος - και όταν παρακολουθώ σήμερα τα συνέδρια των κομμάτων στη χώρα σας, εύχομαι συχνά να επεδείκνυαν και οι διάδοχοι του Φρανσουά Μιτεράν τον ίδιο ευρωπαϊκό ενθουσιασμό!
Σας εύχομαι να αποκτήσετε αυτόν τον ενθουσιασμό, για να επιτύχουμε ένα καλό αποτέλεσμα στη Νίκαια, ένα αποτέλεσμα που θα είναι καλό για όλους μας και για την Ευρώπη!
(Χειροκροτήματα)
Κυρία Πρόεδρε, κύριε Πρόεδρε του Συμβουλίου, κύριε Πρόεδρε της Επιτροπής, κυρίες και κύριοι, ακούσαμε τον απολογισμό του Προέδρου του Συμβουλίου και τώρα, μπαίνουμε στην τελική ευθεία.
Θα ήθελα να κάνω μια έκκληση στον Πρόεδρο του Συμβουλίου, διότι στο Ευρωπαϊκό Κοινοβούλιο δεν είμαστε απλοί θεατές των όσων συμβαίνουν, είμαστε πρωταγωνιστές και επιθυμούμε την επιτυχία της Νίκαιας· όμως, αφού ακούσαμε την ομιλία σας, η αλήθεια είναι ότι πρέπει να ομολογήσουμε την βαθιά μας ανησυχία για την κατάσταση προόδου της Διακυβερνητικής Διάσκεψης, ιδίως αν τη συσχετίσουμε με τον στόχο της επίτευξης μιας δέσμευσης που δεν χωράει αναβολή, όπως είναι η διεύρυνση, καθώς και με τον στόχο της δημοκρατικής και αποτελεσματικής λειτουργίας των θεσμικών μας οργάνων.
Θα μου επιτρέψει ο Πρόεδρος του Συμβουλίου να του υπενθυμίσω μία στιγμή κατά την οποία η γαλλική Προεδρία, υπό τον Πρόεδρο Μιτεράν, έδωσε τον καλύτερο εαυτό της: το Συμβούλιο του Στρασβούργου στα τέλη του 1989.
Ελπίζω ότι και σήμερα η γαλλική Προεδρία, υπό τον Πρόεδρο Σιράκ, συνοδοιπόρο της Ομάδας του κ. Poettering, θα μπορέσει να κάνει το ίδιο.
(Χειροκροτήματα) Θα αναφερθώ στα θετικά σημεία προόδου.
Είναι σημαντική η πρόοδος στο άρθρο 7, στο άρθρο 191, σχετικά με τα ευρωπαϊκά πολιτικά κόμματα και την ψηφοφορία με ειδική πλειοψηφία σε ορισμένα άρθρα.
Ωστόσο - και αναφέρομαι στα λόγια του Προέδρου - καταρχάς, ανησυχούμε ιδιαίτερα για το γεγονός ότι σε μια Διακυβερνητική Διάσκεψη από την οποία το Κοινοβούλιο δεν απαιτεί πολλά, μας αφαιρούνται προνόμια.
Αντικαθίσταται - και ζητώ διευκρινίσεις έπ' αυτού από το Συμβούλιο - η διαδικασία της συνεργασίας με τη διαδικασία της διαβούλευσης όσον αφορά την οικονομική πολιτική (άρθρο 99, παράγραφος 5).
Διατηρείται η ομοφωνία στο άρθρο 13 (εναντίον των διακρίσεων).
Ως προς την ενισχυμένη συνεργασία θεωρούμε ότι στον πρώτο πυλώνα πρέπει να υπάρχει σύμφωνη γνώμη του Κοινοβουλίου και, αναφορικά με την εμπορική πολιτική, επαναλαμβάνω την ανησυχία μας και το αίτημά μας για ενίσχυση και όχι αποδυνάμωση του κοινοτικής αρμοδιότητας.
Δεύτερον, πιστεύουμε ότι δεν πρέπει να προβούμε μόνο στην ειδική πλειοψηφία, αλλά και ότι πρέπει να υπάρχει πάντα συναπόφαση στα νομοθετικά θέματα.
Αναφορικά με την σύνθεση και τη λειτουργία των τριών θεσμικών οργάνων, η Ομάδα μου υποστηρίζει την πρόταση κοινού ψηφίσματος.
Πιστεύουμε ότι πρέπει να υπάρχει μια κοινή και καθολική λύση για το Κοινοβούλιο, την Επιτροπή και το Συμβούλιο, η οποία θα βασίζεται στη διπλή νομιμοποίηση, που μπορεί να διασφαλίσει μια ισορροπία.
Δεν μπορούμε να βρίσκουμε μια ισορροπημένη λύση για το ένα θεσμικό όργανο και να αφήνουμε στην άκρη το άλλο.
Θα ήθελα να πω στον κ. Poettering, ο οποίος αυτοδιορίστηκε δικηγόρος των λεγόμενων μικρών χωρών, ότι εδώ είμαστε όλοι μικροί, κύριε Poettering, δεν υπάρχει κανείς μεγάλος.
Αν υπήρχε ένας μεγάλος, θα προσπαθούσε να κυριαρχήσει στους υπόλοιπους.
Θα προτιμούσα όμως αυτό που ζήτησε η Ομάδα σας να το είχε υπερασπίσει στο Συμβούλιο, όταν συζητούσαμε την κατανομή των εδρών στο Κοινοβούλιο.
(Χειροκροτήματα)Θα αναφερθώ ειδικότερα σε ένα θέμα που απασχολεί ιδιαίτερα το Κοινοβούλιο - μου έκανε εντύπωση το γεγονός ότι ο Πρόεδρος της Επιτροπής δεν αναφέρθηκε καθόλου σ' αυτό - το οποίο είναι ο Χάρτης των Θεμελιωδών Δικαιωμάτων.
Πρόκειται για ένα απολύτως σημαντικό ζήτημα.
Κάθε μέρα λέμε ότι πρέπει να πλησιάσουμε τους πολίτες.
Το κείμενο που μας φέρνει κοντά στους πολίτες και που τους παρέχει εγγυήσεις, όχι μόνο στους πολίτες της Ένωσης, αλλά και σ' εκείνους που θα προστεθούν με την διεύρυνση, είναι ο Χάρτης των Θεμελιωδών Δικαιωμάτων.
Εμείς αισθανόμαστε υπερήφανοι για αυτόν τον Χάρτη και δεν καταλαβαίνουμε τι είδους διαπραγμάτευση είναι αυτή που επιτρέπει δηλώσεις σαν εκείνες του Προέδρου του Συμβουλίου, δηλαδή ότι αν επιμείνουμε να γίνει αναφορά του Χάρτη στις Συνθήκες, τότε θα επιστρέψει στη διακήρυξη.
Θεωρώ ότι αυτό θα αποτελούσε άρνηση ακόμη και της συμφωνίας του Μπιαρρίτς.
Το θεωρώ απολύτως απαράδεκτο, και επομένως, υποστηρίζω την κατάργηση της μεθόδου των Διακυβερνητικών Διασκέψεων κεκλεισμένων των θυρών, που ίσχυε μέχρι τώρα, ώστε να μπορούμε να συζητάμε δημοσίως για να δούμε τότε ποιος είναι ικανός να λέει τόσο σκανδαλώδη πράγματα.
(Χειροκροτήματα)Θα μου επιτρέψει επίσης ο Πρόεδρος να επιμείνω στην πεποίθησή μας ότι είναι σημαντικό να μπορούμε να υπερασπιζόμαστε τον Χάρτη με αξιοπρέπεια, ανεξάρτητα από το τι θα κάνουμε μετά τη Νίκαια.
Τότε θα έχουμε ακόμη τη δυνατότητα να συζητήσουμε - όπως το έθεσε ο Πρόεδρος Σιράκ στη γερμανική βουλή, όχι εδώ - ακόμη και για ένα ευρωπαϊκό Σύνταγμα.
Είμαστε πρόθυμοι γι' αυτό και πιστεύουμε ότι μπορεί να είναι ένα σημαντικό βήμα, όμως φυσικά κάνουμε βήματα μπροστά και όχι πίσω.
Μια τελευταία παρατήρηση, κυρία Πρόεδρε, σχετικά με τη διεθνή πολιτική.
Ακουσα πολύ προσεκτικά τα όσα είπε ο Προεδρεύων του Συμβουλίου.
Πιστεύω ότι είναι πολύ σημαντικό να διατηρηθεί μια συνεχής προσπάθεια αναφορικά με την δραματική κατάσταση στην Μέση Ανατολή και θέλω επίσης να επικροτήσω τις προόδους που έχουν γίνει στην εξωτερική πολιτική ασφάλειας και άμυνας.
Τελειώνοντας, κυρία Πρόεδρε, νομίζω ότι πρέπει να κάνουμε μια έκκληση - και δεν θέλω να γίνω υπερβολικά δραματικός - ώστε τα αποτελέσματα της Νίκαιας να μπορούν να γίνουν αποδεκτά από όλους.
Οφείλω να πω, όμως, ότι πιστεύω πως θα μας στοίχιζε πολύ να εγκρίνουμε στη Νίκαια συμφωνίες, στις οποίες ο Χάρτης των Θεμελιωδών Δικαιωμάτων θα έχει μείνει μόνο στα χαρτιά.
(Χειροκροτήματα)
Συμφωνώ απολύτως με την άποψη του Προέδρου Πρόντι ότι πρόκειται για μια ιστορική ευκαιρία την οποία δεν πρέπει να αφήσουμε να χαθεί.
Η Σύνοδος Κορυφής της Νίκαιας φέρει μια ευθύνη για την Ευρώπη και οφείλουμε να εκπληρώσουμε κατά ένα μέρος μια συμφωνία που κάναμε στο Ελσίνκι πέρσι το Δεκέμβριο και την οποία θα πρέπει να κάνουμε να αποδώσει καρπούς.
Δυο πράγματα ειπώθηκαν στο Ελσίνκι προς τις υποψήφιες για ένταξη στην ΕΕ χώρες.
Τοποθετήθηκαν δυο κλειδαριές στην πόρτα της διεύρυνσης.
Η μία ήταν ότι τα υποψήφια κράτη μέλη πρέπει τα ίδια να υιοθετήσουν και να υλοποιήσουν το "κοινοτικό κεκτημένο" · αυτό είναι το κοινό τους καθήκον με εμάς.
Η δεύτερη κλειδαριά στην πόρτα είναι ότι εμείς οι ίδιοι, οι Δεκαπέντε, έπρεπε να αναγνωρίσουμε τη θεμελιώδη ανάγκη να μεταρρυθμίσουμε τον τρόπο διεξαγωγής των εργασιών μας, προκειμένου να συνεχίσουμε να εργαζόμαστε αποτελεσματικά, ακόμη πιο αποτελεσματικά από ό,τι σήμερα.
Αυτή είναι η αναπόφευκτη και ελάχιστη απαίτηση από τη σύνοδο της Νίκαιας και είναι ένας μείζον και κεντρικός στόχος.
Εμείς, στο Ευρωπαϊκό Κοινοβούλιο, θα κληθούμε στο τέλος της εν λόγω διαδικασίας να δώσουμε τη συγκατάθεσή μας.
Πρόκειται για μια πολύ μεγάλη ευθύνη.
Μιλώ εξ ονόματος μιας Ομάδας που είναι πλήρως αφοσιωμένη στον στόχο της όσο το δυνατόν συντομότερης διεύρυνσης της Ευρωπαϊκής Ένωσης.
Λέω επίσης ότι θα ακούσουμε με μεγάλη προσοχή τα λεγόμενα του κ. Πρόντι και της Επιτροπής σχετικά με την ανάλυση της Συνθήκης της Νίκαιας και την ειλικρίνεια την οποία μας υπόσχεται.
Εμείς οι ίδιοι θα προβούμε σε μια πολύ αντικειμενική ανάλυση.
Η παράκληση μου προς εσάς, κύριε Προεδρεύοντα, είναι να παρουσιάσετε στο Ευρωπαϊκό Κοινοβούλιο ένα έγγραφο το οποίο να αξίζει τη συγκατάθεση του Κοινοβουλίου και ένα έγγραφο του διαμετρήματος της ιστορικής πρόκλησης που αντιμετωπίζουμε στην Ευρώπη.
Η πρόκληση αυτή είναι η επανένωση της γηραιάς μας ηπείρου· η πρόκληση αυτή είναι μια απαράμιλλη σε κλίμακα διεύρυνση και για αυτήν καλείται να μας προετοιμάσει η Νίκαια.
Το να κάνουμε λιγότερα από αυτό ισοδυναμεί με αποτυχία της Ευρώπης και το Ευρωπαϊκό Κοινοβούλιο, κατά την επισκόπηση της Συνθήκης της Νίκαιας, δεν μπορεί να επιτρέψει αυτήν την αποτυχία.
Θα ήθελα να πω, όσον αφορά ορισμένα ειδικά σημεία, πως η Ομάδα μου πιστεύει ότι σε αυτή τη φάση της εξέλιξης της Ευρωπαϊκής Ένωσης, το να έχουμε έναν εκπρόσωπο από κάθε κράτος μέλος στην Επιτροπή παραμένει μια λογική πρόταση και ενισχύει τη νομιμότητα της Ευρωπαϊκής Ένωσης.
Δεν πρέπει να γίνει ένα ζήτημα το οποίο να διαβάλλει την Ένωση μετατρέποντας την σε ένα πλαστό διαγωνισμό συμφερόντων μεταξύ των μεγάλων και των μικρών, τη στιγμή που ο κεντρικός στόχος θα έπρεπε να είναι το κοινό ευρωπαϊκό συμφέρον.
Η Ομάδα μου σε αυτή τη φάση θα προτιμούσε μια νέα στάθμιση των ψήφων, τη διπλή πλειοψηφία, άλλα εξηγήσατε ότι και άλλα ζητήματα είναι υπό εξέταση.
Υποστηρίζουμε την ενισχυμένη συνεργασία αλλά επιμένουμε ότι πρέπει να είναι ανοικτού τύπου, δηλαδή ανοικτή σε όλους και όχι αποκλειστική, και πρέπει να είναι θεμελιωμένη και εδραιωμένη κατά τρόπο που να σέβεται το κοινοτικό κεκτημένο.
Είμαστε πλήρως αφοσιωμένοι στον Χάρτη των Θεμελιωδών Δικαιωμάτων και δεν θέλουμε απλώς μια ρητορική διακήρυξη του Χάρτη.
Αν τον διακηρύξουμε σαν κάτι με νόημα, πρέπει να έχει ρίζες, και σας παροτρύνουμε για άλλη μια φόρα να τον θεμελιώσετε στο άρθρο 6.
Σας προτρέπουμε να δώσετε στην διακήρυξη ουσιαστικό νόημα, ακόμη και αν δεν έχει ακόμα πλήρη και ολοκληρωτική νομική ισχύ.
Υποστηρίζουμε την αναθεώρηση του άρθρου 7 γιατί το αυστριακό μάθημα μας δίδαξε την αναγκαιότητά της.
Η Νίκαια είναι μια δοκιμή για να δούμε αν η γηραιά μας ήπειρος είναι έτοιμη για μια νέα, ηπειρωτικής κλίμακας διεύρυνση.
Πιστεύω ότι μπορούμε να επιτύχουμε, αλλά κύριε Προεδρεύοντα, πρέπει η Προεδρία σας να κινητοποιήσει το Ευρωπαϊκό Συμβούλιο, παρακινώντας το Ευρωπαϊκό Συμβούλιο της Νίκαιας να επιτύχει ένα γεγονός αληθινά ιστορικής σημασίας.
Δεν πρέπει να γίνουν απλώς εποικοδομητικοί συμβιβασμοί, αυτά ήταν τα λόγια σας, πρέπει να υπάρξουν σημαντικά επιτεύγματα.
Θα θέσουμε τον πήχυ ψηλά και ελπίζω ότι όλοι μαζί, Συμβούλιο, Επιτροπή και Κοινοβούλιο, θα μπορέσουμε να τον περάσουμε.
Το τονίζω σήμερα, ότι αν ο πήχυς είναι αποτέλεσμα συμβιβασμών και τοποθετηθεί πολύ χαμηλά, θα αρνηθούμε να τον εξετάσουμε και θα το πράξουμε με καθαρή συνείδηση για το καλό της Ευρώπης.
Κυρία Πρόεδρε, ο σπουδαιότερος στόχος της Συνόδου Κορυφής της Νίκαιας είναι η διεύρυνση της Ευρωπαϊκής Ένωσης και η προετοιμασία της Ένωσης για τη διεύρυνση αυτή.
Μπορώ επίσης να δηλώσω εκ μέρους της Ομάδας μου ότι είμαστε πλήρως δεσμευμένοι υπέρ της πραγματοποίησης αυτής της διεύρυνσης όσο το δυνατόν συντομότερα.
Είναι ωστόσο σημαντικό να συζητήσουμε, ήδη από την παρούσα φάση, τι θα συμβεί μετά τη Νίκαια.
Στη συζήτηση αυτή χρειάζονται οραματισμοί και οι οραματισμοί αυτοί έχουν προταθεί κατά τους τελευταίους μήνες.
Η Ομάδα μας υποστηρίζει σθεναρά ότι πρέπει να προχωρήσουμε στη συνταγματοποίηση των Συνθηκών της Ευρωπαϊκής Ένωσης και αυτό σημαίνει ότι η μεταρρύθμιση των Συνθηκών θα είναι διαφανής και ότι η κοινωνία των πολιτών θα μπορεί επίσης να συμμετάσχει σ' αυτή τη διαδικασία.
Θεωρούμε τον Χάρτη των Θεμελιωδών Δικαιωμάτων επιτυχία.
Βέβαια, το κείμενο θα μπορούσε να είναι καλύτερο, όμως μπορούμε να το επεξεργαστούμε και να το αποσαφηνίσουμε μετά τη Νίκαια.
Αναμφίβολα ο χάρτης πρόκειται να αποτελέσει εν καιρώ μέρος του Συντάγματος της Ευρωπαϊκής Ένωσης.
Ελπίζουμε, ωστόσο, να γίνει τουλάχιστον μια αναφορά σε αυτόν στο άρθρο 6 της Συνθήκης της Ευρωπαϊκής Ένωσης, διότι οι πολίτες θα έπρεπε ήδη να αποκομίζουν οφέλη από τον Χάρτη των Θεμελιωδών Δικαιωμάτων.
Όσον αφορά τις πιο βραχυπρόθεσμες αποφάσεις, για τη σπουδαιότητα των αποφάσεων ειδικής πλειοψηφίας ό,τι και να πούμε δεν είναι αρκετό.
Η Σύνοδος Κορυφής της Νίκαιας δεν μπορεί να επιτύχει, εάν δεν πραγματοποιηθεί αύξηση των αποφάσεων ειδικής πλειοψηφίας.
Είναι εξαιρετικά σημαντικό να συμμετέχει το Ευρωπαϊκό Κοινοβούλιο στη διαδικασία συναπόφασης, διότι διαφορετικά ο σχεδιασμός των νομοθετικών αποφάσεων θα καταστεί δυσχερέστερος.
Το Ευρωπαϊκό Κοινοβούλιο προσδίδει διαφάνεια σε αυτόν τον τρόπο λήψης αποφάσεων.
Ας πάρουμε για παράδειγμα τους περιβαλλοντικούς φόρους.
Κατά τις συζητήσεις μας σχετικά με την πολιτική για το κλίμα, συχνά επικρίνουμε το γεγονός ότι οι Ηνωμένες Πολιτείες δεν θέλουν να παραιτηθούν της εθνικής τους κυριαρχίας και να ενδώσουν στη σύναψη διεθνών συμβάσεων για την προστασία του κλίματος, όμως ανάμεσα σ' εμάς τους ίδιους υπάρχουν κράτη μέλη που επίσης εμμένουν στην εθνική τους κυριαρχία, όπως τη φαντάζονται αυτά, και δεν θέλουν να μεταβούν σε αποφάσεις ειδικής πλειοψηφίας, επί παραδείγματι, ως προς την περιβαλλοντική φορολογία.
Πρέπει να απαλλαγούμε από το φαινόμενο αυτό.
Ο Πρόεδρος Πρόντι έθεσε το ζήτημα της εμπορικής πολιτικής.
Όλοι μας ασφαλώς επιθυμούμε να διαδραματίζει η Ευρωπαϊκή Ένωση δυναμικό ρόλο στην παγκοσμιοποιημένη διεθνή σκηνή, όμως, κύριε Πρόντι, η δική μας Ομάδα θεωρεί δεδομένη τη μετάβασή μας σε μια ανοικτή και διαφανή εμπορική πολιτική, υπό την προϋπόθεση όμως ότι θα αποκτήσει περισσότερες δικαιοδοσίες η Επιτροπή και σήμερα πραγματικά δεν συμβαίνει αυτό.
Τέλος, θα ήθελα επίσης να παρατηρήσω ότι επί του παρόντος έχει σημασία να φροντίσουμε να μην γίνει η Ευρωπαϊκή Ένωση μια κοινότητα αποκλειστικά των μεγάλων κρατών.
Ένα ζήτημα για το οποίο υπήρξαν προβλήματα στο Κοινοβούλιο είναι το ότι θα πρέπει να παραδεχθούμε πως δεν μπορούμε να περιορίσουμε κατηγορηματικά το μελλοντικό μέγεθος του Κοινοβουλίου σε επτακόσια μέλη, διότι αυτό θα περιορίσει επίσης την έκφραση της πολυφωνίας στο Κοινοβούλιο.
Αυτό θα έχει ως αποτέλεσμα να μεταβούμε σε ένα δικομματικό σύστημα, το οποίο δεν μπορεί να είναι δημοκρατικό.
Κάνω έκκληση στον κ. Baron Crespo να κατανοήσει το ζήτημα αυτό, διότι έχω την εντύπωση ότι οι υπόλοιποι Πρόεδροι πράγματι υποστηρίζουν τον στόχο του να αφήσουμε ανοικτό έως ένα βαθμό το μέγεθος του Ευρωπαϊκού Κοινοβουλίου.
Θα ήταν πράγματι σημαντικό να λάβει το Κοινοβούλιο αυτή τη θέση, επί της οποίας πρόκειται αύριο να ψηφίσουμε.
Κυρία Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, θεωρώ ότι οι κυβερνήσεις των 15 δεν έχουν να επιδείξουν δα και κανένα ιδιαίτερο κατόρθωμα μέχρι τώρα.
Το ευρώ αμφιταλαντεύεται ανίσχυρο, ο κίνδυνος της σπογγώδους εγκεφαλοπάθειας των βοοειδών έχει γίνει μπαλάκι μέσα στον λαβύρινθο των αρμοδιοτήτων, η Ένωση βρίσκεται αντιμέτωπη με τη μεγαλύτερη πρόκληση στην ιστορία της, αλλά αντί να αντιμετωπίσουν δραστικά τα φλέγοντα προβλήματα, οι κυβερνήσεις έχουν εμπλακεί μέχρι τώρα σε έναν μικροπρεπή αλληλοσπαραγμό για τα υπόλοιπα του Αμστερνταμ.
Στη Νίκαια θα σημάνει η ώρα της αλήθειας.
Η σύνοδος κορυφής θα είναι επιτυχής μόνον αν αποφασιστεί μια πραγματικά συνολική μεταρρύθμιση των οργάνων και αν δοθεί το σήμα για τη διεύρυνση της Ένωσης.
Αυτό συνεπάγεται μια αποτελεσματική και ενισχυμένη Επιτροπή που θα ασκεί τα καθήκοντά της σαν μοχλός προώθησης της ολοκλήρωσης.
Αυτό συνεπάγεται ακόμη μια σταθμισμένη αναλογία ψήφων στο Συμβούλιο μεταξύ μεγάλων και μικρών κρατών, όπως επίσης την καθιέρωση των πλειοψηφικών αποφάσεων στο Συμβούλιο ως κανόνα που θα συμπεριλαμβάνει κεντρικούς τομείς πολιτικής, όπως τον φορολογικό και τον κοινωνικό τομέα, την εσωτερική πολιτική και την πολιτική δικαιοσύνης.
Η ενίσχυση της δημοκρατίας προϋποθέτει την ταυτόχρονη χορήγηση του δικαιώματος συναπόφασης στο Ευρωπαϊκό Κοινοβούλιο.
Η επιτυχία της Νίκαιας σημαίνει επίσης ότι δεν μπορεί να υπάρξει μόνο μια απλή διακήρυξη του Χάρτη των Θεμελιωδών Δικαιωμάτων.
Θεωρώ απαράδεκτο πολλές κυβερνήσεις να μην συζητούν την ενσωμάτωση στον Χάρτη μιας παραπομπής στο άρθρο 6 της συνθήκης.
Θα πω ξεκάθαρα, όπως έκαναν και οι συνάδελφοι πριν από μένα, ότι η ενσωμάτωση της παραπομπής στον Χάρτη είναι επιβεβλημένη όπως και ένας ευρύς δημόσιος διάλογος με τους πολίτες!
Κύριε Προεδρεύοντα του Συμβουλίου, κύριε Πρόεδρε της Επιτροπής, η Ένωση δεν χρειάζεται στρατιωτική δύναμη επέμβασης και σπατάλες δισεκατομμυρίων σε προγράμματα εκσυγχρονισμού των εξοπλισμών.
Η επιτυχία ή αποτυχία της Νίκαιας θα μετρηθεί περισσότερο από το κατά πόσον οι κυβερνήσεις θα λάβουν σοβαρά υπόψη τις ανησυχίες και τις ανάγκες των ανθρώπων.
Είναι θετικό που δεκάδες χιλιάδες άτομα θα βγουν στους δρόμους της Νίκαιας προβάλλοντας ενεργά την απαίτηση για μια κοινωνική Ευρώπη.
Η Ευρωπαϊκή Ένωση πρέπει να δώσει ύψιστη πολιτική προτεραιότητα στη μάχη ενάντια στη μαζική ανεργία, τη φτώχεια και τον κοινωνικό αποκλεισμό.
Θα λάβω υπόψη το γεγονός ότι η γαλλική προεδρία θα δραστηριοποιηθεί γι' αυτούς τους σκοπούς, αλλά σας παρακαλώ, κύριε Υπουργέ, να μεταφέρετε στους ομολόγους σας ότι δεν θα μετρήσουν τα λόγια αλλά οι πράξεις!
Κυρία Πρόεδρε, κύριε Προεδρεύοντα του Συμβουλίου, μία εβδομάδα πριν από το Συμβούλιο της Νίκαιας, είναι αναγκαίο να διαπιστώσουμε ότι δεν έχουμε διαμορφώσει ακόμη σαφείς ιδέες σχετικά με τις θεσμικές διατάξεις που θα εγκριθούν.
Είναι πιθανό, την τελευταία στιγμή, να αποφασιστούν μέτρα που δεν θα έχουν συζητηθεί εκτεταμένα στα εθνικά κοινοβούλια και να ζητηθεί στη συνέχεια από τα τελευταία να τα επικυρώσουν στο όνομα ενός υποχρεωτικού συμβιβασμού.
Αυτό δεν είναι σωστό.
Συγκεκριμένα, συγκεχυμένο είναι το, κατά την άποψή μου σημαντικό, θέμα της ενδεχόμενης επέκτασης των ψηφοφοριών με πλειοψηφία στο Συμβούλιο, και κυρίως όσον αφορά δύο ζωτικά σημεία.
Πρώτον, το άρθρο 67 που αφορά στην κυκλοφορία των προσώπων και στη μεταναστευτική πολιτική.
Είχαν αναληφθεί δεσμεύσεις, όταν υπογράφηκε η συνθήκη του Αμστερνταμ, ότι το θέμα αυτό δεν θα επανεξεταζόταν πριν περάσουν πέντε χρόνια.
Όμως, όπως συμβαίνει συνήθως, οι δεσμεύσεις αυτές δεν τηρήθηκαν.
Όσο φρονούμε ότι είναι επιβεβλημένη μία διεθνής συνεργασία, άλλο τόσο είναι απαράδεκτη η χρήση της ψηφοφορίας με πλειοψηφία η οποία θα υποχρεώνει ένα ή περισσότερα μέλη να αναδιπλώνονται όσον αφορά στα κυριαρχικά αυτά ζητήματα.
Πρέπει, επομένως, να βρεθεί μία άλλη μέθοδος, πιο ευέλικτη που θα σέβεται περισσότερο τις επιμέρους αποφάσεις, και αυτή είναι η μέθοδος της διαφοροποιημένης συνεργασίας.
Ένα άλλο θέμα που προκαλεί σύγχυση είναι η επέκταση των κοινοτικών διαδικασιών του άρθρου 133 στη διαπραγμάτευση διεθνών συμφωνιών σχετικά με τις υπηρεσίες, την πνευματική ιδιοκτησία και τις επενδύσεις.
Εφεξής, κοινοτικοποιούνται οι σχετικές με τα εμπορεύματα διαπραγματεύσεις, όμως, αν και η Επιτροπή εκφέρει ομόφωνη γνώμη, η γνώμη αυτή δεν ελέγχεται επαρκώς από τα κράτη.
Όλοι γνωρίζουμε τις καταστροφικές συνέπειες που είχε ο Γύρος της Ουρουγουάης.
Ας μην προβούμε εκ νέου αύριο σε μία νέα πολυμερή συμφωνία για τις επενδύσεις ή σε μία νέα γεωργική διαπραγμάτευση μετά το Σηάτλ.
Αυτό που επείγει σήμερα, όσον αφορά στην εμπορική πολιτική, δεν είναι να επεκταθεί η ψηφοφορία με πλειοψηφία, αλλά να εδραιωθεί εκ νέου η εποπτεία των δραστηριοτήτων της Επιτροπής από το Συμβούλιο και να ασκείται ουσιαστικός έλεγχος εκ μέρους των εθνικών κοινοβουλίων.
Με δύο λόγια, κύριε προεδρεύοντα του Συμβουλίου, πρέπει να εμμείνετε στη γραμμή αυτή.
Ας εκδημοκρατίσουμε πρώτα, ας εδραιώσουμε ξανά τον τρόπο άσκησης ελέγχου εκ μέρους των κρατών, και ύστερα ασχολούμαστε με τις μεταβιβάσεις αρμοδιοτήτων.
Κυρία Πρόεδρε, ομιλώ εξ ονόματος των ριζοσπαστών βουλευτών της Ομάδας.
Κύριε Προεδρεύοντα του Συμβουλίου, κύριε Πρόεδρε της Επιτροπής, όλες οι παρεμβάσεις, νομίζω, ορμώμενες από τις πλέον ακραίες και αντίθετες προς τις δικές μου θέσεις, της τελευταίας συμπεριλαμβανομένης, καταλήγουν στην ίδια ανάλυση, ότι δηλαδή, λίγες μέρες πριν από τη Σύνοδο Κορυφής της Νίκαιας, όχι μόνο δεν τείνουμε να καταλήξουμε κάπου, αλλά τα προβλήματα, αντί να ξεκαθαρίζουν με αυτή την παρωχημένη μέθοδο των Διακυβερνητικών Διασκέψεων - η οποία, όπως έχω ήδη τονίσει, πρέπει να αλλάξει - αντί να βαίνουν προς την επίλυσή τους, έχουν αντιθέτως περιπλακεί, ενώ οι προτεινόμενες λύσεις είναι ειλικρινά απαράδεκτες: αναφέρομαι βεβαίως στον Χάρτη των Δικαιωμάτων, στον Χάρτη από την ψήφιση του οποίου εμείς απείχαμε, ακριβώς επειδή γνωρίζαμε ότι, μετά τη Διάσκεψη Κορυφής της Νίκαιας, πρόθεσή σας ήταν να τον βάλετε στο συρτάρι, αφού θα είχατε δώσει στους λαούς μας την ψευδαίσθηση ότι υπάρχει ένα δεσμευτικό έγγραφο για την υπεράσπιση και την προώθηση των δικαιωμάτων.
Δεν θέλετε να τον συμπεριλάβετε ούτε καν στη Συνθήκη, γεγονός που αποδεικνύει αυτό ακριβώς, ότι το συγκεκριμένο κείμενο, το συγκεκριμένο εγχείρημα, προοριζόταν για το συρτάρι.
Έπειτα, ανησυχούμε για το τι μέλλει γενέσθαι με την Επιτροπή, την κινητήρια δύναμη της ευρωπαϊκής ολοκλήρωσης, η οποία, όταν θα γίνουν είκοσι, εικοσιπέντε, τριάντα τα μέλη, θα μετατραπεί προφανώς σε μια απλή γραμματεία διεκπεραίωσης, σε μια τεχνική γραμματεία του Συμβουλίου, σε ένα όργανο που δεν θα έχει την παραμικρή δυνατότητα να διαδραματίσει τον οποιοδήποτε ρόλο στο επίπεδο της ισορροπίας των θεσμικών οργάνων, όπως την είχαν σχεδιάσει οι θεμελιωτές της Ένωσης.
Όσον αφορά την ψηφοφορία με πλειοψηφία, όσον αφορά τη στάθμιση, θα υπάρξουν κατά πάσα πιθανότητα διασταυρούμενα βέτο, που θα παραλύσουν το αίτημα του Κοινοβουλίου και της κοινής γνώμης για εκδημοκρατισμό του συστήματός μας, για επέκταση της ψηφοφορίας με πλειοψηφία.
Απευθύνομαι λοιπόν στον Πρόεδρο κ. Πρόντι, ο οποίος είπε πολύ σωστά ότι στο Στρασβούργο θα μας πει αν η Επιτροπή θα μπορεί ή δεν θα μπορεί να δρα αποτελεσματικά, αν η Ένωση θα μπορεί ή δεν θα μπορεί να δρα αποτελεσματικά μετά τη Σύνοδο Κορυφής της Νίκαιας.
Πρόεδρε Πρόντι, εσείς θα συμμετάσχετε στη Σύνοδο Κορυφής της Νίκαιας, θα είστε κατά κάποιο τρόπο ο εκφραστής της βούλησης του Κοινοβουλίου, μιας βούλησης που εκφράζεται ωστόσο συνεσταλμένα, της βούλησης που θα εκφραστεί αύριο με την ψήφιση του εγγράφου που υπήρξε το αποτέλεσμα του συμβιβασμού των ομάδων και το οποίο εμείς δεν προσυπογράψαμε.
Κύριε Πρόεδρε, να μεταφέρετε στη Νίκαια τις ενστάσεις σας, να αναλάβετε τις ευθύνες σας, να μην γίνετε ο συμβολαιογράφος μας μετά τη Νίκαια, αλλά στη Νίκαια, εκεί να χειριστείτε καλά το ζήτημα της προστασίας των ευρωπαϊκών θεσμικών οργάνων πάνω από όλα, της Επιτροπής και, κατά κύριο λόγο, του Κοινοβουλίου.
DA) Κύριε Πρόεδρε, η πρόταση για τη συνθήκη της Νίκαιας μοιάζει περισσότερο με σύνταγμα για ένα ομόσπονδο κράτος παρά με συμφωνία για μια ομοσπονδία κρατών.
Οι νόμοι της Ένωσης θα ψηφίζονται κατά κανόνα με ειδική πλειοψηφία, με αποτέλεσμα να υποστεί πλήγμα η δημοκρατία του κάθε κράτους μέλους.
Συνεχίζουν να υπάρχουν 65 αποφάσεις όπου απαιτείται ομοφωνία στη συνθήκη του Αμστερνταμ.
Με την παρούσα πρόταση θα λαμβάνονται πλειοψηφικές αποφάσεις σε 49 τομείς.
Με άλλα λόγια βρισκόμαστε στο τελικό στάδιο εάν δεν θέλουμε να γίνουμε ενιαίο κράτος.
Η αρμοδιότητα που εκχωρεί στην ΕΕ η συνθήκη της Νίκαιας υπερβαίνει τις αρμοδιότητες που πολλά ομόσπονδα κράτη εκχωρούν σε ομόσπονδο επίπεδο.
Πλέον δε υπεισερχόμαστε στην καρδιά του εθνικού κράτους εφαρμόζοντας πλειοψηφικές αποφάσεις για τμήματα της κοινωνικής πολιτικής, της πολιτικής για την αγορά εργασίας, τη φορολογία, τη βιομηχανική πολιτική, τον πολιτισμό, τα υπερεθνικά κόμματα αλλά ακόμα και για τον ίδιο μας τον μισθό, με αποτέλεσμα να γινόμαστε οι αδρά πληρωμένοι εκπρόσωποι της ΕΕ στα κράτη μέλη αντί για εθνικά φορολογούμενοι εκπρόσωποι των εκλογέων στο Ευρωπαϊκό Κοινοβούλιο.
Η εσωτερική και η δικαστική πολιτική θα αποτελέσουν αντικείμενο πλειοψηφικών αποφάσεων από το 2004.
Η εμπορική πολιτική θα κάνει την ΕΕ να μοιάζει με κράτος.
Θα μιλάμε με μία δυσάρεστη φωνή στην ΠΟΕ.
Η εξωτερική πολιτική και πολιτική ασφαλείας θα καθορίζεται και αυτή με πλειοψηφικές αποφάσεις.
Μόνο στην άμυνα θα συνεχίσει να απαιτείται ομοφωνία.
Ειδάλλως το δικαίωμα αρνησικυρίας περιορίζεται πάρα πολύ στη νέα συνθήκη, και κράτη χωρίς δικαίωμα αρνησικυρίας είναι περισσότερο ομόσπονδα παρά ανεξάρτητα έθνη.
Οι πλειοψηφικές αποφάσεις εντός, η κοινή εκπροσώπηση εκτός - όλα αυτά αποτελούν σίγουρη συνταγή για σύσταση κράτους.
Αυτό που θα μείνει για τη συνταγματική σύνοδο του 2004 δεν θα είναι το περιεχόμενο αλλά η καθαρογράφηση του κειμένου που πολύ πιθανό θα μοιάζει με πραγματικό σύνταγμα.
Με άλλα λόγια ενός κειμένου με έναν χάρτη για τα ανθρώπινα και θεμελιώδη δικαιώματα καταγεγραμμένο πρώτα, μετά οι κανόνες του παιχνιδιού και τέλος ένα παράρτημα με τις μεμονωμένες πολιτικές που θα μπορούν να τροποποιηθούν χωρίς δυσχερείς επικυρώσεις.
Το μόνο που λείπει είναι η δημοκρατία.
Κάπου σε αυτή τη διαδικασία ξεχάσαμε τη δημοκρατία.
Αυτός είναι ο πυρήνας και της συνθήκης του Μάαστριχτ και του Αμστερνταμ και της Νίκαιας.
Περισσότερες πλειοψηφικές αποφάσεις όπου οι υπάλληλοι και οι υπουργοί θα μπορούν να καταψηφίζουν τους εκλογείς και τους λαϊκά εκλεγμένους.
Στις δημοκρατίες ισχύει το αντίθετο.
Αφενός οι πλειοψηφικές αποφάσεις κατακρεουργούν το δικαίωμα αρνησικυρίας των κοινοβουλευτικών δημοκρατιών των κρατών μελών, αφετέρου η ΕΕ δεν γίνεται η ίδια μια κοινοβουλευτική δημοκρατία.
Με την ενισχυμένη συνεργασία κατακρεουργείται και το δικαίωμα αρνησικυρίας για τροποποιήσεις της συνθήκης, όχι τυπικά αλλά πολύ πραγματικά, διότι με μια πλειοψηφική απόφαση θα είναι δυνατό πλέον να αγνοείται τυχόν αντίσταση από λόγου χάρη τη Δανία, τη Σουηδία και τη Μεγάλη Βρετανία ή από άλλα κράτη στα οποία μπορεί κάποιος να κατεβάσει τη μη δημοκρατική ιδέα να ζητηθεί η γνώμη των εκλογέων.
Θα περάσει η βούληση των υπέρμαχων της ομοσπονδίας για περισσότερη ολοκλήρωση και οι κυβερνήσεις στη Σουηδία, τη Μεγάλη Βρετανία και τη Δανία θα βάλουν σταδιακά μέσα τις χώρες τους όταν έχουν ήδη ληφθεί οι αποφάσεις οι οποίες έτσι κι αλλιώς θα είναι δεσμευτικές.
Η Νίκαια αφαιρεί τόση πολλή εξουσία από τους εκλογείς που πρέπει να τη θεωρήσουμε κανονική τροποποίηση των συνταγμάτων μας και να τεθεί σε ισχύ μόνο αφού εγκριθεί με δημοψηφίσματα στα κράτη όπου αυτό είναι εφικτό.
Κύριε Πρόεδρε, ο τίτλος και μόνο αυτού του θέματος της ημερήσιας διάταξης παραπέμπει στη σημασία του άρθρου 133 για τη συζήτηση σχετικά με την επέκταση της ειδικής πλειοψηφίας.
Η επέκτασή της και στις υπηρεσίες είναι βέβαια κατανοητό αίτημα, αλλά συνδέεται ελάχιστα με το κεντρικό θέμα της θεσμικής μεταρρύθμισης, η οποία χρήζει κυρίως μιας λύσης.
Ακόμη λιγότερη σχέση έχει το αίτημα που αναφέρεται στο σημείο 7 του κοινού ψηφίσματος για συμπερίληψη των επενδύσεων στις εμπορικές αρμοδιότητες.
Πιστεύω πως εν όψει των ούτως ή άλλως αρνητικών προοπτικών επιτυχίας, η επιβάρυνση της Διακυβερνητικής Διάσκεψης με άλλο ένα περίπλοκο και αμφιλεγόμενο θέμα δεν ήταν έξυπνη κίνηση.
Διότι, σύμφωνα με το σημείο όπου βρίσκονται οι διαπραγματεύσεις επί του παρόντος, είναι αμφίβολο κατά πόσον η παράταση της διάρκειας της Διακυβερνητικής και την Κυριακή, πέραν δηλαδή της συνήθους χρονικής διάρκειας, θα αρκέσει για μια εύλογη ρύθμιση αυτού του ζητήματος.
Κύριε Πρόεδρε, κύριε Πρόεδρε του Συμβουλίου, κύριε Πρόντι, για την πολιτική ομάδα ΕΛΚ-ΕΔ το σημαντικότερο σημείο είναι η επιτυχής ολοκλήρωση της διακυβερνητικής διάσκεψης.
Πιστεύουμε ότι αυτό έχει καθοριστική σημασία και αποτελεί καθοριστικό βήμα προς την ταχεία διεύρυνση της Ευρωπαϊκής Ένωσης.
Θα πρέπει να φανταστείτε ποιες προσδοκίες έχουν οι χώρες της Κεντρικής και της Ανατολικής Ευρώπης από τη Νίκαια.
Μόλις πριν λίγο είχαμε τις εκλογές στη Ρουμανία, όπου συγκλονιστήκαμε από το αποτέλεσμα αλλά και από την άνοδο ενός ακραίου κόμματος.
Στις αρχές του επόμενου έτους θα έχουμε τις εκλογές στην Πολωνία και στη Βουλγαρία και θα πρέπει να διερωτηθούμε πώς θα μπορέσουμε να κινητοποιήσουμε τον πληθυσμό στις χώρες αυτές εάν η Ευρωπαϊκή Ένωση δεν κατορθώσει να συνάψει μία ικανοποιητική συνθήκη στη Νίκαια.
Κύριε Πρόεδρε, η Ευρωπαϊκή Ένωση χρειάζεται καλά νέα.
Μία κακή συμφωνία θα αποτελέσει απόδειξη του ότι οι αρχηγοί των κυβερνήσεών μας δεν δίνουν προτεραιότητα στη διεύρυνση της Ευρωπαϊκής Ένωσης.
Πώς μπορούμε να επενδύσουμε την ενέργειά μας ώστε να διευρύνουμε στους κόλπους του πληθυσμού της Ευρωπαϊκής Ένωσης το έρεισμα για την περαιτέρω διεύρυνση όταν οι ίδιοι οι αρχηγοί των κυβερνήσεών μας δεν είναι σε θέση να συνάψουν μία καλή συνθήκη;
Όμως, σύμφωνα με τους αρχηγούς των κυβερνήσεών μας, πρέπει να καταδειχθεί ότι δεν έχει βρεθεί ικανοποιητική απάντηση στα μεγάλα ερωτήματα τα οποία αντιμετωπίζει η Ευρωπαϊκή Ένωση.
Η ΣΕΒ, η ασφάλεια, η εξωτερική και αμυντική πολιτική, η ανταγωνιστικότητα της Ευρώπης έναντι των Ηνωμένων Πολιτειών Αμερικής, όλα αυτά τα θέματα δεν μπορούν πλέον να ρυθμιστούν σε εθνικό επίπεδο.
Επίσης, δεν έχει βρεθεί απάντηση στις δυσχερείς διαδικασίες λήψης αποφάσεων που εξακολουθούν να ισχύουν στην Ευρωπαοκή Ένωση.
Πρόεδρε, η Ευρώπη χρειάζεται ηγεσία, χρειάζεται σαφήνεια, χρειάζεται επιλογές και χρειάζεται δυναμισμό.
Αυτά θέλει να δει ο λαός μας.
Όταν βλέπει κανείς με ποιο τρόπο υπονομεύεται η εμπιστοσύνη στο ευρώ, καταλήγει στο συμπέρασμα ότι ο λαός πρέπει να μας δει να κάνουμε βήματα προς τα εμπρός.
Πιστεύω λοιπόν ότι η μεγάλη αποστολή της γαλλικής Προεδρίας είναι να λάμψει δια της παρουσίας της στη Νίκαια.
Εξαιρετικά λυπηρό είναι το γεγονός ότι δημιουργήθηκε μια κατάσταση όπου οι μεγάλες χώρες ευρίσκονται απέναντι στις μικρές.
Πιστεύω ότι πρόκειται για ένα πολύ σοβαρό ψυχολογικό σφάλμα το οποίο έχει προξενήσει μεγάλη δυσπιστία.
Απευθύνω επείγουσα έκκληση στη γαλλική Προεδρία να καταβάλει κάθε δυνατή προσπάθεια για να αρθεί το χάσμα, το οποίο είναι εξαιρετικά καταστροφικό.
Ο ρόλος της Επιτροπής έχει για εμάς καθοριστική σημασία.
Η Επιτροπή είναι και παραμένει η κινητήρια δύναμη της Ευρωπαϊκής Ένωσης και εάν δεν ενισχυθεί στη Νίκαια θα είναι μια μαύρη μέρα για την Ευρώπη.
Πιστεύω συνεπώς ότι το ζητούμενο είναι να δουλέψουμε λιγότερο σε διακυβερνητικό επίπεδο και περισσότερο με την Επιτροπή.
Θα αξιολογήσουμε τα αποτελέσματα της Νίκαιας με βάση τα κριτήρια της προαγωγής της αποτελεσματικότητας, της αποδοτικότητας, της δημοκρατίας και της διαφάνειας, που είναι και τα θέματα που διακυβεύονται.
Κύριε Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, το Σώμα αυτό πρέπει να εκφέρει γνώμη επί της ουσίας.
Για εμάς, λοιπόν, είναι σημαντικά τα θέματα της στάθμισης των ψήφων στο Συμβούλιο και του αριθμού των Επιτρόπων.
Ωστόσο, κύριε προεδρεύοντα του Συμβουλίου, έχουμε εμπιστοσύνη σε εσάς όσον αφορά στην εξεύρεση της καλύτερης δυνατής συμφωνίας.
Κατανοούμε ότι δεν έχουν τεθεί ακόμη στο τραπέζι των διαπραγματεύσεων όλα τα στοιχεία, φαντάζομαι, όμως, ότι η σοφία θα λάμψει αμέσως στη Νίκαια.
Ως Ευρωπαϊκό Κοινοβούλιο, θεωρούμε ότι είναι ουσιώδες καταρχάς να ακούγεται η φωνή μας εκεί που είναι χρήσιμη.
Και είναι χρήσιμη και απαραίτητη σε δύο σημεία.
Πρώτα στο θέμα του Χάρτη.
Το δήλωσαν όλοι ή σχεδόν όλοι οι συνάδελφοι που παρενέβησαν πριν από εμένα: επιθυμούμε να μνημονεύεται ο Χάρτης στο άρθρο 6 παράγραφος 2.
Μην υποτιμάτε την αποφασιστικότητα του Σώματος αυτού να επιβάλει τη θέλησή του.
Δεν αποδεχόμαστε τον εκβιασμό γύρω από τη διακήρυξη του Χάρτη διότι αντιβαίνει στα συμπεράσματα του Ευρωπαϊκού Συμβουλίου του Μπιαρρίτς, έστω και αν ήταν άτυπο.
Έχουμε ακόμη στη διάθεσή μας λίγες ημέρες προκειμένου να πείσουμε όλους τους πολίτες της Ένωσης, ακόμη και αυτούς που ζουν σε χώρες όπου επικρατεί ορισμένες φορές η εντύπωση ότι στις Βρυξέλλες εξυφαίνονται μηχανορραφίες, αυτούς που πιστεύουν ότι η θέσπιση μιας κοινής εξωτερικής πολιτικής και πολιτικής ασφάλειας, ενός χώρου ελευθερίας, ασφάλειας και δικαιοσύνης πρέπει ενδεχομένως να πλαισιώνεται από ένα σύστημα αξιών· έχουμε στη διάθεσή μας λίγες ημέρες προκειμένου να τους πείσουμε ότι η καλύτερη εγγύηση κατά του τέρατος των Βρυξελλών, είναι ίσως ακριβώς η ενσωμάτωση του Χάρτη στις συνθήκες.
Εξάλλου, συνιστά ενδεχομένως πολιτικό παράδοξο το γεγονός ότι ένα θετικό στοιχείο για την Ένωση δεν αναγνωρίζεται από τις συνθήκες.
Συνιστά ενδεχομένως νομικό παράδοξο το γεγονός ότι η Ένωση αποκτά σύστημα αξιών και εξακολουθεί να διέπεται από μία συνθήκη που παραπέμπει σε ξένες αξίες.
Το δεύτερο σημείο στο οποίο θα ήθελα να επιμείνω είναι προφανώς το θέμα της ειδικής πλειοψηφίας.
Ο κ. Poettering καυτηρίασε τις ευθύνες των μεν και των δε.
Θέλω, όμως, να του υπενθυμίσω ότι υπάρχει και η συναίσθηση της ευθύνης: δεν μπορούμε να δίνουμε υπερβολική σημασία σε ένα θέμα.
Πρέπει όλοι να κάνουμε μία προσπάθεια εάν θέλουμε πράγματι να αποδεσμεύσουμε την ειδική πλειοψηφία και να επιτραπεί έτσι στην Ένωση να υποδεχτεί νέες χώρες στους κόλπους της.
Για το λόγο αυτό, έχουν τεθεί στο τραπέζι των διαπραγματεύσεων διάφορες προτάσεις.
Η Επιτροπή, όσον αφορά στην εμπορική πολιτική, επεξεργάστηκε μία πρόταση που πρέπει να εξεταστεί με προσοχή.
Υποστηρίζουμε την ενίσχυση της δημοκρατικής ευθύνης στον τομέα αυτό.
Φρονούμε, ωστόσο, ότι, για να εξεταστεί η πρόταση αυτή με προσοχή, θα πρέπει να επιτρέπει στον καθένα να διατηρεί την ταυτότητά του, και κατά κύριο λόγο αδιαμφισβήτητα την πολιτιστική ταυτότητα της Ευρώπης.
Την ειδική πλειοψηφία, όπως γνωρίζετε κύριε Προεδρεύοντα του Συμβουλίου, θα την εξετάσουμε επίσης σε σχέση με την επέκταση του πεδίου εφαρμογής της συναπόφασης.
Και στο θέμα αυτό, επιτρέψτε μου να επιστήσω την προσοχή σας σε ένα συγκεκριμένο σημείο: στην επέκταση της συναπόφασης στην κοινή γεωργική πολιτική.
Εάν έχουμε εμπιστοσύνη στη δημοκρατία, δεν είναι λογικό το 45% του προϋπολογισμού της Ένωσης να μην υπόκειται στη διαδικασία της συναπόφασης.
Είναι προς το συμφέρον της ίδιας της γεωργίας, τη στιγμή που οι τομείς της υγείας και του περιβάλλοντος υπόκεινται στη διαδικασία της συναπόφασης.
Οι πρόσφατες αποφάσεις του Ευρωπαϊκού Κοινοβουλίου καταδεικνύουν ότι έχει συναίσθηση των ευθυνών, του συμφέροντος των πολιτών που εκπροσωπεί.
Η φωνή του θα είχε μεγαλύτερη βαρύτητα, καθώς και η φωνή των υπουργών γεωργίας, που είναι στην υπηρεσία της αειφόρου ανάπτυξης, θα είχε μεγαλύτερη βαρύτητα επίσης στο Συμβούλιο εάν στηριζόταν σε αποφάσεις που έχουν ληφθεί στο Σώμα αυτό με τη διαδικασία της συναπόφασης.
(Χειροκροτήματα από την αριστερά) Ορίστε λοιπόν, κύριε Προεδρεύοντα του Συμβουλίου, τα στοιχεία βάσει των οποίων θα αξιολογήσουμε τα αποτελέσματα της Νίκαιας.
Σας τονίζω ακόμη την προσήλωσή μας στο σημείο που αναφέρατε σχετικά με τις υπηρεσίες γενικού οικονομικού συμφέροντος.
Ναι, πιστεύουμε ότι τα συμπεράσματα της Νίκαιας θα πρέπει να περιέχουν μία διακήρυξη που θα καλεί την Επιτροπή να καταρτίσει μία οδηγία πλαίσιο στον εν λόγω τομέα.
Η ΔΔ φαίνεται πως αντιμετωπίζει ακόμα προβλήματα με την επέκταση της ψήφισης με ειδική πλειοψηφία στο πλαίσιο του Συμβουλίου.
Ίσως θα έπρεπε να μετατοπίσουμε το επίκεντρο στο θέμα της επέκτασης της συναπόφασης με το Κοινοβούλιο.
Το Κοινοβούλιο αποδείχθηκε ώριμος εταίρος του Συμβουλίου στη διαδικασία της συναπόφασης, όπου προβλέπεται σήμερα η συμμετοχή του.
Το Κοινοβούλιο αποδείχθηκε επίσης σοβαρός εταίρος στη σύνταξη του σχεδίου του Χάρτη και θα ήταν ιδιαίτερα αναζωογονητικό αν ο βρετανός Πρωθυπουργός κ. Μπλερ αναγνώριζε δημοσίως το γεγονός αυτό.
Επί του παρόντος η επέκταση της συναπόφασης δεν είναι ούτε λογική αλλά ούτε και ανταποκρίνεται σε ακριβή κριτήρια.
Παρόλο που η προηγούμενη Συνθήκη σημείωσε κάποια πρόοδο στην επέκταση της μεθόδου, καθιέρωσε επίσης την παράλογη μέθοδο της συναπόφασης συν ομοφωνία για την ιθαγένεια, την κοινωνική ασφάλιση, τα δικαιώματα των αυτοαπασχολούμενων και επίσης την πολιτική στον τομέα του πολιτισμού.
Η Συνθήκη της Νίκαιας πρέπει να θέσει τέρμα στην πρακτική αυτή και να επεκτείνει τη συναπόφαση σε περίπου τριάντα ακόμη τομείς πολιτικής, μεταξύ των οποίων στην πολιτική ανταγωνισμού, τη γεωργία και την αλιεία, τα διαρθρωτικά ταμεία, τις κρατικές ενισχύσεις, τα διευρωπαϊκά δίκτυα, την έρευνα και την ανάπτυξη και επίσης την ιθαγένεια.
Σε μια εποχή όπου η χονδρική ισορροπία των ζητημάτων εξουσίας αποδεικνύεται αρκετά προβληματική για τη ΔΔ, είναι σίγουρα λογικό να επικεντρωθεί η ΔΔ στην οικοδόμηση συνεργασίας και εμπιστοσύνης με το Κοινοβούλιο και στην ανάπτυξη υπερεθνικής ευρωπαϊκής δημοκρατίας το συντομότερο δυνατό.
Κύριε Πρόεδρε, βρισκόμαστε στις παραμονές μιας ακόμα ευρωπαϊκής Συνόδου Κορυφής, στη διάρκεια της οποία πολλοί από μάς θα βρίσκονται στους δρόμους της Νίκαιας μαζί με χιλιάδες πολίτες και δεν θα έχουμε ούτε εμείς ούτε αυτοί κανένα περιθώριο επιρροής στο αποτέλεσμα των διαπραγματεύσεων.
Κύριε Πρόεδρε, ανησυχώ πραγματικά πολύ για την έκβαση της τελευταίας νύχτας της διαπραγμάτευσης, στην οποία συνήθως νικάει όποιος αντέχει περισσότερο την κούραση και την πλήξη και την οποία όλοι θεωρούν την τελευταία ευκαιρία για την επίλυση όσων ζητημάτων παραμένουν ακόμα εκκρεμή.
Αυτό είναι το πιο αρνητικό, το πιο αντιδημοκρατικό στοιχείο της διακυβερνητικής μεθόδου: η αυθαιρεσία του ανθρώπινου παράγοντα, των παζαριών της τελευταίας στιγμής, το ότι πάση θυσία πρέπει να υπάρξει αποτέλεσμα.
Φοβάμαι πολύ ότι θα προκύψει κάποια ιδιόρρυθμη κατάσταση: θα έχουμε μια γερουσία εθνικών βουλευτών, έναν κ. Ευρώ ή έναν κ. ΠΟΕ, οι εξουσίες του Κοινοβουλίου θα μειωθούν περαιτέρω ή το Κοινοβούλιο θα περιθωριοποιηθεί ακόμα περισσότερο, ή θα έχουμε άλλο ένα πρωτόκολλο σαν εκείνο που προτάθηκε για τον ΠΟΕ και το οποίο, αν υιοθετηθεί, θα μετατρέψει την Επιτροπή σε σκυλάκι που το τραβάνε από το λουρί πολλά αφεντικά, το καθένα προς διαφορετική κατεύθυνση.
Πιστεύω ότι όλοι όσοι θα βρεθούν στους δρόμους στη Νίκαια και στα δεκάδες φόρα και τις συγκεντρώσεις που προβλέπονται, θα μπορέσουν να συμβάλουν, τουλάχιστον, στην επίτευξη του εξής αποτελέσματος: η ΔΔ αυτή να είναι η τελευταία, ο νεφελώδης προβληματισμός σχετικά με το μέλλον της Ευρώπης, στον οποίο αναφέρθηκε ο Πρόεδρος Vιdrine, να γίνει στη Νίκαια ένα χρονοδιάγραμμα, που θα ορίζει τους χρόνους και τους τρόπους σύνταξης και υιοθέτησης ενός δημοκρατικού συντάγματος της Ευρώπης.
Μια τελευταία λέξη σχετικά με το Κοινοβούλιο μας, συνάδελφοι, και τα τολμηρά σας λόγια προ ολίγου.
Προσοχή, βάλτε τα δυνατά σας να μην επαναληφθεί η θλιβερή σκηνή που εκτυλίχθηκε πριν από την προηγούμενη διεύρυνση, όταν το Ευρωπαϊκό Κοινοβούλιο, μετά από μήνες ολόκληρους απειλών, συμμορφώθηκε με τη βούληση των κυβερνήσεων.
Ελπίζω, αυτή τη φορά, να μην χρειαστεί να επαναληφθεί η ίδια ιστορία.
Κύριε Πρόεδρε, ήμουν ενεργό μέλος της ομάδας που προωθούσε το όχι για τη συνθήκη του Μάαστριχτ το 1992.
Θα πάρω θέση πάνω στη συνθήκη της Νίκαιας όταν δω το αποτέλεσμα, όμως είναι σχιζοφρενής εμπειρία να ακούω τις συζητήσεις εδώ.
Τη μια στιγμή λέμε να φέρουμε την ΕΕ πιο κοντά στους πολίτες και την άλλη ετοιμαζόμαστε ολοταχώς να δημιουργήσουμε ένα ευρωπαϊκό κράτος που δεν θα έχει καμία απολύτως σχέση με τις επιθυμίες των πολιτών.
Το πιο σημαντικό στη σύνοδο κορυφής της Νίκαιας είναι κατά την αντίληψή μου ότι θεσπίζουμε ένα χρονοδιάγραμμα για το πώς και πότε η ΕΕ θα είναι έτοιμη για τη διεύρυνση.
Εστιαζόμαστε υπερβολικά στην ετοιμότητα των υποψήφιων κρατών και αγνοούμε ότι τα αγροτικά καθεστώτα και τα διαρθρωτικά ταμεία της ΕΕ για παράδειγμα πάρα πολύ συχνά εγείρουν τεράστια εμπόδια για την επίτευξη της διεύρυνσης.
Μια απόφαση στη Νίκαια λόγου χάρη για το αν οι υποψήφιες χώρες θα έχουν δυνατότητα να συμμετάσχουν στις επόμενες εκλογές για το Ευρωπαϊκό Κοινοβούλιο θα μπορούσε να συμβάλει ώστε να ασκηθεί η απαιτούμενη πίεση στην ίδια την ΕΕ με αποτέλεσμα να γίνει πραγματικότητα η διεύρυνση.
Κύριε Πρόεδρε, αγαπητοί συνάδελφοι, στη δήλωση του στις 9 Μαίου 1950, ο Ρόμπερτ Σούμαν δήλωσε: "H Ευρώπη δεν θα δημιουργηθεί μονομιάς, ούτε με μία συνολική οικοδόμηση, θα δημιουργηθεί με συγκεκριμένες υλοποιήσεις που θα οδηγήσουν, καταρχήν, σε μία de facto αλληλεγγύη" .
Στις παραμονές της Συνόδου Κορυφής της Νίκαιας, θεωρώ ότι είναι πρόσφορο να εξετάσουμε τη σημερινή κατάσταση αυτού του πνεύματος "εκ των πραγμάτων αλληλεγγύης" χωρίς το οποίο η ευρωπαϊκή οικοδόμηση δεν είναι προφανώς ούτε πραγματική ούτε αυθεντική.
Όσον αφορά την ολοκλήρωση της Διακυβερνητικής Διάσκεψης, αυτό που διακυβεύεται στη Νίκαια είναι η επίτευξη μίας συμφωνίας η οποία, ενώ θα διορθώνει το έλλειμμα λειτουργίας των ευρωπαϊκών θεσμικών οργάνων, δεν θα επηρεάζει την ισορροπία μεταξύ κρατών μελών και, εννοείται, μεταξύ αυτών και της Ένωσης.
Το απλό γεγονός ότι αυτό το ζήτημα τίθεται ήδη είναι από μόνο του σαφώς ενδεικτικό της αποτυχίας μίας πολιτικής ενίσχυσης των δεσμών αμοιβαίας εμπιστοσύνης μεταξύ των χωρών που αποτελούν την Ένωση.
Αυτό δεν το λέμε μόνο εμείς αλλά και η γαλλική Προεδρία η οποία, δια στόματος του υπουργού Pierrre Moscovici, αναγνώρισε σε μία πρόσφατη συνέντευξη ότι οι θέσεις που υιοθετήθηκαν κατά τη διάρκεια του έτους αυτού, κυρίως από τον Πρόεδρο Ζακ Σιράκ και από τον υπουργό κ. Γιόσκα Φίσερ, σχετικά με τη μελλοντική οργάνωση της Ένωσης είχαν ως άμεσο αποτέλεσμα να ενταθεί το κλίμα δυσπιστίας μεταξύ μικρών και μεγάλων κρατών, γεγονός που αναπόφευκτα θα έχει αντίκτυπο στα αποτελέσματα των Ευρωπαϊκού Συμβουλίου της Νίκαιας.
Αναφέρομαι στην ιδέα της δημιουργίας μίας πρωτοπορίας χωρών που θα είναι επικεντρωμένη γύρω από τον άξονα Παρίσι-Βερολίνο, με αποκορύφωμα την επανίδρυση της Ευρώπης ή την επικίνδυνη σύγχυση μεταξύ μίας ποικιλόμορφης Ευρώπης, που είναι σωτήρια, και μίας Ευρώπης δύο ή περισσότέρων ταχυτήτων, που είναι επικίνδυνη.
Κατά τα άλλα, το κείμενο της συμβιβαστικής πρότασης ψηφίσματος επί του οποίου θα ψηφίσουμε αντανακλά σε κάποιο βαθμό αυτή την αμηχανία, εφόσον είναι φανερός ο γενικός χαρακτήρας του.
Αλλά είναι επίσης ένα κείμενο στο οποίο οι συντάκτες του, παρόλο που γνωρίζουν ότι διακινδυνεύουν μία πολιτική και προκαταβολική ήττα, αναπτύσσουν ένα όραμα επικεντρωμένο κυρίως στις εξουσίες και αρμοδιότητες του ίδιου του Ευρωπαϊκού Κοινοβουλίου, ζητώντας όλο και περισσότερα μέσα κοινοβουλευτικής παρέμβασης χωρίς να αφιερώνουν ούτε μία λέξη στον ουσιώδη ρόλο των εθνικών κοινοβουλίων.
Η πραγματικότητα είναι ωστόσο πολύ διαφορετική.
Όλοι γνωρίζουμε ότι η Σύνοδος Κορυφής της Νίκαιας αποσκοπεί στην ολοκλήρωση των εργασιών μίας διάσκεψης μεταξύ κυβερνήσεων, που λογοδοτούν όχι ενώπιον του Ευρωπαϊκού Κοινοβουλίου αλλά ενώπιον των αντίστοιχων εθνικών κοινοβουλίων, επιβεβαιώνοντας κατηγορηματικά τη διάσταση της εθνικής κυριαρχίας σε αυτή τη διαδικασία αναθεώρησης των Συνθηκών.
Ολοκληρώνοντας, κύριε Πρόεδρε, εκφράζουμε την ευχή η Σύνοδος της Νίκαιας να αποτελέσει μία επιτυχία στην προοπτική που αναφέραμε, δηλαδή τα συμπεράσματά της να αντανακλούν την κοινή έκφραση των διαφόρων εθνικών βουλήσεων που συναντώνται και συνδιαλλάσσονται σε μία διαρκή αναζήτηση της συνοχής και της ανάπτυξης, κάνοντας στην ουσία κάποια επιπλέον βήματα στην πορεία αυτής της "de facto αλληλεγγύης" για την οποία μιλούσε ο Ρόμπερτ Σούμαν.
Κύριε Πρόεδρε, κύριε Προεδρεύοντα του Συμβουλίου, κύριε Πρόεδρε της Επιτροπής, σε μια συζήτηση σήμερα στο Κοινοβούλιο η Πρόεδρος της Λετονίας είπε απευθυνόμενη με επικριτική διάθεση προς όλους μας: εμείς περνάμε τις εξετάσεις μας!
Ανακύπτει λοιπόν το ερώτημα: περνάν και οι αρχηγοί κρατών και κυβερνήσεων της Ευρωπαϊκής Ένωσης τις εξετάσεις τους;
Εδώ έχουμε προς το παρόν ένα μεγάλο ερωτηματικό.
Ήδη στο Αμστερνταμ οι αρχηγοί κρατών και κυβερνήσεων δεν προβιβάστηκαν στην επόμενη τάξη και πρέπει να την επαναλάβουν στη Νίκαια.
Όταν μένει κανείς μετεξεταστέος για δεύτερη φορά θεωρείται ότι διανύει μεγάλη κρίση στη σχολική του σταδιοδρομία, και φοβάμαι ότι ένα τέτοιο ενδεχόμενο είναι πολύ πιθανό.
Επιτρέψτε μου μια άλλη παρομοίωση: Η ευρωπαϊκή ολοκλήρωση είναι ένας μαραθώνιος, μεγάλα τμήματα του οποίου έχουμε διανύσει με επιτυχία τις τελευταίες δεκαετίες.
Όσον αφορά την ευρωπαϊκή ενοποίηση μπαίνουμε τώρα στην τελική ευθεία.
Έχουμε τη δύναμη και τη θέληση να αγωνιστούμε σε αυτή την τελική ευθεία, ή μήπως χάνουμε τον προσανατολισμό μας;
Αυτός είναι ο προβληματισμός με τον οποίο είμαστε αντιμέτωποι στη Νίκαια, και ελπίζω πως είμαστε αρκετά δυνατοί να επιτύχουμε μια διεύρυνση που θα οδηγήσει σε μια ισχυρή Ένωση και όχι στην αποδυνάμωσή της.
Γι' αυτόν τον λόγο πρέπει να εκπληρωθούν δυο προϋποθέσεις από πλευράς του Ευρωπαϊκού Κοινοβουλίου: πρώτον, η αποτελεσματικότητα της Ευρωπαϊκής Ένωσης μέσω της επέκτασης της λήψης αποφάσεων με ειδική πλειοψηφία, όχι όμως στους τομείς που κάτι τέτοιο είναι σχετικά ελάσσονος σημασίας!
Μπορεί κανείς να απαριθμήσει 40 τομείς στους οποίους θα επεκτείνουμε την λήψη πλειοψηφικών αποφάσεων, όπως είναι για παράδειγμα ο διορισμός των μελών της Επιτροπής των Περιφερειών.
Θα δεχόμουν να αποσυρθούν αυτοί οι 40 τομείς εάν καταφέρναμε να επεκτείνουμε τη λήψη πλειοψηφικών αποφάσεων σε 5 τομείς όπου κάτι τέτοιο θα ήταν ουσιώδες, όπως είναι για παράδειγμα οι τομείς της εμπορικής, κοινωνικής διαρθρωτικής, φορολογικής, εσωτερικής πολιτικής και πολιτικής δικαιοσύνης, για να αναφέρω τους βασικότερους.
Σε αυτούς τους τομείς καλούμε τους αρχηγούς κρατών και κυβερνήσεων να αφήσουν τα παιχνίδια τους και να μην περιμένει ο ένας μια κίνηση από τον άλλον, με αποτέλεσμα τελικά να μην γίνεται τίποτα!
Διότι αυτή είναι η κατάσταση στην οποία έχουμε κολλήσει εδώ και μήνες σε αυτή τη Διακυβερνητική Διάσκεψη, επειδή κανείς δεν αφήνει το δικό του παιχνιδάκι.
Ελπίζω πως κατά την έναρξη της Διακυβερνητικής θα βρει κάποιος τη δύναμη να αφήσει το παιχνίδι του για να πιεστούν έτσι και οι άλλοι να κάνουν μια κίνηση.
Δεύτερον, το δημοκρατικό έλλειμμα δεν πρέπει να αυξηθεί πάλι.
Στο Αμστερνταμ είχε συμφωνηθεί όπου εφαρμόζεται η ειδική πλειοψηφία να υπάρχει συναπόφαση.
Εάν παρεκκλίνουμε από αυτήν την αρχή θα οδηγηθούμε, αντίθετα με ό,τι έγινε στο Αμστερνταμ, σε αύξηση του δημοκρατικού ελλείμματος.
Εύχομαι να μην συμβεί αυτό.
Πρέπει να υπερκεραστούν και μερικά παλαιότερα ζητήματα στον τομέα της πολιτικής ανταγωνισμού, της νομισματικής ένωσης και της γεωργικής πολιτικής, για να εδραιωθεί και εκεί η συναπόφαση.
Σε αυτή τη Διακυβερνητική Διάσκεψη πρέπει να δημιουργήσουμε και μια ισορροπία μεταξύ μεγάλων και μικρών.
Θέλω να διευκρινίσω ότι το κοινό βλέπει το Ευρωπαϊκό Κοινοβούλιο ως τον εκπρόσωπό του, κι αυτό πρέπει να βρει έκφραση στο Ευρωπαϊκό Κοινοβούλιο!
Εάν μεγαλώσει πολύ η διαφορά μεταξύ μεγάλων και μικρών στο Συμβούλιο, τότε θα πρέπει να αναμένουμε μια μεγάλη κρίση νομιμότητας στην Ευρωπαϊκή Ένωση σε μερικά χρόνια, καθώς οι μικροί δεν θα αισθάνονται πλέον μέλη της οικογένειας και θα φοβούνται πως δεν θα μπορούν πια να υπερασπιστούν την ταυτότητά τους.
Πιστεύω πως αν δεν επιτευχθούν αυτές οι δυο προϋποθέσεις, η εδραίωση της αποτελεσματικότητας και η μείωση του δημοκρατικού ελλείμματος, η Ευρωπαϊκή Ένωση θα μπορούσε να βρεθεί για πρώτη φορά σε μια κατάσταση όπου το Ευρωπαϊκό Κοινοβούλιο θα πει όχι σε μια συνθήκη!
(Χειροκροτήματα από τη δεξιά πτέρυγα και το κέντρο)
Κύριε Πρόεδρε, η Επιτροπή Συνταγματικών Υποθέσεων του Ευρωπαϊκού Κοινοβουλίου παρακολούθησε από τον Φεβρουάριο και εξής, μήνα προς μήνα, με προσοχή, με επιμέλεια, με εμπιστοσύνη, κυρίως με εμπιστοσύνη προς τη γαλλική Προεδρία, την πορεία της Διακυβερνητικής Διάσκεψης.
Σήμερα βρισκόμαστε πλέον στις παραμονές της τελικής έκβασης, δεν παραγνωρίζουμε τα βήματα που έχουν γίνει, τα μερικά αποτελέσματα που έχουν επιτευχθεί, αλλά πρέπει να είμαστε ειλικρινείς: τους δέκα αυτούς μήνες της Διακυβερνητικής Διάσκεψης, σχετικά με θέματα πολύ σημαντικά, δεν υπήρξε σύγκλιση θέσεων, κύριε Vιdrine, ούτε διαγράφηκαν συμφωνίες στον ορίζοντα, για να μην μιλήσω για το γεγονός ότι ορισμένα από τα ζητήματα που είχε επισημάνει το Κοινοβούλιο στο ψήφισμά του της 13ης Απριλίου ούτε καν συζητήθηκαν, από το ζήτημα της διαχείρισης της οικονομίας ως το ζήτημα των θεσμικών επιπτώσεων της κοινής άμυνας.
Έχουμε συνεπώς ένα σοβαρό λόγο για να προβληματιστούμε όσον αφορά την περίπλοκη και στείρα μέθοδο που ακολουθήθηκε, μια μακρόχρονη και επαναλαμβανόμενη αντιπαράθεση σε τεχνικό ως επί το πλείστον επίπεδο, εν αναμονή κάποιων διευκρινίσεων περισσότερο δεσμευτικών και κάποιων διαπραγματευτικών προσπαθειών σε πολιτικό επίπεδο, οι οποίες ήρθαν πολύ αργά, τον Οκτώβριο, και για μία και μόνη φορά, στο Συμβούλιο του Μπιαρρίτς.
Με βάση την εμπειρία της χρονιάς που μας πέρασε, μπορούμε να πούμε ότι - μετά τη Νίκαια, ατενίζοντας το μέλλον - δεν πρέπει αν εμπιστευθούμε τις εξελίξεις για τη δημιουργία συντάγματος της Ένωσης στην αποδυναμωμένη πλέον μέθοδο της διαπραγμάτευσης μεταξύ αντιπροσώπων των κυβερνήσεων.
Ας μην αναγγελθεί στη Νίκαια η σύγκληση μιας νέας Διακυβερνητικής Διάσκεψης, διότι, ασχέτως προθέσεων, μάλλον θα δημιουργήσει παρεξηγήσεις και ανησυχίες παρά συναίνεση και ελπίδες.
Η Επιτροπή Συνταγματικών Υποθέσεων συνεισέφερε εγκρίνοντας το ψήφισμα της 21ης Νοεμβρίου, τονίζοντας ορισμένα σημεία, πραγματικά καθοριστικά για την επιτυχία της Διάσκεψης, στα οποία δεν θα επανέλθω επί του παρόντος.
Θέλω μόνο να πω ότι πρόκειται για θέματα αδιαφιλονίκητα για όσους πιστεύουν στην αναγκαιότητα να προχωρήσουμε και όχι να διαλύσουμε, όχι να παραλύσουμε την ολοκλήρωση μιας διευρυμένης Ευρώπης.
Αρχίζουμε να αμφιβάλλουμε αν ακόμα και τα υψηλά κλιμάκια έχουν πλήρη επίγνωση του κινδύνου.
Τον τελευταίο καιρό, κύριε Πρόεδρε, είδαμε πράγματι να αναδύεται, όλο και πιο εμφανής και πιο ανησυχητική, μια αντίφαση, την οποία λίγες μόνο κυβερνήσεις θέλουν, όπως φαίνεται, να αποφύγουν: η αντίφαση ανάμεσα στις θαρραλέες αποφάσεις που έχουν ήδη ληφθεί - για το ενιαίο νόμισμα, την κοινή άμυνα, για την ιστορική, μεγάλη διεύρυνση της Ένωσης - και την αντίσταση όσον αφορά την επισήμανση του θεσμικού τους αντίκτυπου.
Αν η αντίφαση αυτή επηρεάσει αρνητικά τα αποτελέσματα της Διάσκεψης, θα δημιουργήσει κρίση στο ευρωπαϊκό οικοδόμημα.
Θα ήταν λοιπόν προτιμότερη, θα ήταν πιο σωτήρια μια ανοιχτή κρίση, οφειλόμενη στην αδυναμία της Συνόδου της Νίκαιας να καταλήξει σε συμφωνία, παρά μια συγκαλυμμένη κρίση, οφειλόμενη σε ένα trompe l' oeil, που στόχο θα έχει να συγκαλύψει την αποτυχία της Διάσκεψης όσον αφορά θεμελιώδη ζητήματα, ενόψει της διεύρυνσης της Ένωσης.
(Χειροκροτήματα)
Κύριε Πρόεδρε, ακόμα και το Παρίσι είναι διχασμένο σχετικά με τη Νίκαια.
Απ' ό,τι φαίνεται, ο Πρόεδρος και ο Πρωθυπουργός της Γαλλίας ενδιαφέρονται πολύ περισσότερο για το πολιτικό τους μέλλον παρά για το μέλλον της Ευρώπης.
Στο μέτρο που η στάση της γαλλικής Προεδρίας μπορεί να χαρακτηριστεί ως συνεπής, αυτό ισχύει για την έλλειψη ουδετερότητας και την προνομιακή μεταχείριση των μεγάλων κρατών μελών, και μάλιστα τη στιγμή που η Ευρωπαϊκή Ένωση χρειάζεται περισσότερο από ποτέ την επίτευξη συναίνεσης.
Για να δημιουργηθεί χώρος για τους νεοεισερχόμενους, όλα τα παλιά κράτη μέλη πρέπει να κάνουν κάποιες υποχωρήσεις, αυτό όμως θα το κάνουν μόνο αν δεν γίνεται αλλιώς.
Φαίνεται ότι ορισμένες κυβερνήσεις αποδέχονται ήδη από τώρα μία νέα Διακυβερνητική Διάσκεψη για τη διεύρυνση.
Οι κυβερνήσεις λησμόνησαν τον επείγοντα χαρακτήρα των μεταρρυθμίσεων, επειδή έχουν επικεντρώσει όλο τους το ενδιαφέρον στη θέση που θα καταλαμβάνουν στο νέο συσχετισμό δυνάμεων.
Έτσι, ορισμένες χώρες τονίζουν ότι οι πλειοψηφικές αποφάσεις θα πρέπει να αποτελέσουν τον κανόνα, επιφέροντας ταυτόχρονα τόσες πολλές εξαιρέσεις, ώστε σε τελευταία ανάλυση να μην απομένουν και πολλά πράγματα από τον κανόνα αυτό.
Όπως ορθώς παρατήρησε πριν από λίγο ο κ. Πρόντι, εάν η αρχή της πλειοψηφίας δεν αποτελέσει τον κανόνα, η διαδικασία λήψης αποφάσεων θα καθηλωθεί αμετάκλητα.
Εάν επίσης ο κανόνας αυτός δεν συνοδευτεί από τη διαδικασία συναπόφασης, η δημοκρατία θα υπονομευθεί ακόμη περισσότερο.
Η στάθμιση των ψήφων στο Συμβούλιο θα πρέπει να αντιστοιχεί στον πληθυσμό των κρατών μελών και αυτό σημαίνει ότι θα μπορεί κάλλιστα να υπάρχει κάποια διαφορά μεταξύ των μεγάλων και των μικρών χωρών.
Στη διάρκεια του πρώτου γύρου της διεύρυνσης, όλα τα κράτη μέλη θα πρέπει να έχουν από έναν Επίτροπο.
Στη συνέχεια και με βάση τις εμπειρίες που θα έχουν συναχθεί θα πρέπει να αποφασίσουμε εάν και κατά πόσον χρειαζόμαστε ένα νέο σύστημα.
Όπως και να έχουν τα πράγματα, η Ευρώπη θα αλλάξει ριζικά και γι' αυτό δεν θα πρέπει να προτρέξουμε μίας κατάστασης η οποία δεν μπορεί ακόμη να είναι σαφής.
Θεωρείται πάρα πολύ σκόπιμο να θεσπιστεί μια ιεραρχία στην Επιτροπή με Αντιπροέδρους, Επιτρόπους και αναπληρωτές Επιτρόπους.
Κατ' αυτόν τον τρόπο θα αυξηθούν επιπλέον οι δυνατότητες του Κοινοβουλίου να συνομιλεί με τα πολιτικώς αρμόδια μέλη της Επιτροπής, αντί με υπαλλήλους οι οποίοι αναγιγνώσκουν κείμενα τα οποία θα μπορούσαν να είχαν αποστείλει και εγγράφως.
Ο Χάρτης δεν πρέπει να παραμείνει στο κενό χωρίς να προσλάβει μία συγκεκριμένη μορφή.
Εάν δεν συμπεριληφθεί το κείμενο στη Συνθήκη και απλώς υποστηριχθεί πολιτικά, θα μπορούσαν να προκύψουν σημαντικά προβλήματα νομικής ερμηνείας.
Για το λόγο αυτό, ο Χάρτης θα πρέπει να συμπεριληφθεί το συντομότερο δυνατό σε ένα κείμενο συνθήκης.
Θα ήθελα να πως προς τους αρχηγούς των κυβερνήσεων ότι το να προβούν σε συμβιβασμούς κατά την προσεχή Σύνοδο Κορυφής δεν θα αποτελέσει πολιτική ήττα αλλά νίκη, μία νίκη της νέας Ευρώπης σε βάρος της παλαιάς.
Δεν θα πρέπει να αφήσουμε τίποτα να επισκιάσει τη Νίκαια και το Παρίσι θα πρέπει να γίνει και πάλι η πόλη του φωτός.
Κύριε Πρόεδρε, θα ήθελα να υπενθυμίσω στο Συμβούλιο και στην Επιτροπή, αλλά και στο Σώμα, ένα ψήφισμα που εγκρίναμε στις 26 Οκτωβρίου σχετικά με τη βελτίωση της νομοθετικής δραστηριότητας.
Λέγαμε σε αυτό ότι "σύμφωνα με τη αρχή της επικουρικότητας και την πολιτική και εθνική πολυμορφία της Ευρωπαϊκής Ένωσης, οι τροποποιήσεις των Συνθηκών θα πρέπει να περιλαμβάνoυν σαφώς την αναγνώριση και τον σεβασμό των πολιτικών και νομοθετικών εξουσιών των εσωτερικών πολιτικών μονάδων των κρατών μελών στις εκτελεστικές, νομοθετικές και δικαστικές σχέσεις τους με τα θεσμικά όργανα της Ευρωπαϊκής Ένωσης" .
Η πτυχή αυτή της επικουρικότητας δεν ακούστηκε στη σημερινή μας συζήτηση, αλλά είναι πολύ σημαντική.
Επηρεάζει επίσης με πολύ σημαντικό τρόπο το ζήτημα του μεγέθους του Ευρωπαϊκού Κοινοβουλίου.
Τα έθνη και οι περιφέρειες τις οποίες εκπροσωπούν τα κόμματα της Ευρωπαϊκής Ελεύθερης Συμμαχίας ανησυχούν έντονα για το γεγονός ότι αν εφαρμόσουμε το ανώτατο όριο των 700 σε συνδυασμό με την τρέχουσα ιδέα της αναλογικής μείωσης, τα άτομα τα οποία είμαστε σε θέση να εκπροσωπούμε σήμερα εδώ θα παύσουν ουσιαστικά να εκπροσωπούνται στο Ευρωπαϊκό Κοινοβούλιο.
Αυτό θα είναι μια τεράστια απώλεια για την ευρωπαϊκή δημοκρατία και θα απομακρύνει τα θεσμικά όργανα από τους πολίτες αντί να τα φέρει πιο κοντά τους.
Κύριε Πρόεδρε, αξιότιμοι συνάδελφοι, η Νίκαια δίνει σίγουρα στους νέους σαν εμένα σπουδαίες ελπίδες ότι θα μπορέσουμε να δούμε μια νέα Ευρώπη, τόσο σε θεσμικό όσο και σε πολιτικό επίπεδο.
Πράγματι, η μεγάλη πλειοψηφία που επιτεύχθηκε χθες συγκεκριμένα στην ψηφοφορία του ιταλικού Κοινοβουλίου είναι ενδεικτική της ενότητας των προθέσεων και των πράξεων σε σχέση με αυτό το Συμβούλιο.
Εμείς, πάντως, εξακολουθούμε να θεωρούμε πολύ σημαντικό το να μην διευρυνθεί, σε καμία περίπτωση, ο κατάλογος των θεμάτων στα οποία εφαρμόζεται η ειδική πλειοψηφία και, όσον αφορά τη σύνθεση της Επιτροπής, να κυρωθεί η αρχή του ενός Επιτρόπου ανά κράτος μέλος.
Ένα άλλο σημαντικό στοιχείο είναι να διατηρηθεί στις Συνθήκες ο αναντικατάστατος ρόλος των εθνικών κοινοβουλίων, ακριβώς διότι με αυτόν τον τρόπο θα διευκολύνουμε τη συγκρότηση της νέας Ευρώπης.
Έπειτα, δεν χρειάζεται ιδιαίτερη αιτιολόγηση, σε μια Ευρώπη των είκοσι επτά ή είκοσι οκτώ εθνών, οι βουλευτές δεν μπορούν να παραμείνουν 700 τον αριθμό, διαφορετικά οι μικρότερες σε μέγεθος χώρες θα υποστούν μια άδικη, κατά τη γνώμη μου, μείωση.
Από την άλλη πλευρά, θέλω να υπογραμμίσω πόσο μεγάλη σημασία έχει να δώσουμε ισχυρούς θεσμούς στην Ευρώπη μας, ώστε να αντισταθμιστεί το θεσμικό κενό που υπάρχει σε σύγκριση με την επιτάχυνση που σημειώθηκε σε οικονομικό επίπεδο με το ευρώ.
Ανάλογης επιτάχυνσης απολαύει άλλωστε και η Βορειοαμερικανική Ζώνη Ελευθέρων Συναλλαγών, το Μεξικό, ο Καναδάς και οι Ηνωμένες Πολιτείες, με το δολάριο.
Δεδομένων όλων αυτών, η Νίκαια πρέπει, κατά τη γνώμη μου, να αποτελέσει ένα ιστορικό Συμβούλιο: για μας τους ίδιους, για τα έθνη μας και για το ίδιο το μέλλον της Ευρώπης
Κύριε Πρόεδρε, στο Ευρωπαϊκό Κοινοβούλιο, το οποίο είναι ένα πλουραλιστικό Κοινοβούλιο, επιτύχαμε σήμερα στις παρεμβάσεις που προηγήθηκαν μια σπάνια ομοφωνία.
Πιστεύω ότι όλους τους ομιλητές μας απασχολούν ιδιαίτερα τα αποτελέσματα του Ευρωπαϊκού Συμβουλίου της Νίκαιας.
Δεν πρόκειται - αντίθετα με ότι είπε ο καλός μου φίλος Elmar Brok - για δύο εξετάσεις που πρέπει να περάσουμε: το Αμστερνταμ και τη Νίκαια.
Όχι, το ζήτημα είναι ακόμη παλαιότερο.
Θυμίζω τη διεύρυνση του 1995, στην οποία ήδη είχε τεθεί το πρόβλημα των θεσμικών θεμάτων και θυμάμαι μια επιστολή του Καγκελάριου Κολ που μας παρότρυνε να εγκρίνουμε τη διεύρυνση και τα άλλα θα λύνονταν αμέσως.
Και έτσι κάναμε, πέρασε η διεύρυνση του 1995, ήρθε η Ομάδα Προβληματισμού στην οποία προήδρευσε με μεγάλη επιτυχία ο Carlos Wensterdorp, ήρθε το Αμστερνταμ και τώρα η Νίκαια και συνεχίζουμε πρακτικά τα ίδια, κύριε Πρόεδρε: γυροφέρνοντας τα θεσμικά θέματα, χωρίς να βρίσκουμε λύσεις που θα μας επιτρέψουν να πραγματοποιήσουμε μια ιδιαίτερα φιλόδοξη αποστολή, όπως είναι αυτή η διεύρυνση σε 27 μέλη.
Αυτό είναι που μας ανησυχεί και που απασχόλησε και όλους τους ομιλητές εδώ απόψε.
Και αυτό είναι το μήνυμα που θέλουμε να στείλουμε στο Ευρωπαϊκό Συμβούλιο μέσω εσάς, κύριε Πρόεδρε.
Πρέπει να γνωρίζετε ότι δεν πρόκειται να κρίνουμε αυτή τη γαλλική Προεδρία από τον προβληματισμό της σχετικά με τις οικονομικές υπηρεσίες γενικού ενδιαφέροντος, θέμα μεγάλης σημασίας.
Όχι, θα την κρίνουμε από την εντολή της Διάσκεψης της Νίκαιας, που είναι η εντολή της Φινλανδίας συν τις ενισχυμένες συνεργασίες.
Στο θέμα αυτό υπάρχουν δύο πτυχές απολύτως θεμελιώδεις για το Ευρωπαϊκό Κοινοβούλιο: Μέχρι ποιο σημείο η επέκταση η ειδική πλειοψηφία;
Και στην επέκταση αυτή, όταν οι αποφάσεις είναι νομοθετικές, προβλέπεται πάντα συναπόφαση με το Κοινοβούλιο;
Αυτή θα είναι η πρώτη αξιολόγηση.
Η δεύτερη, κύριε Πρόεδρε, είναι ο Χάρτης των Θεμελιωδών Δικαιωμάτων.
Τα θεσμικά θέματα δεν ενδιαφέρουν τους πολλούς, διότι είναι περίπλοκα θέματα.
Ο Χάρτης των Θεμελιωδών Δικαιωμάτων - είχα την ευκαιρία να μιλήσω γι' αυτόν σε διάφορους χώρους - ενδιαφέρει τον κόσμο, επειδή ο κόσμος καταλαβαίνει και νιώθει τα θεμελιώδη δικαιώματα.
Πιστεύω ότι κάναμε αξιόλογο έργο στη Συνέλευση.
Πιστεύω ότι διαθέτουμε έναν καλό Χάρτη και αυτό το Συμβούλιο θα χαραμίσει μια μεγάλη πολιτική ευκαιρία, διότι η πρόταση που κάνετε εσείς, κύριε Πρόεδρε, η διακήρυξη - αυτό που ο φίλος μου και πρόεδρος κ. Poettering αποκαλεί "freierliche Proklamation" - είναι μια εικονική διακήρυξη.
Αυτό που υποστηρίζετε είναι να τον διακηρύξουμε και να ξεμπερδεύουμε προσέχοντας να μην ενοχληθεί κανείς.
Κύριε Πρόεδρε του Συμβουλίου, αυτό είναι το μεγάλο πολιτικό στοίχημα αυτού του Ευρωπαϊκού Συμβουλίου.
Αν δεν το εκμεταλλευτείτε εσείς, φοβάμαι ότι θα επιστρέψετε εδώ μετά το Ευρωπαϊκό Συμβούλιο της Νίκαιας, θα ακολουθήσουν και άλλες προεδρίες και το Ευρωπαϊκό Κοινοβούλιο θα μπει στον πειρασμό να ακολουθήσει τη ρήση του Όσκαρ Γουάιλντ ότι ο καλύτερος τρόπος να αποφύγεις τον πειρασμό είναι να υποκύψεις σ' αυτόν και, επομένως, να μην εγκρίνει με τη σειρά του τη Συνθήκη της Νίκαιας.
(Χειροκροτήματα)
Κύριε Πρόεδρε, κύριε Πρόεδρε του Συμβουλίου, κύριε Πρόεδρε της Επιτροπής, αμέσως μετά την Νίκαια πλησιάζει η ώρα του Ευρωπαϊκού Κοινοβουλίου, που καλείται να απαντήσει σε δύο ιστορικά ερωτήματα, τόσο για το μέλλον της Ευρωπαϊκής Ένωσης, όσο και για την ίδια του την πολιτική αξιοπιστία.
Δηλωμένος σκοπός αυτής της αναθεώρησης είναι η διαμόρφωση πιο αποτελεσματικών θεσμών, κατάλληλων πια για μια διευρυμένη Ευρώπη και, ταυτόχρονα, η μείωση του ασφαλώς υπάρχοντος δημοκρατικού ελλείμματος.
Δυστυχώς, το κείμενο της Συνθήκης, όπως έχει διαμορφωθεί ως σήμερα στη δουλειά της Διακυβερνητικής, δεν ικανοποιεί ούτε τον έναν ούτε τον άλλο σκοπό της αναθεώρησης και συνακόλουθα δεν ικανοποιεί κανένα από τα δύο κριτήρια αξιολόγησης που έθεσε το Ευρωπαϊκό Κοινοβούλιο.
Για την αποτελεσματικότερη λειτουργία των θεσμών ζητήσαμε την μετάβαση από την ομοφωνία στην ειδική πλειοψηφία κατά την λήψη αποφάσεων του Συμβουλίου.
Βέβαια, εξαιρέσαμε όλα τα θέματα συνταγματικής σημασίας.
Οι καρποί εδώ ήταν πτωχοί και αυτό το ανέλυσαν και ο Elmar Brok και ο Mιndez de Vigo προ ολίγου.
Αλλά και στο μεγάλο θέμα του εκδημοκρατισμού της Ευρωπαϊκής Ένωσης το Κοινοβούλιο είναι ιδιαίτερα απογοητευμένο.
Θα ήταν από δημοκρατικής πλευράς αυτονόητο ότι, όπου προβλέπεται ειδική πλειοψηφία στο Συμβούλιο, θα έπρεπε αυτή να συνδυάζεται άρρηκτα, εφόσον πρόκειται για νομοθετική πράξη, με την συναπόφαση του Ευρωπαϊκού Κοινοβουλίου.
Αυτό δεν συμβαίνει παντού.
Στην ενισχυμένη συνεργασία μέχρι στιγμής δεν γίνεται δεκτή η πρόβλεψη σύμφωνης γνώμης του Ευρωπαϊκού Κοινοβουλίου για την έναρξη της διαδικασίας.
Τέλος, ο Χάρτης των Θεμελιωδών Δικαιωμάτων όχι μόνο δεν εντάσσεται στο κείμενο της Συνθήκης έως σήμερα, αλλά ούτε καν γίνεται δεκτή η μνημόνευσή του στο άρθρο 6.
Δεν θα αποσιωπήσω βέβαια και κάποια θετικά στοιχεία, όπως τα θέματα των Ευρωπαϊκών Πολιτικών Κομμάτων ή του άρθρου 7, που αναλύθηκαν.
Η Νίκαια όμως δεν γίνεται αποδεκτή με βάση αυτά τα θετικά στοιχεία.
Ασφαλώς θα υπάρξουν, αγαπητοί συνάδελφοι του Ευρωπαϊκού Κοινοβουλίου, πιέσεις να δεχθούμε εν πάση περιπτώσει την Νίκαια, με την επίκληση του κινδύνου θεσμικής κρίσης αν δεν υπάρξει Συνθήκη.
Φοβούμαι όμως, αγαπητοί συνάδελφοι, ότι η κρίση θα είναι βαθύτερη αν το Ευρωπαϊκό Κοινοβούλιο καμφθεί και κρίνει επαρκή μια προφανώς ανεπαρκή Συνθήκη.
Τα εθνικά κοινοβούλια περιμένουν την γνώμη μας.
Έχουμε ιστορική ευθύνη.
Ας μην προσθέσουμε στην απογοήτευση που θα προκαλέσει η Νίκαια, αν βέβαια η Νίκαια αποβεί ατελέσφορη, την μεγάλη απογοήτευση των λαών από το Κοινοβούλιό μας.
Και μια αποτυχημένη Νίκαια μεν μπορεί να επανορθωθεί, η αναξιοπιστία του Κοινοβουλίου μας όμως θα είναι για χρόνια ανεξίτηλη.
Μια Ευρωπαϊκή Ένωση όμως χωρίς αξιόπιστο Κοινοβούλιο είναι μια υπόθεση προσωρινή και πάντως μια υπόθεση κακή.
Κύριε Πρόεδρε, η συζήτηση για το άρθρο 133 και την εμπορική πολιτική πρέπει να αποτελέσει μέρος μιας πολύ ευρύτερης προσπάθειας για μεγαλύτερη διαφάνεια και δημοκρατικότητα στη λήψη των αποφάσεων της ΕΕ σχετικά με το εμπόριο.
Ο τομέας αυτός είναι επί του παρόντος ένας από τους περισσότερο συγκεντρωτικούς και αδιαφανείς τομείς.
Αυτό ήταν ένα από τα κύρια στοιχεία των επικρίσεων των διαμαρτυρομένων στο Σηάτλ και θα εξακολουθήσει να είναι μέρος των επικρίσεων τους στη Νίκαια.
Πολλοί από εμάς πιστεύουν ότι οποιαδήποτε μεταβίβαση αρμοδιοτήτων από τα κράτη μέλη στην Επιτροπή μπορεί μόνο να εξετασθεί μετά από μια πλήρη αναδιάρθρωση των εμπορικών πολιτικών και διαδικασιών στο σύνολό τους, που θα ενσταλάξει σε αυτές μεγαλύτερη δημοκρατικότητα και διαφάνεια και θα διασφαλίσει ότι βασίζονται σε αληθινή κοινωνική και περιβαλλοντική βιωσιμότητα.
Αυτό σημαίνει ότι δεν είναι μόνο ζήτημα του να διαδραματίζει το Κοινοβούλιο πολύ μεγαλύτερο ρόλο στη λήψη αποφάσεων για το εμπόριο.
Είναι ασφαλώς σημαντικό και μου κάνει εντύπωση που δεν το ανέφεραν και άλλοι ομιλητές, καθώς απασχόλησε μεγάλο μέρος του χρόνου μας στην επιτροπή.
Αλλά σημαίνει επίσης και την αναδιάρθρωση του άρθρου 133 από την ίδια την Επιτροπή: να αποκτήσει πολύ μεγαλύτερη υποχρέωση λογοδοσίας, να διασφαλισθεί ότι το πρόγραμμα εργασιών και τα συμπεράσματά της είναι προσπελάσιμα και ότι η σύνθεσή της είναι ευρεία και περιεκτική.
Μόνο τότε, Πρόεδρε Πρόντι, ορισμένοι από εμάς θα μπορέσουμε με χαρά να εμπιστευθούμε στην Επιτροπή τους άκρως σημαντικούς τομείς των υπηρεσιών, των επενδύσεων και της πνευματικής ιδιοκτησίας.
Κύριε Πρόεδρε, ελπίζουμε ότι η Σύνοδος Κορυφής της ΕΕ στη Νίκαια θα είναι ένα ακόμη θετικό βήμα στην πορεία προς την ευρωπαϊκή ολοκλήρωση.
Η πρόσφατη έκθεση της Επιτροπής σχετικά με την πορεία των χωρών της Κεντρικής και Ανατολικής Ευρώπης που έχουν υποβάλει αίτηση για ένταξη πρέπει να πω ότι είναι ενθαρρυντική.
Χωρίς να θέλω καθόλου να μειώσω τις φιλοδοξίες και, για την ακρίβεια, τη δυνατότητα ορισμένων από αυτές τις χώρες να ενταχθούν στην Κοινότητα μέχρι το 2002, πιστεύω ότι δεν θα ήταν καλό για τις ίδιες ή για τα κράτη μέλη να επιτύχουν την ένταξή τους μέχρι την παραπάνω ημερομηνία αν δεν έχουν πρώτα διασφαλίσει μια μεθοδική μετάβαση με την ελάχιστη δυνατή αναταραχή για τις οικονομίες των υφισταμένων κρατών μελών.
Δεν πρέπει να ξεχνάμε ότι απώτερος στόχος μας είναι να δημιουργήσουμε ένα οικονομικό και κοινωνικό περιβάλλον που θα δώσει στην ΕΕ τη δυνατότητα να γίνει κυρίαρχος παίκτης στο διεθνές εμπόριο, με τις χώρες της Κεντρικής και Ανατολικής Ευρώπης να διαδραματίζουν σημαντικό ρόλο και να απολαμβάνουν τα οφέλη μιας ειρηνικής και σταθερής ευρωπαϊκής οικονομίας.
Αποδείξαμε στο παρελθόν ότι ο στόχος αυτός είναι εφικτός και, ως πολίτης ενός κράτους μέλους που επωφελήθηκε από μία σχεδιασμένη μετάβαση προς την ένταξή του, είμαι θετικά διακείμενος απέναντι σε μια διευρυμένη και ειρηνική Ευρώπη.
Ωστόσο, η διεύρυνση της Ευρωπαϊκής Ένωσης δεν πρέπει να αποδυναμώσει ή να εξαλείψει την επιρροή των μικρών κρατών μελών με μεγάλα εθνικά συμφέροντα, τα οποία πρέπει να προστατευθούν.
Από την πλευρά της Ιρλανδίας είναι σαφές ότι θέλουμε να διατηρήσουμε το δικαίωμά μας να ορίζουμε ένα μέλος στην Ευρωπαϊκή Επιτροπή, η οποία ελέγχει τη διαχείριση της κοινής γεωργικής πολιτικής, την αλιευτική πολιτική, την πολιτική των μεταφορών και άλλους σημαντικούς τομείς της κοινοτικής πολιτικής.
Πιστεύω επίσης ότι είναι σημαντικό να διατηρήσουμε τον έλεγχο στις αποφάσεις που αφορούν τις φορολογικές μας υποθέσεις και τα θέματα της κοινωνικής μας ασφάλισης.
Κύριε Πρόεδρε, απευθύνομαι στον Πρόεδρο της Επιτροπής και στον Πρόεδρο του Συμβουλίου στα γαλλικά, ώστε να γίνω κατανοητός στο μέγιστο δυνατό βαθμό.
Θα ήθελα ουσιαστικά, με την παρέμβασή μου, να αναφερθώ σε μία ιδέα που υπέβαλε η ομάδα εργασίας μου στο πλαίσιο της Ομάδας μας του ΕΛΚ-ΕΔ, και όχι να ασχοληθώ με τα προβλήματα της αντιπροσωπείας "θεματοφύλακα" στην οποία συμμετέχω και που είναι ιδιαίτερα γνωστή.
Διατηρούμε σοβαρές επιφυλάξεις για πολλά θέματα, κυρίως για το Χάρτη των Θεμελιωδών Δικαιωμάτων, για αρκετούς λόγους.
Δεν θα αναφερθώ στο θέμα αυτό καθώς θα το θίξει άλλος ομιλητής.
Η ιδέα που ανέφερα προηγουμένως είναι η εξής: να επικεντρώσουμε την προσοχή μας σε όσα θα συμβούν μετά τη Νίκαια.
Γνωρίζουμε, ύστερα από την ομιλία του Προέδρου Σιράκ ενώπιον του Σώματος αυτού, τον Ιούλιο, ότι προκύπτουν τουλάχιστον τρία μείζονα θέματα: η απλοποίηση των συνθηκών, οι αρμοδιότητες σε ευρωπαϊκό, εθνικό και περιφερειακό επίπεδο, που εγώ θα αποκαλούσα τα δικαιώματα των κρατών, σύμφωνα με μία αμερικανική έκφραση, - άρθρο 10 του Συντάγματος των ΗΠΑ - και τρίτον, η ισορροπία ανάμεσα στα θεσμικά όργανα· εδώ, όμως, θα πρέπει ίσως να εξετάσουμε κυρίως το ρόλο των εθνικών κοινοβουλίων, δηλαδή τον τρόπο διαχείρισης του Κοινοβουλίου μας στο μέλλον.
Όσον αφορά στο θέμα αυτό της διοίκησης, αναμένουμε από την Επιτροπή σχετική έκθεση.
Δεν θα ήταν προτιμότερο, πριν προχωρήσουμε, να συμβουλευθούμε τους λαούς μας και να μεριμνήσουμε για τη συμμετοχή τους στις δραστηριότητές μας, αντί να αναμένουμε ένα αποτέλεσμα, το οποίο θα τους καλέσουμε κατόπιν να επικυρώσουν με δημοψήφισμα, χωρίς να γνωρίζουν όλο το ιστορικό;
Θέτω λοιπόν το τρίτο μου ερώτημα: με ποιον τρόπο θα διαχειριστούμε το θέμα αυτό, ποιο είναι το χρονοδιάγραμμα, ποια είναι η διαδικασία, και ποια είναι η συμμετοχή στο σύστημα αυτό.
Κύριε Πρόεδρε, θα πρέπει να περιμένουμε την προσεχή Διακυβερνητική Διάσκεψη, το 2003-2004, για να διεξαγάγουμε τη σχετική με τα θεμελιώδη αυτά ζητήματα συζήτηση;
Κατά τη γνώμη μου, πρέπει να ξεκινήσουμε αμέσως μετά από τα αποτελέσματα της Νίκαιας.
Δεύτερον, η διαδικασία.
Έχει δίκιο ο πρόεδρος της Επιτροπής Συνταγματικών Υποθέσεων, πρέπει να ξεχάσουμε τις Διακυβερνητικές Διασκέψεις, πρέπει να ξεχάσουμε τους σοφούς, πρέπει να ξεχάσουμε τις κλειστές πόρτες.
Πρέπει να ξεκινήσουμε μία ευρεία συζήτηση με τους ευρωπαίους πολίτες, μεριμνώντας για τη συμμετοχή τους στις συζητήσεις μας.
Και τρίτον, η συμμετοχή, ασφαλώς των υποψήφιων προς ένταξη χωρών, ίσως όχι, όμως, των χωρών με τις οποίες δεν έχουμε αρχίσει ακόμη διαπραγματεύσεις, όπως η Τουρκία, διότι αυτό μου φαίνεται λίγο υπερβολικό.
Τελειώνοντας, θα ήθελα να σας παρακαλέσω, κύριε Πρόεδρε του Συμβουλίου, κύριε Πρόεδρε της Επιτροπής, να σκεφτείτε τους μηχανισμούς που είναι ανάγκη να εισαχθούν στη συνθήκη της Νίκαιας, ώστε να μπορέσουμε να διεξάγουμε την ευρεία αυτή συζήτηση, ώστε να αποφύγουμε την πρακτική του Κρεμλίνου, τη διεκπεραίωση, δηλαδή, όλων ανεξαιρέτως των υποθέσεων κεκλεισμένων των θυρών, ώστε να αρχίσουμε τη συζήτηση ενόψει ενός νέου ευρωπαϊκού πλαισίου, συνταγματικού ή όχι, ώστε να μπορέσουμε να έχουμε άμεση επαφή με τα εκλογικά μας σώματα και να σημειώσουμε τη μέγιστη δυνατή μελλοντική επιτυχία της Ευρωπαϊκής Ένωσης.
Κύριε Πρόεδρε, απευθύνομαι όχι μόνο στον Προεδρεύοντα του Συμβουλίου, αλλά και σε όλες τις κυβερνήσεις των κρατών μελών όταν λέω ότι αν δεν επιτευχθεί συμφωνία στη Νίκαια σχετικά με τα πολύ δύσκολα αυτά ζητήματα, αυτά δεν θα εξαφανιστούν.
Δεν θα είναι ευκολότερο να λυθούν μετά τη Νίκαια, θα είναι πιο δύσκολο.
Έτσι, είναι αναγκαίο να γίνει μια μεγάλη τελική προσπάθεια κατά τις δύο επόμενες εβδομάδες.
Το ίδιο ισχύει και για το ζήτημα της ψηφοφορίας με ειδική πλειοψηφία.
Όλες οι κυβερνήσεις λένε ότι χρειαζόμαστε τη ψηφοφορία με ειδική πλειοψηφία σε περισσότερα θέματα, όμως όλες έχουν τον κατάλογο με τις εξαιρέσεις τους.
Το πρόβλημα είναι ότι αν αντιπαραβάλουμε τους καταλόγους με τις εξαιρέσεις, θα δούμε ότι υπάρχουν πολύ λίγοι ουσιαστικοί τομείς στους οποίους όλοι συμφωνούν ότι πρέπει να ισχύει η ειδική πλειοψηφία.
Όλοι θα πρέπει να θυσιάσουν ορισμένες από τις πολύτιμες εξαιρέσεις τους, αν θέλουμε να καταλήξουμε σε αποτέλεσμα στη Νίκαια.
Φυσικά, οι κυβερνήσεις ορισμένων κρατών μελών θα δεχθούν επιθέσεις στις χώρες τους από τα κόμματα της αντιπολίτευσης και τους ευρωσκεπτικιστές, που θα λένε: "παραιτείσθε από το εθνικό δικαίωμα αρνησικυρίας" .
Αλλά πρέπει να γίνει κατανοητό ότι όλα τα κράτη μέλη έχουν το ίδιο δικαίωμα αρνησικυρίας.
Έτσι σε μια Ένωση με 27 κράτη μέλη, κάθε φορά που παραιτείστε από ένα δικαίωμα αρνησικυρίας υπάρχουν την ίδια στιγμή άλλα 26 αντίστοιχα δικαιώματα που παύουν να ισχύουν.
Συνεπώς, σε πράγματα τα οποία εσείς επιθυμείτε δε θα μπορούν πλέον οι άλλοι να προβάλλουν βέτο.
Όλοι μπορούν να βγουν κερδισμένοι από ένα σύστημα ψηφοφορίας με ειδική πλειοψηφία.
Αν θέλουμε την ψήφιση με ειδική πλειοψηφία να ισχύσει σε μεγαλύτερο μέρος της νομοθεσίας πρέπει να εφαρμοστεί παράλληλα με τη συναπόφαση, όχι μόνο για τους νέους τομείς που θα περάσουν στο σύστημα της ειδικής πλειοψηφίας, αλλά και για τους τομείς για τους οποίους ήδη ισχύει η ψήφιση με ειδική πλειοψηφία.
Αυτό είναι ουσιαστικό για τη δημοκρατία σε κοινοτικό επίπεδο.
Για να εγκριθεί η ευρωπαϊκή νομοθεσία πρέπει να περάσει από δυο δοκιμασίες: να γίνει δεκτή από τη συνέλευση των εκλεγμένων κυβερνήσεων στο Συμβούλιο και να γίνει δεκτή από τους άμεσα εκλεγμένους ευρωβουλευτές στο Ευρωπαϊκό Κοινοβούλιο.
Αυτές οι δυο δοκιμασίες αποτελούν εγγυήσεις για την ποιότητα και την αποδοχή της ευρωπαϊκής νομοθεσίας.
Δεν είναι κάτι το οποίο πρέπει να φοβόμαστε.
Η λειτουργία της διαδικασίας της συναπόφασης τα δύο τελευταία χρόνια δείχνει ότι είναι αποτελεσματική.
Για περισσότερες από τα τρία τέταρτα των υποθέσεων δεν χρειαζόμαστε καν την επιτροπή συνδιαλλαγής· οι δυο αναγνώσεις, στο Συμβούλιο και στο Κοινοβούλιο, είναι αρκετές για να καταλήξουμε σε συμφωνία.
Αφού λειτουργεί εδώ, μπορούμε να την κάνουμε να λειτουργήσει και σε όλο το φάσμα της νομοθεσίας.
Τέλος, υπάρχει το ζήτημα του αριθμού των εδρών στο Ευρωπαϊκό Κοινοβούλιο.
Γνωρίζουμε ότι μια οριστική λύση πρέπει να εφαρμοστεί για το Κοινοβούλιο που θα εκλεγεί το 2009, του οποίου η θητεία θα διαρκέσει μέχρι το 2014.
Ως τότε, είμαι σίγουρος ότι η Ευρωπαϊκή Ένωση θα έχει διευρυνθεί σε τουλάχιστον 27 κράτη μέλη.
Αλλά μια πρώτη μετάβαση θα πρέπει να γίνει και για το Κοινοβούλιο που θα εκλεγεί το 2004, γιατί τουλάχιστον ορισμένα κράτη μέλη θα εισέλθουν πριν ή κατά τη διάρκεια της θητείας του Κοινοβουλίου που θα εκλεγεί το 2004 και θα παραμείνει ως το 2009.
Πρέπει να κάνουμε τώρα λίγο χώρο για τη διεύρυνση σε αυτό το Κοινοβούλιο.
Αν ενταχθούν πολλά κράτη, ενδέχεται να υπερβούμε προσωρινά το όριο των 700, αλλά μια πρώτη προσαρμογή πρέπει να γίνει τώρα.
Είναι ευκολότερο να γίνουν δυο μικρά βήματα σχετικά με το θέμα αυτό παρά ένα μεγάλο και, ως εκ τούτου, προτρέπω τον Πρόεδρο να εμμείνει στο θέμα και καλώ όλες τις κυβερνήσεις να προβούν στους απαραίτητους συμβιβασμούς στη Νίκαια.
Κύριε Πρόεδρε, κύριε προεδρεύοντα του Συμβουλίου, κύριε Πρόεδρε της Επιτροπής, κυρίες και κύριοι συνάδελφοι, πριν από λίγο σα αυτή την αίθουσα, ο αγαπητός φίλος Elmar Brok μίλησε για εξετάσεις και αναφέρθηκε στο τι κάνουν οι μαθητές για να περάσουν τις εξετάσεις.
Και είναι βέβαιο ότι ένα από τα πράγματα που κάνουν οι μαθητές για να περάσουν τις εξετάσεις είναι μια επανάληψη πριν την ώρα του διαγωνίσματος.
Εγώ θα σας πω ποια είναι τα σημεία που νομίζω ότι πρέπει να επαναλάβετε ώστε να περάσετε τις εξετάσεις με άριστα.
Πρώτον, θα είναι πολύ σημαντικό στη Νίκαια, κύριε υπουργέ, και αυτό το λέω σε εσάς και μέσω υμών σε όλους τους συναδέλφους σας, να υιοθετηθεί μια συμφωνία μέσα από την οποία να διατηρείται και ο συσχετισμός δυνάμεων, μεγάλες - μικρές, αλλά και η διαθεσμική ισορροπία.
Δεύτερον, σε ότι αφορά το ζήτημα της Επιτροπής, το ξέρετε και εσείς, το ξέρουμε όλοι μας, το πρόβλημα της Επιτροπής δεν είναι οι αριθμοί.
Το πρόβλημα της Επιτροπής είναι η ποιότητα, δηλαδή θέλουμε μια νέα Επιτροπή με 27 Επιτρόπους, η οποία όμως να έχει πολιτικό ρόλο, να έχει ξανά πολιτικό ρόλο, και της οποίας ο Πρόεδρος να έχει εξουσίες ώστε να μπορεί η Επιτροπή να επιτελέσει το έργο της.
Σε ό,τι αφορά το θέμα των ψήφων στο Συμβούλιο, νομίζω ότι το σύστημα της διπλής πλειοψηφίας είναι το καλύτερο, γιατί είναι αντιπροσωπευτικότερο και αντικειμενικότερο.
Σε ό,τι αφορά την επέκταση της ειδικής πλειοψηφίας, συμφωνούμε ότι αν δεν κάνουμε ορισμένα βήματα προς την κατεύθυνση της επέκτασης, τότε θα έχουμε πάρα πολλά προβλήματα.
Έτσι, θα έλεγα ότι σαν πρώτο βήμα ο τομέας της εμπορικής πολιτικής θα έπρεπε να είναι ήδη δεδομένο ότι θα μπει κάτω από την επέκταση της ειδικής πλειοψηφίας.
Σε ό,τι αφορά την εξωτερική πολιτική, επειδή σήμερα ζούμε στον όμορφο κόσμο του Σολάνα, σας λέγω ότι εάν η κοινή εξωτερική πολιτική παραμείνει στο πλαίσιο της διακυβερνητικής συνεργασίας και μόνο, θα έχουμε διαπράξει ένα λάθος.
Η κοινή εξωτερική πολιτική πρέπει να ενταχθεί ολοκληρωτικά στην κοινοτική διαδικασία, γιατί μόνο έτσι θα υπάρχουν οι απαραίτητες ασφαλιστικές δικλείδες.
Τέλος, κύριε προεδρεύοντα του Συμβουλίου, δεν μπορώ να μην αναφερθώ στο ζήτημα του Χάρτη, ένα ζήτημα που συγκινεί εκατομμύρια ευρωπαίων πολιτών.
Είμαι της άποψης ότι στην Νίκαια πρέπει τουλάχιστον να γίνει αποδεκτός ο συμβιβασμός που ζητάμε στο Ευρωπαϊκό Κοινοβούλιο, δηλαδή ο συνδυασμός του Χάρτη με το άρθρο 6, παράγραφος 2.
Kύριε Πρόεδρε, θα ήθελα να επικεντρώσω την παρέμβασή μου σε τρία κεφαλαιώδη σημεία.
Ο κύριος Πρόεδρος του Συμβουλίου αναφέρθηκε στο ζήτημα των ενισχυμένων συνεργασιών και είπε ότι οδεύουμε προς μία συναίνεση σχετικά με το θέμα αυτό.
Θα ήθελα να ρωτήσω τόσο τον Πρόεδρο κ. Hubert Vedrine όσο και τον Πρόεδρο κ. Ρομάνο Πρόντι, ποιος είναι ο ρόλος που προβλέπεται ή που υποστηρίζουν για την Επιτροπή όσον αφορά τις ενισχυμένες συνεργασίες στο δεύτερο και στον τρίτο πυλώνα;
Το δεύτερο ζήτημα αφορά τη συνολική συμφωνία που ανέλυσε εδώ ο συνάδελφός μου και Πρόεδρος της Σοσιαλιστικής Ομάδας Enrique Barσn Crespo και η οποία αποτελεί ευτυχώς μέρος του ψηφίσματος που το Κοινοβούλιο αυτό σίγουρα θα εγκρίνει αύριο.
Σήμερα, τόσο στο Συμβούλιο όσο και στο Κοινοβούλιο, δεν έχουμε μία αποτύπωση της εξουσίας ανάλογη με τη διάσταση και τον αριθμό πολιτών που υπάρχουν σε κάθε κράτος, αλλά μία ισορροπία που βασίζεται στην αρχή της διπλής νομιμότητας μεταξύ της ένωσης κρατών και της ένωσης πολιτών.
Αλλά, σύμφωνα με τις διάφορες αναγνώσεις, αυτό που προετοιμάζεται αυτή τη στιγμή είναι μία τροποποίηση αυτής της ισορροπίας και η ενίσχυση της αντιπροσώπευσης των μεγάλων χωρών, τόσο στο Συμβούλιο όσο και στο Κοινοβούλιο.
Και αυτό δεν είναι δίκαιο ούτε αποδεκτό.
Επομένως, θα ήθελα να επιμείνω για μία ακόμη φορά ότι στο Συμβούλιο η μέθοδος που θα εγκριθεί για τη λήψη αποφάσεων πρέπει να είναι η μέθοδος της διπλής πλειοψηφίας (όχι μόνο είναι πιο κατανοητή αλλά είναι και πιο δίκαιη), και ότι στο Ευρωπαϊκό Κοινοβούλιο μπορεί να διατηρηθεί η σημερινή μέθοδος και να εφαρμοστεί αυτή η γραμμική μείωση όταν θα έλθουν οι νέοι βουλευτές.
Πιστεύω ότι αυτή η τελική φωτογραφία είναι πιο ισόρροπη, πιο δίκαιη και λαμβάνει υπόψη μία ιστορική πραγματικότητα την οποία αυτοί που οικοδομούν την Ευρώπη δεν μπορούν να παραγνωρίσουν: ότι τα κράτη υπάρχουν και υπάρχει μία σχέση μεταξύ των κρατών και των πολιτών κάθε χώρας ενώ δεν υπάρχει μία πιο ισχυρή σχέση μεταξύ όλων των πολιτών και της ίδιας της Ευρώπης.
Τέλος, το ζήτημα του Χάρτη των Θεμελιωδών Δικαιωμάτων: ο κύριος Πρόεδρος του Συμβουλίου ήταν ειλικρινής και τον ευχαριστώ για αυτή την ειλικρίνεια.
Είπε ότι υπάρχουν χώρες, ότι υπάρχουν κυβερνήσεις που δέχονται ακόμη και να μην εγκριθεί ο Χάρτης εάν ενσωματωθεί στις Συνθήκες.
Είναι απαράδεκτο αυτό να λέγεται με αυτό τον τρόπο.
Τι θα σκεφτεί ένας ευρωπαίος πολίτης όταν ακούσει να λένε ότι οι κυβερνήσεις είναι διατεθειμένες να καταγραφούν ορισμένα πράγματα αλλά δεν συμφωνούν τα πράγματα αυτά να έχουν νομική αξία και ισχύ;
Τι μήνυμα στέλνουμε εμείς στις υποψήφιες για ένταξη χώρες όταν τους λέμε ότι, για να ενταχθούν στην ενιαία αγορά, πρέπει να υπαχθούν σε αυτό που τους επιβάλλουμε αλλά, όσον αφορά το Χάρτη των Θεμελιωδών Δικαιωμάτων, δεν απαιτούμε να τον επικυρώσουν;
Δηλαδή στέλνουμε το μήνυμα ότι αυτή η Ευρώπη μεταχειρίζεται καλύτερα τους καταναλωτές παρά τους πολίτες της Ευρωπαϊκής Ένωσης.
Και, επομένως, παροτρύνουμε για άλλη μια φορά την Προεδρία και απευθύνουμε έκκληση να καταβάλει κάθε προσπάθεια ώστε στη Νίκαια να υπάρξει τουλάχιστο μία αναφορά στις Συνθήκες, διότι είναι ο καλύτερος τρόπος να τιμήσουμε την εργασία των ευρωπαίων βουλευτών, της Επιτροπής και επίσης των εκπροσώπων των κυβερνήσεων που συμμετείχαν στη συνέλευση για την εκπόνηση του Χάρτη.
Κύριε Πρόεδρε, σήμερα η Πρόεδρος της Λετονίας επισκέφθηκε το Ευρωπαϊκό Κοινοβούλιο.
Η ιστορία της κ. Vike Freiberga είναι χαρακτηριστική του θάρρους που δείχνουν στις αντίξοες περιστάσεις οι λαοί της Κεντρικής και Ανατολικής Ευρώπης.
Επτά χρονών κοριτσάκι αναγκάστηκε να εγκαταλείψει τη χώρα της ενώπιον της προέλασης του Κόκκινου Στρατού, να γίνει πρόσφυγας που κρυβόταν σε χαντάκια για να προφυλαχθεί από τους βομβαρδισμούς των σοβιετικών αεροσκαφών.
Θα μπορούσαμε να θυμηθούμε επίσης τον ηρωισμό της Solidarnosc στην Πολωνία, τον Πρόεδρο της Τσεχικής Δημοκρατίας Βάτσλαβ Χάβελ, τις γενιές στην Ουγγαρία από το 1956 και μετά που προσπαθούν να αποκαταστήσουν την ελευθερία και την ανεξαρτησία τους.
Από τη μία πλευρά, Υπουργέ Vedrine, βλέπουμε θάρρος ή ακόμη και ηρωισμό· από την άλλη βλέπουμε το Συμβούλιο των Υπουργών, τη ΔΔ που πρόκειται να συγκληθεί στη Νίκαια: βλέπουμε να υπάρχει το ίδιο θάρρος και αποφασιστικότητα για την επιτυχία της;
Επί του παρόντος, όπως είπατε και στην ομιλία σας, αυτό που βλέπουμε είναι διχόνοιες, αντιπαραθέσεις και την προοπτική της αποτυχίας.
Θα μπορέσετε στη Νίκαια να υποστηρίξετε το ψήφισμα του Ευρωπαϊκού Κοινοβουλίου που απαιτεί να γίνουν οι κατάλληλες προετοιμασίες ώστε να μπορέσουν οι λαοί της Κεντρικής και Ανατολικής Ευρώπης να ψηφίσουν στις επόμενες εκλογές για το Ευρωπαϊκό Κοινοβούλιο το 2004;
Εσείς, Πρόεδρε Πρόντι, και ο Επίτροπος Verheugen θα δώσετε στην Επιτροπή εντολή να ανοίξει τα κεφάλαια αυτά για τις υποψήφιες χώρες που έχουν επιτύχει όλα όσα τους έχουμε ζητήσει ως τώρα, έτσι ώστε στη Νίκαια να μπορέσουμε να κοιτάξουμε στα μάτια τους λαούς της Κεντρικής και Ανατολικής Ευρώπης και να τους πούμε: ναι, καταφέραμε να κάνουμε τις απαραίτητες μεταρρυθμίσεις και εντός της διάρκειας της θητείας ενός Κοινοβουλίου θα μπορέσετε να λάβετε τις θέσεις σας στις Βρυξέλλες και το Στρασβούργο.
Δεν πιστεύω ότι έχουμε το περιθώριο να αποτύχουμε.
Έχουμε συζητήσει για τα άλυτα ζητήματα του Αμστερνταμ.
Οι λαοί της ΕΕ και οι λαοί των υποψήφιων χωρών δεν θα δεχθούν την προοπτική να μείνουν άλυτα ζητήματα στη σύνοδο κορυφής της Νίκαιας και μιας δεύτερης ΔΔ το 2004.
Ελπίζω ότι θα είμαστε σε θέση να συγχαρούμε τη γαλλική Προεδρία για την επιτυχία της, αλλά αν αποτύχετε, θα είμαστε αυστηροί στις επικρίσεις μας.
Κύριε Πρόεδρε, εκ πρώτης όψεως, η Σύνοδος Κορυφής της Νίκαιας σχετίζεται με τις προσαρμογές που είναι απαραίτητες και τη ρύθμιση των υπολοίπων ενόψει της διεύρυνσης.
Όμως, υπάρχουν πολύ περισσότερα θέματα.
Η Νίκαια δεν σχετίζεται μόνο με το ερώτημα εάν και κατά πόσον τα κράτη μέλη θέλουν να παραιτηθούν από το δικαίωμα να εκπροσωπούνται από έναν Επίτροπο, αλλά κυρίως με τη βούληση των κρατών μελών να δώσουν μια συγκεκριμένη υπόσταση στην ευρωπαϊκή πολιτική συνεργασία η οποία υπερβαίνει τα εθνικά συμφέροντα και καλύπτει τα συμφέροντα του ευρωπαίου πολίτη.
Τον τελευταίο καιρό, διαπιστώσαμε σε επανειλημμένες περιπτώσεις ότι δεν μπορούσε σε καμία περίπτωση να γίνει λόγος για πολιτική συνεργασία.
Κλασικό παράδειγμα είναι βεβαίως τα εθνικά μέτρα που ήταν αποτέλεσμα της αντίδρασης στην αναταραχή που προέκυψε από τις υψηλές τιμές για το πετρέλαιο και τη βενζίνη, τη στιγμή που η ανάληψη κοινής δράσης θα μπορούσε να αυξήσει κατά πολύ στα μάτια του πολίτη την αξιοπιστία της ευρωπαϊκής πολιτικής συνεργασίας.
Για την εμβάθυνση της Ευρωπαϊκής Ένωσης, οι αρχηγοί των κυβερνήσεων θα πρέπει να αλλάξουν πορεία στη Νίκαια και να επεκτείνουν σημαντικά τον αριθμό των περιπτώσεων που οι αποφάσεις θα λαμβάνονται με ειδική πλειοψηφία.
Εάν θέλουμε πραγματικά να εμβαθύνουμε την ευρωπαϊκή πολιτική συνεργασία, πρέπει οπωσδήποτε να ρυθμιστεί και το θέμα του δημοκρατικού ελέγχου επί των ευρωπαϊκών διαδικασιών λήψης αποφάσεων.
Γι' αυτό και οι αποφάσεις που λαμβάνονται με ειδική πλειοψηφία πρέπει να είναι πάντα συνδεδεμένες με το δικαίωμα συναπόφασης του Κοινοβουλίου.
Την περασμένη περίοδο, το Συμβούλιο υιοθέτησε το 80% των τροπολογιών που κατατέθηκαν από το Ευρωπαϊκό Κοινοβούλιο.
Προφανώς λοιπόν προσφέρουμε μία τεράστια ποιοτική συμβολή.
Όπως είπε η συνάδελφος Berθs, δεν είναι δυνατόν να συνεχίσουμε, από τη μία πλευρά, να έχουμε το δικαίωμα συναπόφασης σε θέματα που αφορούν τους καταναλωτές και, από την άλλη, να έχουμε μόνο συμβουλευτικές αρμοδιότητες σε θέματα που άπτονται της γεωργίας.
Ας αναλογιστούμε την πρόσφατη κρίση της ΣΕΒ.
Πώς πρέπει να το εξηγήσουμε αυτό στους πολίτες μας;
Ο συνάδελφος Mιndez de Vigo παρέπεμψε ορθώς πριν από λίγο στο Χάρτη.
Πρόκειται για ένα θέμα για το οποίο το Ευρωπαϊκό Κοινοβούλιο ενδιαφέρεται όλως ιδιαιτέρως.
Ο Χάρτης των Θεμελιωδών Δικαιωμάτων των πολιτών δίνει υπόσταση στην Ευρώπη των πολιτών.
Τώρα όμως που ο χάρτης αυτός θα πρέπει στη Νίκαια να συμπεριληφθεί στις συνθήκες, διάφορες κυβερνήσεις των κρατών μελών δείχνουν την αντίθεσή τους.
Αυτό για μας είναι απαράδεκτο, γιατί με την ενσωμάτωση του εγγράφου αυτού στις συνθήκες της Ευρωπαϊκής Ένωσης θα συμπεριληφθούν στις ευρωπαϊκές διαρθρώσεις βασικά πρότυπα και αξίες του κράτους δικαίου και του κοινωνικού κράτους ευημερίας.
Θα ήθελα να προειδοποιήσω για το ενδεχόμενο να τηρήσουν οι αρχηγοί των κυβερνήσεών μας μινιμαλιστική στάση στη Νίκαια.
Όπως είπε και ο Πρόεδρος της Επιτροπής, κ. Πρόντι, ο συνδυασμός της διαδικασίας λήψης αποφάσεων με ειδική πλειοψηφία και της συναπόφασης, άρθρο 62 για τη διασύνδεση του Χάρτη με τις συνθήκες, είναι για μας η τελική δοκιμή στην οποία θα υποβληθούν οι αρχηγοί των κυβερνήσεών μας.
Στις Κάτω Χώρες έχουμε μία παροιμία που λέει: όταν κανείς τοποθετήσει τον πήχη πολύ χαμηλά σκοντάφτει επάνω του.
Αυτό όμως δεν επιτρέπεται να συμβεί με το ευρωπαϊκό εγχείρημα.
Εάν σκοντάψουμε, το Ευρωπαϊκό Κοινοβούλιο θα απορρίψει τη νέα κατάσταση.
Συνεπώς, υπολογίζουμε στην επιτυχία η οποία όμως εναπόκειται σε εσάς.
Κύριε Πρόεδρε, τις ημέρες αυτές θα μπορούσαμε να εκφράσουμε τον ιδιαίτερο θαυμασμό μας προς τις Ηνωμένες Πολιτείες Αμερικής.
Η χώρα αυτή έχει περιέλθει στη σοβαρότερη συνταγματική κρίση της τελευταίας εκατονταετίας και το μόνο που λένε οι αρμόδιοι είναι ότι το γεγονός ότι μπορούν να αντέχουν την κρίση αυτή αποτελεί απόδειξη της καλής λειτουργίας του συστήματός τους.
Αν είχαμε και εμείς έστω και λίγη από αυτή την νοοτροπία, εάν δίναμε λιγότερη έμφαση στα πράγματα που δεν πάνε καλά στο δικό μας ημισφαίριο και ασχολιόμαστε κάπως περισσότερο με τα πράγματα που πάνε καλά, τότε πιστεύω ότι θα είμαστε αρκετά πιο ευτυχείς απ' ό,τι συμβαίνει σήμερα.
Συμφωνώ με όλους εκείνους οι οποίοι υποστηρίζουν ότι το Συμβούλιο θα πρέπει να υποβληθεί σε εξετάσεις.
Έχω και εγώ τις επιφυλάξεις μου.
Ελπίζω ότι τελικά θα κάνουν αυτό που συνέστησε ο Elmar Brok.
Εάν το κάνουν, τότε θα σημειώσουν επιτυχία.
Σε διαφορετική περίπτωση θα συμβεί το αντίθετο.
Κατ' εμέ, αυτό ισχύει περισσότερο για την κοινωνική πολιτική και για τον Χάρτη, ο οποίος πρέπει κατά κάποιο τρόπο να αναγνωριστεί στα πλαίσια της συνθήκης.
Γιατί όμως σκεφτόμαστε πάντοτε ότι είμαστε χειρότεροι από τους άλλους ενώ δεν υπάρχουν αντικειμενικοί λόγοι γι' αυτό;
Πιστεύω ότι αυτό οφείλεται εν μέρει σε μια κάποια ανασφάλεια που αισθάνεται το Κοινοβούλιο αλλά και το Συμβούλιο και η Επιτροπή, όταν προωθούμε το μήνυμά μας, αλλά και ότι, από την άλλη πλευρά, είναι απόρροια των απλών αλλά και των υποχθόνιων επιθέσεων εκ μέρους των επονομαζόμενων "σκεπτικιστών" .
Οι οποίοι δεν έχουν τίποτα να προσφέρουν.
Αυτό που προσφέρουν είναι ένα είδος "Βαλκανίων" .
Δηλαδή ότι χειρότερο υπάρχει.
Τα Βαλκάνια είναι το ιδανικό των σκεπτικιστών.
Όταν ακούμε τον κ. Bonde να μιλάει διαπιστώνουμε ότι τα Βαλκάνια αντιπροσωπεύουν το ιδανικό του.
Περισσότερα δεν μπορούμε να περιμένουμε από εκείνον.
Όταν στη συνέχεια διαπιστώνουμε ότι οι άνθρωποι αυτοί δεν έχουν καμία εναλλακτική να προσφέρουν, ότι το μόνο που θα έκαναν θα ήταν να μας δημιουργήσουν πολλά προβλήματα και ότι η κατάσταση στη βιομηχανία μας θα ήταν πολύ χειρότερη από ό,τι τώρα, τότε το μόνο που μπορώ να διαπιστώσω είναι ότι ασχολούμαστε υπερβολικά μαζί τους.
Πιστεύω ότι τώρα είναι πλέον η σειρά του Συμβουλίου να προσπαθήσει να υπερβεί το εθνικό συμφέρον και να δράσει με βάση το γενικότερο συμφέρον της Ευρώπης, διότι εάν είμαστε μονιασμένοι θα αντέξουμε, διαφορετικά θα πέσουμε, και αυτό δεν πρέπει σε καμία περίπτωση να το λησμονούμε.
Κύριε Πρόεδρε, κυρίες και κύριοι συνάδελφοι, η μεγαλύτερη αποτελεσματικότητα της Ευρωπαϊκής Ένωσης στον τομέα της εμπορικής πολιτικής και της πολιτικής εξωτερικού εμπορίου αποτελεί μια από τις βασικές αξιώσεις του Ευρωπαϊκού Κοινοβουλίου και της Επιτροπής.
Εσείς, κύριε Πρόντι, το υπογραμμίσατε ρητά προ ολίγου.
Αν θεωρήσουμε, κύριε Προεδρεύοντα του Συμβουλίου, ότι η γαλλική Προεδρία διαδραματίζει αποφασιστικό ρόλο σε αυτό, πρέπει να πούμε ότι σήμερα, λίγες μέρες πριν από τη Διακυβερνητική Διάσκεψη, βρισκόμαστε στο μηδέν.
Εσείς, κύριε Προεδρεύοντα του Συμβουλίου, έχετε την ευθύνη για την επιτυχία αυτού του σχεδίου, και διαθέτετε επίσης την απαιτούμενη ελευθερία κινήσεων.
Εκτός της ελεύθερης κυκλοφορίας εμπορευμάτων, θα πρέπει να συμπεριλάβουμε και τη σχετική με αυτά ελεύθερη κυκλοφορία υπηρεσιών, τις επενδύσεις, την πνευματική ιδιοκτησία και τον ανταγωνισμό στη λήψη πλειοψηφικών αποφάσεων του Συμβουλίου των Υπουργών, όπως επίσης να τροποποιήσουμε ανάλογα το άρθρο 133 παρ.
1 της Συνθήκης.
Αυτή είναι η βασική μας απαίτηση.
Σε εμάς, στην Ευρωπαϊκή Ένωση δηλαδή, αντιστοιχεί το 40% του εμπορίου και των υπηρεσιών παγκοσμίως, ενώ στις ΗΠΑ μόνο το 20%.
Γι' αυτό φέρουμε το βάρος της ευθύνης παγκοσμίως για το άνοιγμα και άλλων αγορών καθώς και για τις ευκαιρίες εισαγωγής των δικών μας συστημάτων τεχνολογίας και υπηρεσιών σε πολλές χώρες ανά τον κόσμο.
Η μεγάλη πλειοψηφία των εκπροσώπων των κυβερνήσεων - κι αυτό το διαπίστωσα προσωπικά στην Επιτροπή Συνταγματικών Υποθέσεων - συνηγορεί υπέρ της ενίσχυσης του ρόλου της Ευρωπαϊκής Ένωσης και την απαιτεί μάλιστα.
Από ό,τι φαίνεται όμως, η γαλλική κυβέρνηση διστάζει χωρίς λόγο.
Ας μην λησμονούμε ότι η Γαλλία ως μεγάλη οικονομική δύναμη στην Ευρωπαϊκή Ένωση θα έχει άμεσο όφελος όταν η Ευρωπαϊκή Ένωση θα μπορεί με μια ψήφο να επιβληθεί έναντι των μεγάλων εμπορικών χώρων του κόσμου, των Ηνωμένων Πολιτειών, του Καναδά και των ασιατικών κρατών.
Θεωρούμε ότι η Γαλλία ορθώς υποστηρίζει ενεργά ορισμένα σημαντικά συμφέροντά της στον τομέα της πολιτισμικής της ταυτότητας, η οποία είναι συνδεδεμένη με την πολιτισμική ταυτότητα ολόκληρης της Ευρώπης.
Συνηγορούμε υπέρ μιας συμβιβαστικής λύσης που θα προβλέπει ομοφωνία όπου θίγονται αυτά τα συμφέροντα, και πιστεύω ότι υπάρχει ακόμα τρόπος για να κινήσουμε τα πράγματα.
Κύριε Πρόεδρε, μέχρι τώρα οι οιωνοί δεν ήταν καλοί πριν από κάθε Διακυβερνητική Διάσκεψη.
Υπερίσχυαν τα ανοιχτά ζητήματα και το κοινό έδαφος ήταν περιορισμένο.
Σήμερα, λίγες μόνο μέρες πριν την επικείμενη Διακυβερνητική Διάσκεψη, οι οιωνοί δεν είναι και πάλι καλοί.
Αυτή τη φορά είναι παραδόξως η διαγραφόμενη συναίνεση που προκαλεί σε πολλούς από μας πολιτικούς προβληματισμούς.
Η συμφωνία που γίνεται μέρα με τη μέρα πιο πιθανή δεν αποτελεί μεν τον μικρότερο κοινό παρανομαστή, δεν παύει όμως, δυστυχώς, να είναι μόνον ένας πολύ μικρός κοινός παρανομαστής.
Πολλοί από μας φοβούνται λοιπόν ότι οι θεσμικές μεταρρυθμίσεις που θα αποφασιστούν στη Νίκαια στην ουσία δεν θα καταστήσουν την Ένωση σε θέση να προχωρήσει στη μεγάλη διεύρυνση με παραπάνω από 12 κράτη μέλη, ή τουλάχιστον αυτό δεν θα καταστεί δυνατό χωρίς περαιτέρω ευρείες μεταρρυθμίσεις.
Τολμώ να εκφράσω την αμφιβολία μου για το κατά πόσον θα είναι πιο εύκολο να επιτευχθεί ομοφωνία από ό,τι τώρα στη νέα διευρυμένη οικογένεια.
Μπορούμε όμως τουλάχιστον να ελπίζουμε.
Εκτός από τον συνολικό απολογισμό της επικείμενης Διακυβερνητικής Διάσκεψης, μου προξενεί ανησυχία και μια μικρή αλλά δυστυχώς όχι ασήμαντη λεπτομέρεια.
Στο ψήφισμα για τη Νίκαια, για το οποίο συζητάμε εδώ, υπάρχει στο σημείο 6 μια τελευταία φράση.
Εν ολίγοις αναφέρει ότι στη διαδικασία του άρθρου 7 της Συνθήκης ΕΕ περί διακύβευσης της δημοκρατίας, των ανθρωπίνων δικαιωμάτων κτλ., θα πρέπει και το Κοινοβούλιο να αποκτήσει δικαίωμα πρωτοβουλίας.
Αυτό θα επηρέαζε γενικά τον κεντρικό ρόλο της Επιτροπής.
Το μονοπώλιο που κατέχει όσον αφορά την ανάληψη πρωτοβουλιών είναι αναγκαίο στην Ένωσή μας.
Εντούτοις, το δικαίωμα ανάληψης πρωτοβουλίας από το Ευρωπαϊκό Κοινοβούλιο θα άνοιγε διάπλατα την πόρτα για την κομματική και πολιτική αυθαιρεσία σε αυτό το ιδιαίτερα ευαίσθητο ζήτημα.
Μήπως οι ευρωπαίοι σοσιαλδημοκράτες που κατέθεσαν αυτήν την πρόταση επιδιώκουν στο εξής κάθε ψηφοφορία, στην οποία δεν επιτυγχάνεται πλειοψηφία της αριστερής παράταξης, να αποτελεί αφορμή για την εισαγωγή μιας ευρωπαϊκής Εκκλησίας του Δήμου;
Θέλω να σας προειδοποιήσω, και παρακαλώ να καταψηφίσετε αύριο αυτή τη φράση!
Κύριε Πρόεδρε, αξιότιμοι συνάδελφοι, η γαλλική Προεδρία της Ένωσης και ο Ζακ Σιράκ με τον ενεργό ζήλο του επέστησαν την προσοχή της Ευρώπης σε μια σειρά ζητήματα υψίστης σημασίας για το μέλλον μας.
Για το λόγο αυτό, οι πρωταγωνιστές της Συνόδου Κορυφής της Νίκαιας θα έχουν ένα δύσκολο έργο να επιτελέσουν, ένα έργο υψηλού επιπέδου και, ως εκ τούτου, ανάλογο των φιλόδοξων σχεδίων της Ένωσης.
Πρόεδρε Πρόντι, τόσο για σας όσο και για τους αρχηγούς κρατών και κυβερνήσεων, από κοινού με τους οποίους θα πρέπει να δώσετε λύση στα πολυάριθμα προβλήματα που τίθενται υπό συζήτηση, θα υπάρξουν δυσκολίες: ξεκινάμε από την απαραίτητη διεύρυνση, περνάμε στη μεταρρύθμιση των θεσμικών οργάνων, με την τροποποίηση των μηχανισμών που έχουν πια ξεπεραστεί από τις εξελίξεις, και καταλήγουμε στη διακήρυξη του Χάρτη των Δικαιωμάτων, το πρώτο πραγματικό βήμα προς το Ευρωπαϊκό Σύνταγμα, στο οποίο πιστεύουμε.
Όσον αφορά την ελευθερία, τα ατομικά δικαιώματα, την επιστημονική έρευνα, τον κύριο λόγο θα πρέπει να τον έχουν οι λαοί και οι εκπρόσωποί τους, που συνεδριάζουν στο Ευρωπαϊκό και στα εθνικά κοινοβούλια.
Γι' αυτόν ακριβώς το λόγο, κύριε Πρόεδρε, απευθύνουμε από αυτή την αίθουσα έκκληση να μην μετατραπούν οι Βρυξέλλες και το Στρασβούργο σε αντηχεία εθνικών εκλογικών ζητημάτων: βρισκόμαστε εδώ για να οικοδομήσουμε την Ευρώπη του μέλλοντος, που θα μεταρρυθμίσει εκ βάθρων τους απηρχαιωμένους μηχανισμούς, για να υλοποιήσει μια κοινωνική οικονομία αγοράς, η οποία θα δημιουργεί απασχόληση και ανάπτυξη.
Όλα αυτά δεν μπορούμε να τα κάνουμε χωρίς τη συμμετοχή και την ενεργό υποστήριξη των λαών, οι οποίοι θα πρέπει να θεωρούν τα ευρωπαϊκά θεσμικά όργανα χώρο προστασίας των δικαιωμάτων τους και εγγυητή του μέλλοντός τους, και όχι το βασίλειο της γραφειοκρατίας και των ανούσιων αντεκδικήσεων μιας χωριάτικης μικροπολιτικής.
Ας πράξουμε όλοι τα δέοντα, ώστε η Νίκαια να μην αποτελέσει ένα καταληκτικό σημείο, αλλά το εφαλτήριο για ένα φιλόδοξο σχέδιο.
Εν ολίγοις, όλοι μας πρέπει να βάλουμε ψηλά τον πήχυ και, για να το κάνουμε αυτό, θα πρέπει να έχουμε πίστη σε όσα κάνουμε.
Κύριε Πρόεδρε, εμείς οι βουλευτές της Forza Italia και της Ομάδας του Ευρωπαϊκού Λαϊκού Κόμματος έχουμε αυτή την πίστη και θα διαδραματίσουμε πρωταγωνιστικό ρόλο, μαζί σας, στην οικοδόμηση της Ευρώπης των πολιτών.
.
(FR) Κύριε Πρόεδρε, θα ήθελα καταρχάς να ευχαριστήσω τους βουλευτές για την τόσο ποιοτική αυτή συζήτηση.
Βρισκόμαστε λοιπόν εν αναμονή ενός πραγματικά σημαντικού, πραγματικά δύσκολου Ευρωπαϊκού Συμβουλίου και γνωρίζουμε εκ πείρας, στην περίπτωση αυτή, την ένταση που επικρατεί γενικά, την οποία μπορούμε ορισμένες φορές μάλιστα να αντιληφθούμε, αν προσέξουμε, σε ορισμένα άρθρα που δημοσιεύονται συχνά στον Τύπο, γεγονός που δεν αποτελεί έκπληξη για τους έμπειρους Ευρωπαίους.
Θεωρώ ότι η συζήτηση αυτή ήταν ιδιαίτερα ποιοτική, ιδιαίτερα περιεκτική, ιδιαίτερα χρήσιμη.
Εξάλλου αυτός είναι και ο λόγος για τον οποίο ήρθα εδώ.
Θα τη λάβω υπόψη μου στο μέγιστο δυνατό βαθμό.
Σκοπεύω μάλιστα να ενημερώσω σχετικά τον Πρόεδρο της Δημοκρατίας που θα έχει την προεδρία του Ευρωπαϊκού Συμβουλίου της Νίκαιας, τον Πρωθυπουργό και τους συναδέλφους μου του Συμβουλίου "Γενικές Υποθέσεις" , την ερχόμενη Δευτέρα.
Επομένως, ως προς αυτό, ήταν ιδιαίτερα χρήσιμη.
Ωστόσο, θα ήθελα να σημειώσω, παρόλο που η τακτική αυτή της συζήτησης είναι ιδιαίτερα χρήσιμη, καθώς εγείρει πολλά εύστοχα ερωτήματα και προτάσεις, ότι η εντύπωση που μου άφησαν οι παρεμβάσεις στο σύνολό τους είναι ιδιαίτερα αρνητική.
Δεν πιστεύω ότι η γενική εντύπωση που σχημάτισα ακούγοντας τις - τελείως διαφορετικές, ωστόσο, και πληθωρικές - παρεμβάσεις αντικατοπτρίζει ακριβώς την πραγματικότητα της σημερινής Ευρώπης, η οποία εξελίσσεται και σημειώνει ουσιαστική πρόοδο.
Επομένως, υπάρχει κάποια δυσαναλογία ανάμεσα στις ανησυχίες που διατυπώθηκαν, τις οποίες άκουσα με προσοχή και ασφαλώς σέβομαι, και την πρόοδο, που είναι ωστόσο σημαντική.
Για παράδειγμα, θα αναφέρω πάλι τη συμφωνία που μόλις επιτεύχθηκε στο θέμα της φορολογικής εναρμόνισης, και μάλιστα με ομοφωνία· πρόκειται για μία συμφωνία που προσπαθούσαμε να επιτύχουμε εδώ και χρόνια.
Νομίζω μάλιστα ότι το θέμα αυτό συζητήθηκε για πρώτη φορά το 1989.
Επομένως, πρέπει επίσης, όπως είπε κάποιος από εσάς, υπονοώντας την αμερικανική αισιοδοξία και τον τρόπο με τον οποίο οι Αμερικανοί μιλούν για τους εαυτούς τους, πρέπει επίσης να είμαστε ικανοί να αξιολογούμε την εξέλιξη και την πρόοδο.
Σχετικά με την ακολουθούμενη μέθοδο, ειλικρινά, δεν βλέπω άλλη επιλογή όταν υπάρχει η ευθύνη της άσκησης της Προεδρίας.
Η ευθύνη αυτή δεν μας παρέχει καμία επιπλέον εξουσία, δεν μας επιτρέπει να υποκαταστήσουμε τους άλλους, μας προσθέτει καθήκοντα, που επιτελούμε κατά το βέλτιστο δυνατό τρόπο.
Δεν βλέπω ποια άλλη μέθοδο θα μπορούσαμε να υιοθετήσουμε, όσον αφορά στην επεξεργασία τόσο πολύπλοκων θεμάτων όπως είναι τα θεσμικά, εκτός από το να τα εξετάσουμε ένα προς ένα, να διαπιστώσουμε ποιες είναι οι θέσεις των μεν και των δε, να προσπαθήσουμε να προσδιορίσουμε τα περιθώρια ελιγμών, να ενημερωθούμε για τις δυνατότητες ευελιξίας όλων των πλευρών και να υποβάλουμε προτάσεις που θα λαμβάνουν υπόψη τους τα ανωτέρω.
Μπορούμε να πράξουμε κατ' αυτόν τον τρόπο, η Προεδρία, όμως, δεν μπορεί, όταν αισθάνεται εγκλωβισμένη στα διαβήματα και τις προσδοκίες της, να μην λαμβάνει υπόψη τις θέσεις των κρατών μελών.
Κάτι τέτοιο δεν θα ήταν δημοκρατικό.
Παραδείγματος χάριν, όσον αφορά στο Χάρτη - γνωρίζετε πολύ καλά ότι η γαλλική Προεδρία δραστηριοποιήθηκε στο θέμα αυτό.
Διαπίστωσε, όμως, δυστυχώς ότι αρκετά κράτη μέλη σκόπευαν να αρνηθούν ακόμη και την ίδια την ύπαρξη του Χάρτη σε περίπτωση που αυτός αποκτούσε νομική ισχύ.
Ορισμένα κράτη μέλη αρνούνταν ακόμη οποιαδήποτε μνεία στα κοινωνικά θέματα ή στα νέα δικαιώματα.
Έπρεπε ωστόσο να προχωρήσουμε, να προβούμε σε ένα συμβιβασμό, έχοντας στο νου ότι, στην ιστορία της Ευρώπης, υπάρχουν πολιτικά κείμενα που επηρέασαν σημαντικά τις ιδέες, τις νοοτροπίες, τα πολιτικά επιτεύγματα, αν και σε ορισμένες περιπτώσεις, δεν είχαν νομική ισχύ ή δεν την είχαν ακόμη αποκτήσει.
Πρόκειται ακριβώς για την περίπτωση του εποικοδομητικού συμβιβασμού.
Μόλις επιτυγχάνεται η εν λόγω συμφωνία σε ένα κείμενο, το οποίο μάλιστα είναι καλό, έχει προετοιμαστεί με προσοχή από τη Συνέλευση, διαβάζεται ικανοποιητικά, είναι εμπνευσμένο, ορισμένες χώρες δηλώνουν: πρέπει να ενσωματωθεί στο άρθρο 6.
Τι πρέπει να κάνει λοιπόν η Προεδρία, καθώς συμμεριζόμαστε την προσέγγιση αυτή ως χώρα;
Προτείναμε την ενσωμάτωση του Χάρτη κατά τις συζητήσεις και αρκετές χώρες δήλωσαν: "Όχι, εάν επιμείνετε στο άρθρο 6, θα αρνηθούμε και την ίδια την ύπαρξη του Χάρτη" .
Δεν τίθεται καθόλου λοιπόν θέμα διακήρυξης, δεν πρόκειται για πρόβλημα διαφάνειας.
Όλες οι διαδικασίες είναι απολύτως διαφανείς.
Κανένα στοιχείο δεν αγνοείται.
Όλα συζητούνται εξαντλητικά.
Γνωρίζετε τα πάντα, ορισμένες, όμως, χώρες συμφώνησαν με το κείμενο του Χάρτη μόνο υπό τον όρο ότι το κείμενο αυτό θα παραμείνει αμιγώς πολιτικό.
Τι μπορεί να κάνει η Προεδρία;
Δεν μπορεί να αποκλείσει από τη συζήτηση τις χώρες που θέτουν τον όρο αυτό ως αναγκαία προϋπόθεση.
Η Προεδρία πρέπει να ενεργεί δημοκρατικά.
Κάνετε συνέχεια λόγο για δημοκρατία, αλλά δημοκρατία δεν υπάρχει μόνο εδώ, υπάρχει επίσης στο πλαίσιο του Συμβουλίου "Γενικές Υποθέσεις" , του Ευρωπαϊκού Συμβουλίου, όλων των συνεδριάσεων, όλων των συζητήσεων.
Πρέπει να το έχουμε υπόψη.
Δεν πρόκειται για έλλειψη φιλοδοξίας, ακριβώς, όμως, επειδή υπήρξαμε ιδιαίτερα φιλόδοξοι, σε όλη αυτή την ιστορία - και η ενασχόληση με τη μεταρρύθμιση των θεσμικών οργάνων είναι πράγματι μια σημαντική φιλοδοξία - βλέπουμε να ανακύπτουν ισχυρές αντιδράσεις.
Δεν θα υπήρχαν ισχυρές αντιδράσεις εάν δεν υπήρχαν σημαντικές φιλοδοξίες.
Αυτά είναι αλληλένδετα.
Επιτρέψτε μου να πω ότι κάνουμε ό,τι μπορούμε.
Πιστεύω, συνεπώς, ότι δεν υπάρχει άλλη επιλογή παρά να προχωρήσουμε, να κάνουμε τις απαραίτητες διευκρινίσεις και να φθάσουμε στο Ευρωπαϊκό Συμβούλιο με την όσο το δυνατό πιο ειλικρινή παρουσίαση όλων των θέσεων σε όλα τα θέματα, αφού πρώτα, φυσικά, έχουμε προσπαθήσει να τις εναρμονίσουμε.
Θα ήθελα να πω ακόμη ότι δεν πιστεύω ότι υπάρχει πρόβλημα μεταξύ μεγάλων και μικρών χωρών.
Είναι μία έκφραση που χρησιμοποιώ χάριν ευκολίας, συνήθως, όμως, δεν την χρησιμοποιώ ποτέ.
Δεν πιστεύω, στην πραγματικότητα, ότι μία χώρα που είναι μέλος της Ευρωπαϊκής Ένωσης, ανεξαρτήτως μεγέθους, είναι μικρή χώρα, καθώς μπορεί, ακόμη και αυτή, να επηρεάζει όλες τις σημαντικές υποθέσεις, γεγονός το οποίο σημαίνει ότι η συνήθης αυτή διάκριση δεν ανταποκρίνεται πλήρως στη σημερινή πραγματικότητα.
Κατανοούμε πολύ καλά με ποια έννοια τη χρησιμοποιεί ο Τύπος.
Όσον αφορά στη Διακυβερνητική Διάσκεψη, το μόνο θέμα στο οποίο ειπώθηκε ότι υπήρξε διαφωνία μεταξύ μεγάλων και μικρών, είναι το θέμα της Επιτροπής, γεγονός που είναι μάλιστα ανακριβές, διότι οι προτάσεις που υποβλήθηκαν δεν προέρχονταν από τις μεγάλες χώρες με στόχο την τιμωρία των μικρών.
Ήταν μία έκκληση ώστε όλοι να κάνουν θυσίες, συμπεριλαμβανομένων των μικρών, των μεσαίων και των μεγάλων χωρών.
Από το σημείο αυτό ξεκίνησε και ενισχύθηκε η θέση που υποστηρίζει ότι υπάρχει σύγκρουση μεταξύ μεγάλων και μικρών, γεγονός που δεν στηρίζεται πουθενά, δεν είναι ακριβές.
Δεν ισχύει για κανένα από τα άλλα τρία σημαντικά θέματα της Διακυβερνητικής Διάσκεψης.
Δεν ισχύει για κανένα από τα άλλα θέματα του Ευρωπαϊκού Συμβουλίου της Νίκαιας.
Πρόκειται, επομένως, για ανακριβή εικόνα της κατάστασης, και πιστεύω ότι το σωστό θα ήταν να την αγνοήσουμε.
Σχετικά με ό,τι ειπώθηκε για την ειδική πλειοψηφία, θεωρώ, κύριε Poettering, ότι κλίνετε προς την εύκολη λύση - εάν μου το επιτρέπετε - με το να αναφέρεστε σε μία μόνο χώρα και να θεωρείτε ότι αρκεί να προβεί μονομερώς στην επίλυση των δικών της προβλημάτων, ώστε να επιτρέψει στους άλλους να σημειώσουν σημαντική πρόοδο.
Αυτό ακριβώς πράξαμε όσον αφορά στην Επιτροπή.
Όταν υποστηρίξαμε την άποψη ότι είναι προς το συμφέρον μας μακροπρόθεσμα να μην είναι ιδιαίτερα μεγάλη η Επιτροπή, ώστε να εξακολουθήσει να είναι αποτελεσματική και να διατηρεί όλες τις εξουσίες της, και κυρίως την εξουσία ανάληψης πρωτοβουλίας, καταστήσαμε σαφές ότι ήμασταν έτοιμοι να κάνουμε, και εμείς, τη θυσία αυτή.
Στην πραγματικότητα, το ισότιμο σύστημα ανάληψης καθηκόντων εκ περιτροπής αφορά και τις μεγάλες χώρες οι οποίες, κάποια στιγμή, δεν θα έχουν Επίτροπο, όπως και οι υπόλοιπες άλλωστε.
Έτσι δεν γίνεται διάκριση.
Η τάση αυτή δεν επέφερε προβλήματα.
Δεν προκάλεσε, εκ μέρους των άλλων, κάποια άρνηση.
Το ίδιο ισχύει για τα σχετικά με την ειδική πλειοψηφία θέματα.
Σήμερα, δώδεκα από τις δεκαπέντε χώρες θεωρούν ότι υπάρχουν θέματα τα οποία δεν πρέπει να εγκρίνονται με ειδική πλειοψηφία, όχι επί του παρόντος.
Αποδέχονται την αρχή, αποδέχονται την προοπτική, αλλά έχουν να υπερασπιστούν νόμιμα δημοκρατικά συμφέροντα και εκτιμούν ότι δεν πληρούνται ακόμη οι προϋποθέσεις.
Αυτό διαπιστώσαμε ως Προεδρία.
Δεν υπάρχει σχέση ανάμεσα στις θέσεις των μεν και των δε.
Το γεγονός ότι μία χώρα αντιμετωπίζει εσωτερικό πρόβλημα δεν σημαίνει ότι εξαλείφεται το εσωτερικό πρόβλημα κάποιας άλλης.
Διαπιστώσαμε τη δυσκολία αυτή και, ανεξάρτητα από τις φιλοδοξίες μας, ως Προεδρία επανήλθαμε στο θέμα πλείστες φορές, σε πολλές συνεδριάσεις - θα επανέλθουμε μάλιστα ξανά κατά τη σύσκεψη της Κυριακής - είμαι, όμως, εδώ για να σας περιγράψω την κατάσταση.
Δεν μπορώ να σας την περιγράψω έτσι ώστε να ανταποκρίνεται απόλυτα στις προσδοκίες σας.
Σας την περιγράφω ως έχει.
Εργαστήκαμε σκληρά, αλλά προσκρούουμε στο παλαιό αυτό πρόβλημα, και δεν πιστεύω ότι η πρόοδος είναι δυνατόν να επιτευχθεί με μεμονωμένες προσπάθειες, διότι προσκρούουμε σε πραγματικότητες, επαναλαμβάνω, εθνικές, πολιτικές, δημοκρατικές, ιδιαίτερα ισχυρές σε δώδεκα από τις δεκαπέντε χώρες.
Ασφαλώς, πρέπει να προσπαθήσουμε να προχωρήσουμε, διότι η κατάσταση δεν είναι ικανοποιητική.
Δεν μας αρκεί και θα προσπαθήσουμε, στο διάστημα που απομένει μέχρι το Συμβούλιο της Νίκαιας, να εντοπίσουμε τα υφιστάμενα περιθώρια ελιγμών· θα ήθελα, ωστόσο, να διευκρινίσω το σημείο αυτό.
Δεν θέλω να μακρηγορήσω.
Η πολύ ενδιαφέρουσα αυτή συζήτηση διήρκεσε πολύ.
Μας περιμένει μία άλλη συζήτηση, το ίδιο ενδιαφέρουσα.
Θα ήθελα απλώς να κάνω μία έκκληση: δεν πιστεύω ότι είναι σωστό να θεωρούμε τη χώρα που ασκεί την Προεδρία εκ των προτέρων αποδιοπομπαίο τράγο, διότι το Συμβούλιο δεν έχει λάβει ακόμη χώρα· δεν είναι σωστό να εκφράζουμε την απογοήτευσή μας, επίσης εκ των προτέρων, διότι είναι ακόμη πολύ νωρίς για συμπεράσματα.
Κατανοώ ότι όλες αυτές οι ανησυχίες προκύπτουν από την αναμονή, την ανυπομονησία, τις ελπίδες, τις προσδοκίες.
Τις κατανοώ, τις ακούω, τις λαμβάνω υπόψη μου και θα μεριμνήσω ώστε να τις έχουμε κατά νου και να ληφθούν υπόψη στο πλαίσιο των πολιτικών αποφάσεων τις οποίες καλούμαστε να λάβουμε, στις δύσκολες αυτές διαιτησίες της Νίκαιας.
Στη Νίκαια, δεν είναι η γαλλική Προεδρία αυτή που θα επιτύχει ή θα αποτύχει.
Δεν ψηφίσαμε κείμενο, δεν αναφέρεται πουθενά στις συνθήκες ότι η χώρα που ασκεί την Προεδρία αφαίρεσε από όλες τις υπόλοιπες τα προνόμια και τις εξουσίες τους: ούτε από τα άλλα κράτη μέλη, ούτε από την Επιτροπή, ούτε από το Κοινοβούλιο, ούτε από κανέναν.
Στη Νίκαια, οι Δεκαπέντε είναι αυτοί που θα κληθούν να αναλάβουν τις ευθύνες τους, οι Δεκαπέντε που αποφάσισαν να προβούν σε διαπραγματεύσεις προσχώρησης με δώδεκα χώρες που εκφράζουν την πρόθεση να προχωρήσουν, που επιθυμούν μία Ευρώπη πιο αποτελεσματική και πιο ισχυρή σε όλους τους τομείς.
Είναι οι Δεκαπέντε αυτοί που θα βρουν, ή δεν θα βρουν, όλοι μαζί την απάντηση στα προβλήματα που τίθενται σήμερα με σαφήνεια, με διαφάνεια και δημοκρατικό τρόπο.
Πεποίθησή μου είναι ότι οι Δεκαπέντε θα κατορθώσουν να επιλύσουν τα προβλήματα στα οποία αναφερθήκατε όλοι πλειστάκις, στα οποία επιστήσατε την προσοχή της Προεδρίας.
Και πάλι σας ευχαριστώ και σας βεβαιώ ότι θα βρούμε μαζί τη λύση που αναζητούμε.
Φρονώ ότι, ύστερα από τη Νίκαια, το Κοινοβούλιο θα διαπιστώσει ότι η Ευρωπαϊκή Ένωση διαθέτει πλέον βελτιωμένους θεσμικούς μηχανισμούς που θα της επιτρέψουν να προβεί στη διεύρυνση αυτή της Ευρωπαϊκής Ένωσης που μας ενώνει όλους.
.
(ΙΤ) Κύριε Πρόεδρε, λίγα λεπτά χρειάζομαι μόνο, για να εκφράσω τις ευχαριστίες μου στον Πρόεδρο, που διηύθυνε τη συζήτηση, στον Υπουργό Vιdrine για την παρέμβασή του και στους βουλευτές για την ποιότητα της συζήτησης.
Στο σημείο αυτό, θα ήθελα μόνο να επισημάνω ορισμένες ιδιαίτερες στιγμές των επόμενων ημερών και να υπογραμμίσω την αποφασιστικότητα της Επιτροπής για μια Σύνοδο Κορυφής υψηλού επιπέδου, η οποία θα καταστήσει επιτέλους δυνατή τη λειτουργία των θεσμικών μας οργάνων ακόμα και μετά τη μεγάλη διαδικασία διεύρυνσης, την οποία ξεκινούμε σήμερα και η οποία - θα ήθελα να το υπενθυμίσω για άλλη μια φορά - είναι μια από τις λίγες σημαντικές πολιτικές αποφάσεις που αναμένει ο κόσμος στο άμεσο μέλλον.
Θα ήθελα να υπογραμμίσω επίσης ότι η Επιτροπή δεν θα επιδείξει αποφασιστικότητα μόνο όσον αφορά τα προαναφερθέντα ζητήματα, αλλά και όσον αφορά τη σημασία και την προσοχή που θα δοθεί στον Χάρτη των Θεμελιωδών Δικαιωμάτων.
Γνωρίζω πολύ καλά ότι δεν θα μετατραπεί σήμερα σε Σύνταγμα, γνωρίζω όμως εξίσου καλά ότι από τη Νίκαια και μετά θα αποτελεί το μόνιμο σημείο αναφοράς μας σχετικά με τις αρχές βάσει των οποίων θα προχωρήσουν τα ευρωπαϊκά θεσμικά όργανα και τις αρχές βάσει των οποίων θα ενωθούν οι ευρωπαϊκοί λαοί, ενόψει της μελλοντικής τους συνεργασίας.
Να γιατί έχει τόσο μεγάλη σημασία να ενισχυθεί στη Νίκαια η κοινοτική μέθοδος, να ενισχυθεί η αξία των ευρωπαϊκών θεσμικών οργάνων - του Συμβουλίου, του Κοινοβουλίου και της Επιτροπής - και ο τρόπος συνεργασίας τους.
Σήμερα, εδώ, ξεχάσαμε ίσως ότι είμαστε ενωμένοι σε μια ενιαία διαδικασία, ότι δεν αποτελούμε χωριστά μέρη ενός συστήματος, αλλά αναπόσπαστα μέρη της μελλοντικής Ευρώπης.
Τέλος, κύριε Vιdrine, επισημάνατε εδώ μια κατάσταση ίσως υπερβολικά τεταμένη, και κάνατε επίσης λόγο για ορισμένη απαισιοδοξία.
Θα ήθελα, λοιπόν, να απαντήσω στην έκκλησή σας με τη δική μου έκκληση.
Γνωρίζω πολύ καλά ότι στη Νίκαια θα αποφασίσουν δεκαπέντε χώρες και ότι ο ρόλος της Προεδρίας δεν είναι ρόλος ενός και μοναδικού παίκτη· γνωρίζω όμως πολύ καλά, από την εμπειρία μου, ποιος είναι ο ρόλος της Προεδρίας και ποια είναι η ευθύνη της γαλλικής Προεδρίας.
Κατά τα προηγούμενα εξάμηνα είχαμε συγκεντρώσει, με μεγάλη εμπιστοσύνη και μεγάλη αίσθηση ευθύνης, ένα σεβαστό αριθμό σοβαρών αποφάσεων με κατεύθυνση τη γαλλική Προεδρία, γνωρίζοντας το ρόλο που έχει ανέκαθεν διαδραματίσει η Γαλλία στην πρόοδο των ευρωπαϊκών θεσμικών οργάνων.
Αν και δεν μπορούμε, όπως σωστά είπατε, να αποδώσουμε στη Γαλλία όλη την ευθύνη, γνωρίζουμε όμως ότι η Γαλλία πρέπει να αποδείξει, με το παράδειγμά της, τις μεγάλες ηγετικές και καθοδηγητικές της ικανότητες.
(Χειροκροτήματα) Υπάρχουν δύο σημεία, στα οποία αναλαμβάνω την ευθύνη να επιμείνω με μεγάλη σαφήνεια, διότι τέθηκαν απόψε με μεγάλη έμφαση και μεγάλη βαρύτητα.
Όσο αφορά την αναστάθμιση των ψήφων, είναι ευθύνη της Γαλλίας να προτείνει την θεμελιώδη, κατά την άποψή της, ισορροπία μεταξύ μεγάλων και μικρών χωρών, την ισορροπία μεταξύ του πληθυσμού και της ιδιαίτερης δύναμης κάθε χώρας: είναι καθήκον της Γαλλίας να βρει την κατάλληλη σύνθεση για την πραγματοποίηση μιας Ευρώπης των λαών και των εθνών, και αυτή είναι η προσδοκία μας.
Από τη Γαλλία, όμως, περιμένουμε και άλλη μια κίνηση.
Έχουμε πλήρη επίγνωση ότι στον πυρήνα των ασυμφωνιών, στον πυρήνα των αποφάσεων στις οποίες οι χώρες παραμένουν αμετακίνητες, δεν περιλαμβάνεται μόνο η Γαλλία: περιλαμβάνεται η Γαλλία, η Ισπανία, η Γερμανία· εκτός από το Βέλγιο και την Ιταλία, όλες οι χώρες έχουν κάποιο σημείο στο οποίο δεν θα ήθελαν να αντικατασταθεί η ομοφωνία με την ειδική πλειοψηφία.
Θεωρώ, ωστόσο, θεμελιώδη το ρόλο της Προεδρίας και στη συγκεκριμένη περίπτωση, διότι γνωρίζω πάρα πολύ καλά ότι, αν η Γαλλία καταφέρει να εκφράσει το γενικό συμφέρον όσον αφορά τις αποφάσεις σχετικά με το άρθρο 133, καμία από τις υπόλοιπες χώρες δεν θα επιμείνει σε μια συντηρητική θέση.
Όλοι περιμένουμε αυτό το βήμα μπροστά, διότι το βήμα αυτό δεν θα το κάνει μόνο η Γαλλία, θα το κάνει ολόκληρη η Ευρώπη.
(Χειροκροτήματα)Αυτές είναι οι προσδοκίες μας, κύριε Υπουργέ, επειδή ακριβώς έχουμε μεγάλη εμπιστοσύνη στη χώρα σας και στις ηγετικές ικανότητες που γνωρίζουμε ότι ξέρει να επιδεικνύει η Γαλλία στις δύσκολες στιγμές της ευρωπαϊκής ζωής.
(Χειροκροτήματα)
Κύριε Πρόεδρε της Επιτροπής σας ευχαριστώ.
Με την ολοκλήρωση των αιτιολογήσεων αυτών, παρέλαβα εννέα προτάσεις ψηφίσματος οκτώ πολιτικών ομάδων σύμφωνα με το άρθρο 37 παράγραφος 2 του εσωτερικού κανονισμού1
Η συζήτηση έληξε.
Η ψηφοφορία θα διεξαχθεί αύριο.
Όπως ανακοίνωσε η Πρόεδρος, κ. Fontaine, στην αρχή της συνεδρίασης, θα προχωρήσουμε τώρα στην εξέταση των προτάσεων επί της διαδικασίας.
Θα ήθελα να αναφερθώ σε μια επονείδιστη διαμαρτυρία που έλαβε χώρα στην Επιτροπή Εξωτερικών Υποθέσεων του Ευρωπαϊκού Κοινοβουλίου χθες το πρωί κατά τη διεξαγωγή των συζητήσεων μας με τον Υπουργό Εξωτερικών της Τουρκίας.
Ορισμένα μέλη μιας μαρξιστικής-λενινιστικής ομάδας προσπάθησαν να διακόψουν τη συνεδρίαση και απείλησαν τον πρόεδρο.
Το συμβάν αυτό ήταν προσβολή για τις διαδικασίες του Κοινοβουλίου, κατάφωρη αγένεια προς έναν διακεκριμένο προσκεκλημένο και ένα γεγονός που θα μπορούσε να έχει σοβαρές συνέπειες.
Κύριε Πρόεδρε, θα δώσετε σας παρακαλώ εντολή στους Κοσμήτορες να βρουν τους ενόχους, να ανακαλύψουν πώς αυτοί απέκτησαν πρόσβαση στο Κοινοβούλιο και να διασφαλίσουν ότι θα τους απαγορευθεί η πρόσβαση στο μέλλον.
Θα σας παρακαλούσα επίσης να προβείτε σε ενέργειες για να γίνουν πιο αυστηρά τα μέτρα ασφαλείας, ώστε να μην έχουμε επανάληψη τέτοιων συμβάντων στο μέλλον.
Είναι δύσκολο μερικές φορές να μπουν νόμιμοι επισκέπτες και ομάδες στο κτίριο αυτό, αλλά αυτοί που έχουν κακοήθεις προθέσεις φαίνονται να μην αντιμετωπίζουν δυσκολία.
Ξεκινήσαμε την παρούσα συνεδρίαση εκφράζοντας τα συλλυπητήρια μας για το τελευταίο θύμα της τρομοκρατίας στην Ισπανία.
Ενδέχεται οι υπεύθυνοι για τη διαμαρτυρία στην Επιτροπή Εξωτερικών Υποθέσεων να έχουν σχέση με τουρκική τρομοκρατική ομάδα.
Είμαι σίγουρος ότι όλα τα μέλη του Σώματος θα συμφωνήσουν μαζί μου στην καταδίκη κάθε τρομοκρατικής ενέργειας όποια και αν είναι τα υποτιθέμενα κίνητρα της.
Όσον αφορά την Τουρκία, απαιτούμε πολλά από την τουρκική κυβέρνηση και τον τουρκικό λαό καθώς ξεκινούν τη μακρά πορεία για την ένταξη της χώρας τους στην Ευρωπαϊκή Ένωση.
Συγχρόνως, περιμένουμε ότι οι ομάδες της αντιπολίτευσης στην Τουρκία θα καταφύγουν αποκλειστικά σε ειρηνικά μέσα.
Θα υποβάλω μια δήλωση σχετικά με αυτό στο Σώμα και πιστεύω ότι όλα τα μέλη θα την υποστηρίξουν.
Κύριε Πρόεδρε, θα ήμουν ευγνώμων αν απαντούσατε στο Σώμα σχετικά με τα θέματα τα οποία έθεσα.
Κύριε Πρόεδρε, θέλω να εκφράσω τη συμφωνία μου με τη δήλωση του συναδέλφου van Orden.
Χθες εισήλθαν δύο άτομα στη συνεδρίαση της Επιτροπής Εξωτερικών Υποθέσεων, προκαλώντας ενόχληση και απειλώντας λεκτικά και σωματικά τον προσκεκλημένο μας, τον τούρκο Υπουργό Εξωτερικών.
Η κατάσταση ήταν επικίνδυνη.
Νομίζω πως οι δύο εισβολείς εισχώρησαν στους χώρους του Κοινοβουλίου μέσω της άδειας εισόδου μιας συναδέλφου βουλευτή.
Θα θέσω το όνομα στη διάθεση της Προέδρου και την παρακαλώ να ερευνήσει το περιστατικό και να λάβει τα κατάλληλα μέτρα για να εμποδίσει την εισχώρηση στο Κοινοβούλιο τέτοιων ενοχλητικών και απειλητικών ατόμων και μάλιστα με τη συνδρομή ενός μέλους του Σώματος!
Θεωρώ σκανδαλώδες να χρησιμοποιούνται τέτοιες μέθοδοι από μέλη του Κοινοβουλίου!
Θα ήθελα επίσης να απασχολήσω το Προεδρείο με ένα δεύτερο σημείο: Δεδομένης της παρούσας κατάστασής μας, θα αντιμετωπίσουμε και στο μέλλον προβλήματα με την ασφάλεια των προσκεκλημένων μας.
Πιστεύω ότι θα πρέπει να λάβουμε μέτρα που οφείλαμε να είχαμε λάβει από καιρό, ούτως ώστε οι προσκεκλημένοι του Κοινοβουλίου να αισθάνονται ως φιλοξενούμενοι εδώ και να μην φοβούνται το ενδεχόμενο απειλών.
Γι' αυτό θα πρέπει να δημιουργήσουμε τις απαραίτητες προϋποθέσεις οργάνωσης και ασφάλειας, πράγμα που σημαίνει επίσης ότι την ασφάλεια των προσκεκλημένων θα αναλάβουν άμεσα ειδικά εκπαιδευμένα άτομα, καθότι δεν μπορούμε βέβαια να χρησιμοποιούμε ξένους υπαλλήλους της υπηρεσίας ασφαλείας για την προστασία των φιλοξενουμένων μας.
Πιστεύω ότι αντιμετωπίζουμε εδώ μια νέα πρόκληση, της οποίας παρακαλώ να επιληφθεί το Προεδρείο.
Κύριε Πρόεδρε, εξ ονόματος της ομάδας μου θα ήθελα να εκφράσω την πλήρη υποστήριξή μου προς τον πρόεδρο της κοινοβουλευτικής επιτροπής.
Δεν πρόκειται έπ' ουδενί για περιορισμό του δικαιώματος διαμαρτυρίας, ούτε ζητάμε να γίνουμε πτέρυγα υψηλής ασφαλείας - πρόκειται για μια στοιχειώδη ασφάλεια.
Εάν δεν διασφαλιστεί ένα ελάχιστο επίπεδο προστασίας, θα πάψουμε πλέον να έχουμε ξένους προσκεκλημένους στις επιτροπές μας.
Όταν συνέβη το περιστατικό είχαμε στην κοινοβουλευτική επιτροπή την Πρόεδρο ενός κράτους καθώς και τον Υπουργό Εξωτερικών της Τουρκίας.
Παρακαλώ να ληφθεί σοβαρά υπόψη, για να μπορούμε και στο μέλλον να υποδεχόμαστε προσκεκλημένους και να τους προσφέρουμε ανάλογη μεταχείριση.
Κύριε Πρόεδρε, δεν γνώριζα το περιστατικό αυτό.
Αντιτίθεμαι πλήρως σε οποιαδήποτε μορφή απειλής προς έναν προσκεκλημένο υπουργό οποιασδήποτε εθνικότητας κι επομένως και της τουρκικής.
Ωστόσο, εφόσον μιλάμε για την Τουρκία θα ήθελα να σας πληροφορήσω ότι μια βουλευτής της Ομάδας μου, η κ. Uca που αντιπροσώπευε την Ομάδα μου μέχρι εχθές στο συνέδριο του κουρδικού κόμματος HADEP στην Τουρκία, έκανε το λάθος να πει μια μικρή πρόταση στα κουρδικά, πριν να μιλήσει στην εθνική της γλώσσα, τα γερμανικά.
Αμέσως, οι τουρκικές αστυνομικές δυνάμεις την εμπόδισαν να μιλήσει, όχι μόνο στα κουρδικά, πράγμα που ούτως ή άλλως είχε σταματήσει να κάνει, αλλά ακόμη και στα γερμανικά.
Χρειάσθηκε να ακολουθήσουν διαπραγματεύσεις ούτως ώστε να μπορέσει να μεταφέρει το χαιρετισμό της Ομάδας μου στα γερμανικά.
Την ίδια σχεδόν μέρα, δεν εγκρίθηκε η χορήγηση τουρκικής βίζας στον κ. Χρήστου, σημαντική προσωπικότητα του κυπριακού κοινοβουλίου, που εξάλλου έχει ήδη επισκεφθεί το Ευρωπαϊκό Κοινοβούλιο, ενώ ταξίδευε, φαντασθείτε, για να λάβει μέρος σε μια τριμερή συνάντηση μεταξύ Τούρκων, Ελλήνων και Κυπρίων στην Κωνσταντινούπολη, δηλαδή μια καθ' όλα ειρηνική ενέργεια.
Σας προτείνω λοιπόν κύριε Πρόεδρε να ζητήσετε από την κ. Πρόεδρο να απευθύνει μια επιστολή στις τουρκικές αρχές, με την οποία θα ζητεί βέβαια συγγνώμη για την απρέπεια αυτή προς έναν από τους αντιπροσώπους τους, αλλά και για να τους υπενθυμίσει ότι δεν επιτρέπεται να συμπεριφέρονται κατ' αυτόν τον τρόπο σε ευρωβουλευτές ή σε βουλευτές των υποψηφίων προς ένταξη χωρών που επισκέπτονται τη χώρα τους.
Κι εμείς πρέπει να επιδεικνύουμε πνεύμα φιλοξενίας, όπως κι εκείνοι πρέπει να επιδεικνύουν πνεύμα φιλοξενίας και σεβασμού.
Θα ήθελα να εκφράσω την υποστήριξη της Ομάδας μου στην ανησυχία που εκφράστηκε για αυτό το πολύ σοβαρό και όντως τρομακτικό γεγονός.
Θα ήθελα να πω στον κ. Wurtz ότι αποτελεί μέρος της διαδικασίας της προσπάθειας να ανοίξουμε στην Τουρκία την προοπτική της ενσωμάτωσης στην ευρωπαϊκή οικογένεια να της δείξουμε την ιερότητα και τη δύναμη της κοινοβουλευτικής δημοκρατίας.
Αν την σεβόμαστε μέσα σε αυτόν τον χώρο, θα πρέπει ασφαλώς να είμαστε προετοιμασμένοι να υποδεχόμαστε και να φροντίζουμε για την ασφάλεια των καλεσμένων μας με πολύ πιο αξιόπιστο τρόπο από ό,τι δείξαμε χτες ότι είμαστε σε θέση να κάνουμε.
Αν δεν είμαστε υπερήφανοι για το Κοινοβούλιό μας, δεν μπορούμε να περιμένουμε από τους Τούρκους να μας μιμηθούν.
Κύριε Πρόεδρε, θα ήθελα να επιστήσω την προσοχή, τόσο τη δική σας όσο και των συναδέλφων, στο γεγονός που ανέφερε ο συνάδελφος Wurtz, δηλαδή ότι η τουρκική κυβέρνηση αρνήθηκε την είσοδο στην χώρα του κύπριου βουλευτή και κοινοβουλευτικού εκπροσώπου του ΑΚΕΛ Ανδρέα Χρήστου, ο οποίος επρόκειτο να συμμετάσχει σε συνάντηση τουρκικών, ελληνικών και κυπριακών κομμάτων στην Κωνσταντινούπολη.
Σημειώνω ότι ο Ανδρέας Χρήστου είναι αντιπρόεδρος της αντιπροσωπείας της Κυπριακής Βουλής στην μεικτή κοινοβουλευτική επιτροπή ΕΕ-Κύπρου.
Καταγγέλλω και καταδικάζω εκ μέρους του Κομμουνιστικού Κόμματος Ελλάδας την νέα αυτή προκλητική ενέργεια της Τουρκίας, χώρας σημειωτέον υποψήφιας για ένταξη στην ΕΕ, και θα ήθελα και εγώ να ζητήσω να υπάρξει διαμαρτυρία εξ ονόματος του Ευρωπαϊκού Κοινοβουλίου.
Μπορώ να σας πω ότι, όπως με πληροφόρησαν και αυτό το αναφέρω και εξ ονόματος του Προεδρείου, η κ. Fontaine, εκφράζει την ιδιαίτερη λύπη της γι' αυτό το σοβαρό επεισόδιο.
Είναι αυτονόητο ότι εμείς, στον οίκο της ευρωπαϊκής δημοκρατίας, οφείλουμε να εγγυώμεθα την ασφάλεια όλων των επισκεπτών μας και όλων όσων ευρίσκονται υπό τη στέγη μας.
Όπως είναι φυσικό, πρέπει να υπάρχει σεβασμός και για την ελευθερία έκφρασης.
Εν τω μεταξύ, η Πρόεδρός μας, κ. Fontaine, ζήτησε να ενημερωθεί από το Γενικό Γραμματέα.
Η σχετική έκθεση θα διαβιβαστεί το συντομότερο δυνατό.
Ανάλογα με το περιεχόμενο της έκθεσης, η Πρόεδρος δεν θα διστάσει να λάβει τα μέτρα που είναι απαραίτητα και να κινητοποιήσει τα αντίστοιχα όργανα του Κοινοβουλίου, όπως για παράδειγμα τους Κοσμήτορες ή το Προεδρείο.
Κύριε Πρόεδρε, χτες το βράδυ στο Μπάρι, την πρωτεύουσα της Απουλίας, μιας από τις σημαντικότερες περιφέρειες της Ιταλίας, επιτέθηκαν και χτύπησαν τον περιφερειάρχη, τον Raffaele Fitto, συνάδελφό μας στο Ευρωπαϊκό Κοινοβούλιο ως τον Ιούνιο του τρέχοντος έτους.
Το γεγονός αυτό καταδεικνύει πώς η λεκτική βία οδηγεί στη σωματική βία.
Πιστεύω ότι το Κοινοβούλιο μας, πέρα από την εκδήλωση της αλληλεγγύης του προς έναν ηγέτη, ένα σημαντικό ιταλό πολιτικό, που υπήρξε επιπλέον βουλευτής του Σώματος, θα πρέπει επίσης να καταδικάσει σθεναρά αυτού του είδους τα επεισόδια και να εκφράσει την αλληλεγγύη του στον περιφερειάρχη.
Κύριε Tajani, σας ευχαριστώ για τη συμβολή σας.
Θα το σημειώσουμε αυτό κατά το δέοντα τρόπο.
) Κύριε Πρόεδρε, παίρνω τον λόγο για να πω μόνο και μόνο ότι σήμερα παρευρίσκεται στο Κοινοβούλιο μια αντιπροσωπεία των εργαζομένων στην Telecom Italia.
Η Telecom Italia είναι μια ηγετική επιχείρηση στον τομέα των τηλεπικοινωνιών.
Οι εργαζόμενοι αυτοί ήρθαν εδώ, στο Ευρωπαϊκό Κοινοβούλιο, για να παρουσιάσουν μία αναφορά που έχει συγκεντρώσει πάνω από δέκα χιλιάδες υπογραφές, για να ζητήσουν συγκεκριμένα την υποστήριξη των ευρωπαϊκών θεσμικών οργάνων.
Για ποιο λόγο;
Επειδή απολύθηκαν από την επιχείρησή τους, παρόλο που είναι οικονομικά βιώσιμη και παρουσιάζει επί σειράν ετών θετική οικονομική ανάπτυξη.
Η Telecom Italia, λοιπόν, είναι μια επιχείρηση που αυξάνει τα τιμολόγια και μειώνει τις θέσεις απασχόλησης.
Τις τελευταίες εβδομάδες, τις τελευταίες μέρες, συζητάμε για τον Χάρτη των Θεμελιωδών Δικαιωμάτων, όπως και για τα δικαιώματα των εργαζομένων.
Θα ήταν χρήσιμο, επομένως, να προσπαθήσει το Κοινοβούλιο να αποφύγει το χάσμα ανάμεσα στις όμορφες διακηρύξεις αρχής, από τη μία πλευρά, και στην ωμή πραγματικότητα των γεγονότων από την άλλη.
Ζητάμε λοιπόν από το Κοινοβούλιο και την Επιτροπή να εργαστούν με μεγαλύτερο ζήλο για την υπεράσπιση των εργαζομένων και την καταπολέμηση της ανεργίας.
Κύριε Πρόεδρε, στην Ιταλία χθες συνέβη ένα γεγονός μεγίστης σοβαρότητας.
Ο Υπουργός Υγείας, με το αιτιολογικό ότι τα χάπια δεν βλάπτουν και με τη δήλωση "Ας θεραπεύσουμε τον καρκίνο με τη μαριχουάνα" , υπονόμευσε τα θεμέλια της ανθρώπινης αξιοπρέπειας, ζητώντας την απελευθέρωση των ναρκωτικών.
Όλα αυτά συμβαίνουν την ώρα που προετοιμαζόμαστε για τη συνάντηση της Νίκαιας, με ένα Χάρτη Δικαιωμάτων, το προοίμιο του οποίου ορίζει ότι η Ευρωπαϊκή Ένωση βασίζεται στις αναφαίρετες και οικουμενικές αξίες της ανθρώπινης αξιοπρέπειας.
Συμβαίνει επίσης τη στιγμή που εφαρμόζεται ένα κοινοτικό πρόγραμμα δράσης για την πρόληψη της τοξικομανίας, που, ακριβώς επειδή πρόκειται για δράση πρόληψης, ορίζει τα ναρκωτικά ως φαινόμενο προς αποφυγήν, το οποίο συνεπώς, συμπεραίνω, δεν πρέπει να ενθαρρύνεται.
Ο Pino Arlacchi, Αναπληρωτής Γενικός Γραμματέας των Ηνωμένων Εθνών και εκτελεστικός διευθυντής της Υπηρεσίας Ελέγχου των Ναρκωτικών και Πρόληψης του Εγκλήματος του ΟΗΕ, λογόκρινε την παρέμβαση του ιταλού Υπουργού Υγείας, ο οποίος δείχνει ότι αγνοεί τα θετικά στοιχεία που έχουν καταγραφεί όσον αφορά την πρόληψη στις Ηνωμένες Πολιτείες, στην Ισπανία, ακόμα και στη Βολιβία και στο Περού, και ζήτησε από την ιταλική κυβέρνηση ·
(Ο Πρόεδρος διακόπτει την ομιλήτρια)
Στην αρχή της σημερινής συνεδρίασης, η κ. Πρόεδρος απέτισε φόρο τιμής στη μνήμη του Ernest Lluch.
Το 1966 ο Ernest Lluch, ο αδελφός του και εγώ, μαζί με άλλα 60 μέλη του διδακτικού προσωπικού, εκδιωχθήκαμε από το καθεστώς του Φράνκο από το Πανεπιστήμιο της Βαρκελώνης.
Από τότε, παρά τις διαφορετικές πολιτικές μας απόψεις, αναγνώρισα την ειλικρινή αφοσίωση του Ernest Lluch στον αγώνα για διάλογο και κατανόηση, ακόμη και απέναντι στην αυταρχική θέση της σημερινής κυβέρνησης.
Ο μεγαλύτερος φόρος τιμής στον Ernest Lluch και στη μνήμη του θα ήταν να σεβαστούμε το μήνυμα του - dμaleg στα καταλανικά - μπορούμε όλοι να δώσουμε μια ευκαιρία στον διάλογο στη χώρα των Βάσκων;
Κύριε Gorostiaga σας ευχαριστώ.
Σας καλώ τώρα να καθίσετε και να απομακρύνετε τον πίνακα.
Κύριε Πρόεδρε, θα ήθελα να επιστήσω την προσοχή της Προεδρίας σε μία επιστολή που στείλαμε η οποία αφορά το καθεστώς των βουλευτών.
Στην επιστολή αυτή, η κ. Hautala εξέφρασε την υποστήριξη και τη συμπάθειά μας για τις προσπάθειες που καταβάλλει η Πρόεδρος, κ. Fontaine, για την πρόοδο των διαπραγματεύσεων για τη θέσπιση καθεστώτος για τους βουλευτές του Σώματος.
Εκφράζουμε την ιδιαίτερη λύπη μας για το γεγονός ότι αναβλήθηκε η συνεδρίαση που είχε προγραμματισθεί για τις 30 Νοεμβρίου.
Απευθύνουμε επείγουσα έκκληση να συγκληθεί πριν από το τέλος της γαλλικής Προεδρίας έκτακτη συνεδρίαση, έτσι ώστε να μπορέσει να ολοκληρωθεί με επιτυχία η συζήτηση για το καθεστώς.
Κυρία Maes, σας ευχαριστώ.
Θα το διαβιβάσω στην κ. Fontaine η οποία στη συνέχεια θα λάβει τα απαραίτητα μέτρα.
Κύριε Πρόεδρε, πέρυσι, το Συμβούλιο έλαβε μια εξαίρετη πρωτοβουλία δημιουργώντας το πρώτο φόρουμ της Ευρωπαϊκής Ένωσης για τα δικαιώματα του ανθρώπου.
Αυτή η θαυμάσια πρωτοβουλία ανανεώθηκε φέτος και το δεύτερο φόρουμ θα λάβει χώρα στις 12 και 13 Δεκεμβρίου στο Παρίσι, δηλαδή κατά τη διάρκεια της περιόδου συνόδου του Ευρωπαϊκού Κοινοβουλίου στο Στρασβούργο.
Είναι το λιγότερο κακός χειρισμός, για να μην πούμε προσβολή για το Κοινοβούλιο μας, εκτός αν θεωρήσουμε ότι οι βουλευτές του Ευρωπαϊκού Κοινοβουλίου δεν έχουν γνώμη όσον αφορά τα δικαιώματα του ανθρώπου, παρόλο που η συντριπτική πλειοψηφία τους ενέκρινε το Χάρτη των Θεμελιωδών Δικαιωμάτων.
Οι ευρωβουλευτές θα απουσιάζουν λοιπόν από αυτό το φόρουμ της Ευρωπαϊκής Ένωσης, όπου πέρυσι είχαν πολυάριθμη παρουσία και υπήρξε διάλογος με τις μη κυβερνητικές οργανώσεις (ΜΚΟ) και τα θεσμικά όργανα.
Ζητώ λοιπόν να μην αποσταλεί επίσημη αντιπροσωπεία στο φόρουμ αυτό, ως ένδειξη διαμαρτυρίας και το επόμενο έτος να ορισθεί ημερομηνία τέτοια που να επιτρέπει στους βουλευτές να συμμετάσχουν για να αποφευχθεί η επιλογή ημερομηνίας κατά την οποία διεξάγεται σύνοδος στο Στρασβούργο όταν πρόκειται για μια τόσο σημαντική συνάντηση.
Έχετε δίκιο, κ. Cornille.
Στο μέλλον αυτό θα πρέπει να γίνεται διαφορετικά.
Κύριε Πρόεδρε, όταν ο κ. Gorostiaga χρησιμοποιεί την λέξη διάλογο για να αναφερθεί στον δολοφονημένο Ernest Lluch, προσβάλλει τόσο τη μνήμη του όσο και τις ιδέες για τις οποίες τον δολοφόνησε η ΕΤΑ.
Κύριε Gorostiaga, περιφρονώ βαθιά τους τρομοκράτες της ΕΤΑ, όμως για μένα αξίζουν την ίδια περιφρόνηση τα άτομα που χρησιμοποιούν θρασύδειλα αυτή τη δημοκρατική Συνέλευση για να δικαιολογήσουν τις δολοφονίες της.
Κύριε Gorostiaga, αποτελείτε ντροπή γι' αυτό το Κοινοβούλιο.
(Χειροκροτήματα)
Συνάδελφοι, δεν θα συζητήσουμε κανένα θέμα.
Από την άλλη πλευρά, όλοι μπορούν βεβαίως να πουν τη γνώμη τους.
Κύριε Πρόεδρε, δεν επιθυμώ να εισέλθω σε πολεμικές, όμως μου είναι αδύνατο να μην επισημάνω ότι, την ίδια ημέρα που κρατήσαμε ενός λεπτού σιγή για μια νέα δολοφονία της ΕΤΑ, υπάρχει κάποιος στην Συνέλευση που θέλει να ζητήσει διάλογο ακριβώς με εκείνους που δολοφόνησαν τον κ. Lluch.
Θεωρώ, αναμφίβολα, ανήθικη - όπως είπε και η κ. Dνez - την εκμετάλλευση της μνήμης του Ernest Lluch.
Πιστεύω ότι αυτή η Συνέλευση γνωρίζει πολύ καλά τι μπορεί να περιμένει σ' αυτό το στάδιο από τον κ. Gorostiaga, από την Ομάδα που εκπροσωπεί και από τους τρομοκράτες φίλους του.
Όμως ερωτώ τον κ. Gorostiaga αν του απομένει έστω κάποιο ίχνος προσωπικής αξιοπρέπειας, κάποιο ίχνος αντρικής τιμής για να μπορώ να απαιτήσω από εκείνον τον σεβασμό στην ανθρώπινη ζωή.
(Χειροκροτήματα)
Θέλω να απαντήσω στη φοβερή ενέργεια και των δυο συναδέλφων μου στο Ευρωπαϊκό Κοινοβούλιο που εξέφρασαν ιδέες αντίθετες με αυτές του Ernest Lluch.
Μαχόταν πάντοτε υπέρ του διαλόγου, επιθυμούσε τον διάλογο.
Θα ήθελα μόνο να πω ότι κάθε ενέργεια της ΕΤΑ παρακινεί ·
Κύριε Gorostiaga, σας αφαιρώ το λόγο.
Μιλήσαμε αρκετά για το σημείο αυτό.
Κοινή Εξωτερική Πολιτική και Πολιτική Ασφάλειας - Αφγανιστάν
Ακολουθεί κοινή συζήτηση για δύο εκθέσεις και δύο προφορικές ερωτήσεις:
Έκθεση Brok (A5-0340/2000), εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής σχετικά με τις προόδους στην εφαρμογή της ΚΕΠΠΑ·
Έκθεση (A5-0339/2000) της κ. Lalumiθre, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, σχετικά με τη διαμόρφωση μιας κοινής αμυντικής πολιτικής ασφάλειας και άμυνας μετά την Κολωνία και το Ελσίνκι
[2000/2005(INI)]·
Προφορική ερώτηση (B5-0549/2000) του κ. Brok, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, σχετικά με την πολιτική κατάσταση και την ανθρωπιστική βοήθεια προς το Αφγανιστάν·
Προφορική ερώτηση (B5-0550/2000) του κ. Brok, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, σχετικά με την πολιτική κατάσταση και την ανθρωπιστική βοήθεια προς το Αφγανιστάν.
Κύριε Πρόεδρε, κύριε Προεδρεύοντα του Συμβουλίου - κύριε Προεδρεύοντα του Συμβουλίου των Υπουργών Αμυνας, όπως προτιμώ να σας προσφωνήσω - κύριε Επίτροπε, πιστεύω ότι η εξέλιξη της εξωτερικής πολιτικής, της πολιτικής ασφαλείας και της αμυντικής πολιτικής κατά τη διάρκεια αυτού του έτους μπορεί να αξιολογηθεί στο σύνολό της ως πολύ θετική.
Καθώς συνηθίσουμε να έχουμε πάντα ιδιαίτερα κριτικές αντιπαραθέσεις με την Επιτροπή και το Συμβούλιο, θα ήθελα εξ' αρχής να εκφράσω τα συγχαρητήρια μου, γιατί ο τρόπος με τον οποίο τέθηκαν βαθμιαία σε εφαρμογή τα συμφωνηθέντα στην Κολωνία και στο Ελσίνκι μέσω των αποφάσεων της περασμένης εβδομάδας είναι το αποτέλεσμα εξαιρετικής εργασίας, για την οποία θα ήθελα να εκφράσω τα συγχαρητήρια μου σε όλους τους μετέχοντες.
Μετά την κακή εμπειρία που είχαμε στην πρώην Γιουγκοσλαβία, που κατέδειξε ότι ακόμα και η πρόληψη του πολέμου καθώς και η πολιτική διαχείριση κρίσεων δεν αποτελούν ικανά μέσα επιβολής αν δεν μπορούμε ταυτόχρονα να πούμε ότι μια κατάσταση μπορεί να επιβληθεί και με στρατιωτικά μέσα, αποκομίσαμε γνώσεις που τελικά οδήγησαν στην επίτευξη σημαντικής προόδου από τις κυβερνήσεις των δεκαπέντε κρατών μελών, το Συμβούλιο και την Επιτροπή.
Ελπίζω ότι η εφαρμογή αυτών των αποφάσεων δεν θα παραμείνει στα χαρτιά, αλλά θα επιτευχθεί και η υλοποίησή τους στους εθνικούς προϋπολογισμούς που απαιτούνται.
Τι να μας κάνουν εκατοντάδες χιλιάδες στρατιώτες, αν είναι χωλοί και τυφλοί!
Και θα είναι χωλοί όσο δεν παρέχονται οι αναγκαίες δυνατότητες μετακίνησης από την Ευρωπαϊκή Ένωση και τα κράτη μέλη της.
Θα είναι δε τυφλοί όσο δεν υπάρχουν οι αναγκαίοι μηχανισμοί πληροφοριών, όπως για παράδειγμα δορυφορικά συστήματα, για την ορθή και λογική επέμβαση αυτών των δυνάμεων σύμφωνα με τις ανάγκες.
Συμφωνούμε ως προς την ορθότητα της ιεράρχησης.
Η στρατιωτική επέμβαση είναι η ύστατη λύση.
Το βασικό καθήκον μας είναι να φροντίσουμε με μια ορθή πολιτική πρόληψης και μια ορθή πολιτική διαχείριση κρίσεων, για να μην καθίσταται καν αναγκαία η χρησιμοποίηση στρατιωτικών μέσων.
Σε αυτό το πλαίσιο θεωρώ ότι πρέπει να δρομολογήσουμε μια στενή συνεργασία μεταξύ των οργάνων της Ευρωπαϊκής Ένωσης και των κρατών μελών.
Για τον τομέα της πολιτικής διαχείρισης κρίσεων, της πρόληψης και όλων των συναφών μηχανισμών στην ουσία είναι αρμόδια σήμερα η Κοινότητα.
Η Ευρωπαϊκή Ένωση διαθέτει για εξωτερική βοήθεια από τον προϋπολογισμό της τέσσερις φορές υψηλότερα κονδύλια από τις Ηνωμένες Πολιτείες.
Ευρύτεροι τομείς της εμπορικής πολιτικής υπάγονται στην αρμοδιότητα της Επιτροπής.
Πιστεύω ότι για να λειτουργήσει αυτός ο συνδυασμός πολιτικών και στρατιωτικών μέσων θα πρέπει να φροντίσουμε να μην υπάρχει θεσμικός δυϊσμός αλλά ενότητα μεταξύ αυτών των επιπέδων.
Ήδη πριν το Αμστερνταμ το Ευρωπαϊκό Κοινοβούλιο και η Επιτροπή συμμερίζονταν την άποψη ότι θα ήταν καλύτερο να υπάρχει αντιπρόεδρος της Επιτροπής, αρμόδιος για την εξωτερική πολιτική, που θα αναλάμβανε ταυτόχρονα τον ρόλο του Ύπατου Εκπροσώπου με ειδική δέσμευση και σύνδεση με το Συμβούλιο.
Αυτό όμως δεν ήταν πολιτικά εφικτό και ως εκ τούτου έχουμε σήμερα δύο πρόσωπα, που παρουσιάζουν αμφότερα εξαιρετικό έργο.
Τα προβλήματα δεν προκύπτουν από αυτά τα πρόσωπα αλλά από το θεσμικό πλέγμα, κι εμείς πρέπει να καταβάλλουμε προσπάθειες για να τα ελαχιστοποιήσουμε.
Εξάλλου, αυτή είναι και η άποψη που αφορά το Ευρωπαϊκό Κοινοβούλιο.
Το Ευρωπαϊκό Κοινοβούλιο θέλει οπωσδήποτε να συμμετάσχει σε αυτή την πολιτική όπως προβλέπεται στις συνθήκες, όπως ίσως βελτιωθεί στη Συνθήκη της Νίκαιας και όπως αναφέρεται στη διοργανική συμφωνία μεταξύ Συμβουλίου, Επιτροπής και Κοινοβουλίου σχετικά με τις δημοσιονομικές αρμοδιότητες του Ευρωπαϊκού Κοινοβουλίου σε θέματα εξωτερικής πολιτικής και πολιτικής ασφαλείας.
Αυτό σημαίνει ότι η πολιτική διαχείριση κρίσεων υπάγεται στη δημοσιονομική αρμοδιότητα του Ευρωπαϊκού Κοινοβουλίου και βεβαίως του Συμβουλίου, ενώ η αμυντική πολιτική παραμένει στη δημοσιονομική αρμοδιότητα των εθνικών κοινοβουλίων, εφόσον οι στρατιωτικές δυνάμεις δεν είναι ακόμη ευρωπαϊκές αλλά υπό την ευθύνη των εθνικών κυβερνήσεων και των εθνικών κοινοβουλίων.
Η εντολή για επέμβαση εναπόκειται κι αυτή στην ευθύνη κάθε κράτους, γιατί κάθε κράτος αποφασίζει σύμφωνα με τα κυριαρχικά του δικαιώματα αν θα συμμετάσχει ή όχι σε μια ενέργεια.
Εφόσον καταστεί σαφής αυτή η κατανομή καθηκόντων, θα πρέπει να φροντίσουμε να δημιουργήσουμε μια βάση διαλόγου ανάμεσα στο Ευρωπαϊκό Κοινοβούλιο και τα εθνικά κοινοβούλια, ούτως ώστε να είμαστε σε θέση ως βουλευτές να ελέγχουμε με εύλογο τρόπο την εκάστοτε εκτελεστική εξουσία μέσω της ανταλλαγής πληροφοριών σε διάφορα επίπεδα.
Η λήψη αποφάσεων στους τομείς της εξωτερικής πολιτικής, της πολιτικής ασφαλείας και της αμυντικής πολιτικής είναι καθήκον της εκτελεστικής εξουσίας.
Εμείς αποφασίζουμε για τα χρήματα και ελέγχουμε αν γίνεται ορθή διαχείρισή τους όπως επίσης και αν ακολουθείται η ορθή πολιτική.
Πιστεύω ότι αυτό θα εξελιχθεί σε ένα πολύ λογικό σχήμα.
Ήδη διεξάγονται συνομιλίες ανάμεσα στο Ευρωπαϊκό Κοινοβούλιο και στα εθνικά κοινοβούλια για να επιτευχθεί ένα σωστό αποτέλεσμα.
Όταν κάνω λόγο για οργάνωση εννοώ ότι η Ευρωπαϊκή Ένωση, που αναλαμβάνει μεγάλα και δύσκολα εγχειρήματα, θα πρέπει να έχει και την ευθύνη για αυτά.
Παρατηρώ ότι τα πράγματα στο Κοσσυφοπέδιο, για παράδειγμα, δεν λειτουργούν επαρκώς και πως σύντομα θα χρειαζόμαστε έναν συντονιστή για τους συντονιστές, γιατί εμπλέκονται τόσο πολλά όργανα εκεί - όχι τα ευρωπαϊκά, αλλά πολλά άλλα - για να θέσουμε την κατάσταση υπό έλεγχο.
Συμπεριέλαβα αυτό το θέμα στην έκθεσή μου σαν μια επιμέρους πτυχή, η οποία ταυτίζεται με την έκθεση της συναδέλφου Lalumiθre που παρουσιάζει αυτό το σημείο με πολύ πιο συγκεκριμένο τρόπο.
Γνωρίζουμε, ωστόσο, ότι σε πολλά μέρη του κόσμου, όπως για παράδειγμα στη Μέση Ανατολή ή στη Νότια Ασία ενόψει του κινδύνου πολεμικής σύρραξης που επικρατεί σε συνάρτηση με την κρίση στο Κασμίρ, υπάρχει η προσδοκία να μπορεί η Ευρωπαϊκή Ένωση να αναλάβει ρόλο διαμεσολαβητή, για να κατανέμονται έτσι οι ευθύνες σε περισσότερες πλάτες.
Γι' αυτόν τον λόγο έχουμε μεγάλο μέρος της ευθύνης για τη διασφάλιση της ειρήνης τόσο στην Ευρώπη όσο και σε όλο τον κόσμο.
Ευελπιστώ ότι με αυτόν τον μηχανισμό θα καταφέρουμε βαθμηδόν να εκπληρώσουμε αυτό το καθήκον.
Σε αυτό το πλαίσιο, κύριε Προεδρεύοντα του Συμβουλίου, είμαι κι εγώ της γνώμης ότι ειδικά στο Αφγανιστάν που αναφέρεται εδώ πρέπει να συνεισφέρουμε κι εμείς, ούτως ώστε να τερματιστεί αυτή η δολοφονία που διαρκεί εδώ και δεκαετίες στην περιοχή και την οποία συνεχίζει ενάντια στον λαό του ένα καθεστώς που περιφρονεί τα ανθρώπινα δικαιώματα, αλλά και για να μπορούν οι άνθρωποι στο Αφγανιστάν να ζουν σε έναν κόσμο λογικό, ειρηνικό και κοινωνικά δίκαιο.
Πρέπει να προσπαθήσουμε να συμβάλουμε και εκεί στην επίτευξη αυτού του σκοπού.
(Χειροκροτήματα)
.
(FR) Κύριε Πρόεδρε, κύριε Προεδρεύοντα του Συμβουλίου, κύριε Υπουργέ Αμύνης, κύριε Επίτροπε, συζητώντας σήμερα το απόγευμα για την ευρωπαϊκή πολιτική ασφάλειας και άμυνας, ασχολούμαστε, όπως το έθεσε ο πρόεδρος Brok, με έναν τομέα που μας κάνει αισιόδοξους όσον αφορά το ευρωπαϊκό οικοδόμημα.
Μετά από τα Ευρωπαϊκά Συμβούλια της Κολωνίας, του Ελσίνκι, της Φέιρα και ελπίζω αύριο της Νίκαιας είμαστε σε θέση να διαπιστώνουμε με χαρά την πρόοδο που έχει επιτευχθεί στον τομέα της νέας αυτής πολιτικής.
Κάτι τέτοιο δεν είναι συχνό φαινόμενο.
Κύριε Υπουργέ Αμύνης χαιρόμαστε για την πρόοδο αυτή.
Όπως έπραξε πριν από τη Σύνοδο Κορυφής της Φέιρα προβαίνοντας σε ψηφοφορία επί ψηφίσματος στις 15 Ιουνίου, έτσι και αύριο το Ευρωπαϊκό Κοινοβούλιο θα πρέπει να ψηφίσει ένα κείμενο που θα συνοψίζει τη θέση του την παραμονή του Ευρωπαϊκού Συμβουλίου της Νίκαιας.
Ελπίζω φυσικά ότι το προτεινόμενο ψήφισμα θα εγκριθεί από μια μεγάλη πλειοψηφία.
Ήδη όμως γνωρίζω ότι το κείμενο αυτό δεν θα εγκριθεί ομόφωνα και είναι φυσικό, καθώς αφορά ένα δύσκολο τομέα όπου εκφράζονται διαφορετικές πολιτικές επιλογές όσον αφορά το ρόλο της Ευρωπαϊκής Ένωσης σε σχέση με αυτόν των κρατών μελών, όσον αφορά το στρατιωτικό σκέλος σε σχέση με το πολιτικό, όσον αφορά την Ευρωπαϊκή Ένωση σε σχέση με το ΝΑΤΟ και τις Ηνωμένες Πολιτείες, όσον αφορά το ρόλο της Ευρωπαϊκή Ένωσης στον κόσμο και την επιλογή που πρέπει να κάνει μεταξύ αφενός της ειρηνικής προσέγγισης και της μη επέμβασης και αφετέρου της θέλησης να ελέγχει τις κρίσεις.
Οι επιλογές αυτές μερικές φορές προκαλούν αντιθέσεις, αλλά προοδευτικά σήμερα δημιουργείται μια πλειοψηφία.
Η πλειοψηφία αυτή, εκτός απρόοπτου, θα υποστηρίξει τη γραμμή που ακολουθεί εδώ και ενάμισι χρόνο το Συμβούλιο Υπουργών, ο Ύπατος Εκπρόσωπος, κ. Σολάνα, και η Επιτροπή, κυρίως όσον αφορά τις αρμοδιότητες του Επιτρόπου Patten, ο οποίος είναι αρμόδιος για τα πολιτικά μέσα διαχείρισης των κρίσεων.
Η υποστήριξη αυτή όμως, η οποία ελπίζω ότι θα είναι σαφής και συνειδητή συνοδεύεται από πολλά ερωτήματα και πολλές φορές και από επιφυλάξεις.
Θα αναφερθώ σε ορισμένα από αυτά τα θέματα.
Καταρχάς, θα ήθελα να προβώ σε μια σύντομη παρατήρηση σχετικά με ένα βασικό πρόβλημα, το πρόβλημα των σχέσεων της νέας ευρωπαϊκής πολιτικής με το ΝΑΤΟ.
Μιλήσαμε πολύ για το θέμα αυτό στην Επιτροπή Εξωτερικών Υποθέσεων.
Το προτεινόμενο κείμενο επιβεβαιώνει τις επιλογές του Ευρωπαϊκού Συμβουλίου.
Δεν θέλουμε να ανταγωνισθούμε το ΝΑΤΟ, ούτε να αφαιρέσουμε από αυτό την ευθύνη της άμυνας του εδάφους μας.
Θέλουμε να γίνει η Ευρώπη αξιόπιστος εταίρος του ΝΑΤΟ, επαναφέροντας την ισορροπία στη Συμμαχία και δίνοντας ένα περιθώριο αυτονομίας στην Ευρωπαϊκή Ένωση σε περίπτωση κρίσης.
Δεύτερον, θα διαπιστώσετε στο ψήφισμα τη σαφέστατη βούληση του Κοινοβουλίου να στηρίξει την πολιτική ασφάλειας και άμυνας σε δύο ισορροπημένους πυλώνες: την πολιτική διαχείριση των κρίσεων και, σε περίπτωση αποτυχίας, τη στρατιωτική διαχείριση, με τους δύο πυλώνες να είναι συμπληρωματικοί.
Αυτό το μέλημα για ισορροπία οδηγεί σε μια ιδιαίτερη μέριμνα από την πλευρά του Κοινοβουλίου για την ίση κατανομή των χρηματοδοτικών μέσων, ακόμη κι αν γνωρίζουμε καλά ότι ο πρώτος πυλώνας εξαρτάται από τον κοινοτικό προϋπολογισμό, ενώ ο δεύτερος πυλώνας εξαρτάται ακόμη από τους εθνικούς προϋπολογισμούς.
Τρίτον, χαιρετίζουμε το γεγονός ότι η κοινή ευρωπαϊκή πολιτική ασφάλειας και άμυνας (ΚΕΠΑΑ) ξεκινά με μια άμεση εφαρμογή, τη δύναμη ταχείας αντίδρασης.
Χαιρετίζουμε επίσης τις εργασίες που ήδη ολοκληρώθηκαν, κυρίως κατά την πρόσφατη διάσκεψη για την ανάληψη δεσμεύσεων ως προς το επιχειρησιακό δυναμικό.
Όλα αυτά μπορούν να κάνουν αξιόπιστη την πολιτική αυτή.
Έχουμε επίσης τώρα την ευκαιρία να κάνουμε τον απολογισμό της κατάστασης των στρατευμάτων μας και να ενισχύσουμε τη θέληση για μεταρρύθμιση, πράγμα που διαπίστωσα πρόσφατα στο Βερολίνο με την ευκαιρία της Bundeswehr.
Όσον αφορά τις θεσμικές μεταρρυθμίσεις που έχετε ξεκινήσει, θα επιμείνω στην επιθυμία μας να αποκτήσει η Ευρωπαϊκή Ένωση μια αλυσίδα διοίκησης συνεκτική, σαφή και αποτελεσματική.
Δεν αρκεί να δημιουργούμε όργανα όπως η Επιτροπή Πολιτικής και Ασφάλειας (COPS), η Στρατιωτική Επιτροπή και το Στρατιωτικό Επιτελείο, πρέπει επίσης η οριζόντια και κάθετη διάρθρωση μεταξύ τους να λειτουργεί σωστά και σε κλίμακα πραγματικού χρόνου.
Όσον αφορά το θέμα αυτό δεν αισθανόμαστε ότι έχουμε όλες τις απαραίτητες διαβεβαιώσεις και θα επιθυμούσαμε ιδιαίτερα να διασαφηνισθούν οι εξουσίες της Επιτροπής, του Συμβουλίου και του Ύπατου Εκπροσώπου σε περίπτωση κρίσης.
Κύριε Πρόεδρε, θα αναφερθώ σύντομα σε ένα μείζον πρόβλημα όσον αφορά την αξιοπιστία της πολιτικής αυτής, το πρόβλημα των δημοσιονομικών μέσων.
Σίγουρα, πρέπει να εξοικονομηθούν πόροι, δεν μπορούμε όμως να αποκλείσουμε την ανάγκη νέων πόρων εάν θέλουμε να καλύψουμε τις ελλείψεις που έχουν καταγραφεί, κυρίως στον τομέα της υψηλής τεχνολογίας.
Θα ήθελα, κύριε Πρόεδρε, να επιμείνω, όπως και ο πρόεδρος Brok, στο ρόλο του Ευρωπαϊκού Κοινοβουλίου και των κοινοβουλευτικών οργάνων.
Θα μπορούσα να αναφερθώ και σε άλλα πολλά θέματα.
Θα ήθελα, απευθυνόμενη στους αντιπροσώπους του Συμβουλίου να μεταφέρω τη βούληση του Ευρωπαϊκού Κοινοβουλίου να διαμορφωθεί μία παιδεία στους τομείς της ασφάλειας και της άμυνας την οποία δεν συνηθίζουμε να βλέπουμε, και ευχόμαστε η Σύνοδος Κορυφής της Νίκαιας να στεφθεί από πλήρη επιτυχία.
.
(ΕΝ) Κατά τη συζήτηση της περιεκτικής και ενδιαφέρουσας έκθεσης της κ. Lalumiθre σχετικά με την κοινή ευρωπαϊκή πολιτική ασφάλειας και άμυνας στην Επιτροπή Συνταγματικών Υποθέσεων, επικεντρωθήκαμε στα θεσμικά όργανα και τις διαδικασίες λήψης αποφάσεων και, ιδιαίτερα, στην ανάγκη για κοινοβουλευτικό έλεγχο και δημοκρατική λογοδοσία.
Η ανάπτυξη της ΚΕΠΑΑ είναι ένα σημαντικό νέο ξεκίνημα για το ευρωπαϊκό εγχείρημα και, ως εκ τούτου, χρειάζεται διασαφήνιση του υφιστάμενου θεσμικού πλαισίου.
Το θέμα δεν είναι αν υπάρχουν νομικά επιχειρήματα σχετικά με την επάρκεια των υφιστάμενων εξουσιών.
Πρέπει να καταστεί σαφές ότι απαιτείται η καθιέρωση της κοινοβουλευτικής διάστασης.
Κανένα μέλος εθνικού κοινοβουλίου δεν θα σκεπτόταν ούτε για μια στιγμή ότι έχει περιορισμένο και κάθε άλλο παρά διαφανή δημοκρατικό έλεγχο της ασφάλειας και της άμυνας.
Στα πλαίσια της επιχειρησιακής ασφάλειας, ακόμη και η Γερουσία και το Κοινοβούλιο των ΗΠΑ συμμετέχουν στενά στις επιχειρήσεις του Υπουργείου Αμυνας.
Εξαιτίας της ιδιαίτερης φύσης των πιθανών εξελίξεων της ΚΕΠΑΑ, πιστεύουμε επίσης ότι θα χρειαστούν τροποποιήσεις της Συνθήκης, έτσι ώστε οι εν λόγω εξελίξεις να μπορούν να διενεργηθούν με ανοικτό και δημοκρατικό τρόπο.
Παρομοίως, το καθεστώς του Ύπατου Εκπροσώπου θα πρέπει να αποσαφηνιστεί σε σχέση με το υφιστάμενο θεσμικό τρίγωνο και τον αρμόδιο για τις εξωτερικές σχέσεις Επίτροπο.
Κύριε Πρόεδρε, πιθανώς να γνωρίζετε ότι το κόμμα μου στο ΗΒ έχει σοβαρές επιφυλάξεις σχετικά με την προώθηση αυτής της πολιτικής, αλλά δράττομαι της παρούσας ευκαιρίας για να ευχαριστήσω τους συναδέλφους μου στην Επιτροπή Συνταγματικών Υποθέσεων που με βοήθησαν να συντάξω μια γνωμοδότηση, η οποία ελπίζω να γίνει αποδεκτή από το διακεκριμένο αυτό Σώμα.
.
(FR) Κύριε Πρόεδρε, δεδομένης της αργοπορίας που σημειώθηκε και των υποχρεώσεων που έχω στη συνέχεια, θα προσπαθήσω να συντομεύσω την παρέμβαση που έχω ετοιμάσει.
Ήταν μεγάλη, αλλά θα προσπαθήσω να μην ξεχάσω κανένα από τα βασικά της στοιχεία.
Κυρίες και κύριοι βουλευτές, η δημοσίευση της έκθεσης της κ. Lalumiθre και της έκθεσης του κ. Brok μου δίνει την ευκαιρία να σας παρουσιάσω έναν πρώτο απολογισμό των σημαντικών εξελίξεων που συνέβησαν τους τελευταίους αυτούς μήνες στους συγκεκριμένους τομείς.
Καταρχάς, θα αναφερθώ στο θέμα της εξωτερικής πολιτικής και πολιτικής ασφάλειας, στις κύριες θεσμικές εξελίξεις, ιδιαίτερα δε στα θέματα σχετικά με την Ευρώπη της άμυνας και ο κ. Alain Richard, ο συνάδερφός μου υπεύθυνος για τα θέματα άμυνας, θα αναπτύξει τα θέματα τα σχετικά με τις ικανότητες.
Στη συνέχεια θα υπενθυμίσω τα κυριότερα αποτελέσματα της κοινής εξωτερικής πολιτικής και πολιτικής ασφάλειας (ΚΕΠΠΑ) κατά το τελευταίο αυτό εξάμηνο.
Θα απαντήσω επίσης, θα προσπαθήσω να απαντήσω, στην προφορική ερώτηση που έθεσε ο κ. Brok σχετικά με το Αφγανιστάν.
Καταρχάς, θα αναφερθώ στην ενίσχυση της κοινής εξωτερικής πολιτικής και πολιτικής ασφάλειας.
Όπως υπενθύμισε ο κ. Brok μόλις προ ολίγου, η Ευρωπαϊκή Ένωση εδραίωσε τη θέση της κατά τη διάρκεια του προηγούμενου έτους, γεγονός που ενισχύθηκε από τις εξελίξεις οι οποίες θα αποδειχθούν ιδιαίτερα σημαντικές για το μέλλον.
Ως παράδειγμα αναφέρω καταρχάς την ταχεία υλοποίηση της Ευρώπης της άμυνας.
Μετά από τη γερμανική, τη φιλανδική και την πορτογαλική Προεδρία, η γαλλική Προεδρία εργάσθηκε για την εκτέλεση της εντολής που της ανατέθηκε στη Φέιρα.
Πιστεύω ότι η Νίκαια θα αποτελέσει ένα πολύ σημαντικό στάδιο και επίτευγμα σε αυτόν τον τομέα, ιδιαίτερα με τη δημιουργία μόνιμων δομών για την Ευρώπη της άμυνας, πράγμα που θα επιτρέψει στην Ευρωπαϊκή Ένωση να είναι σε θέση εντός του 2001 να χειρισθεί μια κρίση.
Το θέμα των ικανοτήτων θα αναπτυχθεί από τον κ. Richard στη συνέχεια.
Οι θεσμικές πτυχές είναι επίσης πολύ σημαντικές, καθώς θα επιτρέψουν στην Ευρωπαϊκή Ένωση να προβλέπει, να αποφασίζει και να δρα, δηλαδή να εξασφαλίσει τον πολιτικό έλεγχο και τη στρατηγική διεύθυνση μιας επιχείρησης διαχείρισης κρίσης.
Στη Νίκαια, το Ευρωπαϊκό Συμβούλιο θα κληθεί να εγκρίνει πολλές αποφάσεις, τις οποίες θα αναφέρω.
Καταρχάς, τη δημιουργία μόνιμων πολιτικών και στρατιωτικών δομών, δηλαδή Επιτροπή Πολιτικής και Ασφάλειας, Στρατιωτική Επιτροπή, Στρατιωτικό Επιτελείο της Ευρωπαϊκής Ένωσης.
Ο μηχανισμός που θα δημιουργηθεί κατ' αυτόν τον τρόπο θα συμπληρωθεί με τον καθορισμό των διαδικασιών διαχείρισης κρίσεων και τη δημιουργία ενός κέντρου ανάλυσης καταστάσεων στη γενική γραμματεία.
Όπως προβλέφθηκε στη Φέιρα, αυτές οι νέες δομές θα δημιουργηθούν το συντομότερο δυνατό μετά από το Ευρωπαϊκό Συμβούλιο της Νίκαιας.
Στη συνέχεια, θα αναφερθώ στις μόνιμες διευθετήσεις με τις τρίτες χώρες και το ΝΑΤΟ.
Γνωρίζετε τη σπουδαιότητα των διευθετήσεων αυτών.
Πρόκειται για τη δημιουργία σχέσεων εμπιστοσύνης και συνεννόησης με το ΝΑΤΟ, με τις υποψήφιες χώρες και τις χώρες συμμάχους ενώ γίνεται πλήρως σεβαστή η αυτονομία της Ευρωπαϊκής Ένωσης.
Οι σχέσεις αυτές θα έχουν κυρίως τη μορφή συνεδριάσεων μεταξύ του Βορειοατλαντικού Συμβουλίου και της Προσωρινής Επιτροπής Πολιτικής και Ασφάλειας (COPSI) και συνεδριάσεων μεταξύ της Ευρωπαϊκής Ένωσης και των δεκαπέντε ευρωπαϊκών υποψήφιων ή / και συμμάχων χωρών.
Εργασθήκαμε επίσης για την ενίσχυση των πολιτικών ικανοτήτων διαχείρισης κρίσεων, ιδιαίτερα προκειμένου να επιτρέψουμε στην Ευρωπαϊκή Ένωση να επιτύχει το στόχο που έθεσε όσον αφορά την αστυνομία.
Θα ήθελα επίσης να αναφέρω, σε απάντηση των παρατηρήσεων της κ. Lalumiθre στην έκθεσή της, όσον αφορά την ανάγκη ενίσχυσης του προβληματισμού μας σχετικά με την πρόληψη των συγκρούσεων, ότι ο Ύπατος Εκπρόσωπος και η Επιτροπή έχουν εκπονήσει συστάσεις σχετικά με τη βελτίωση της συνεκτικότητας και της αποτελεσματικότητας της δράσης στον τομέα αυτό, και είμαι σίγουρος ότι η σουηδική Προεδρία θα συνεχίσει να εργάζεται προς αυτήν την κατεύθυνση.
Σημείωσα επίσης, στην έκθεση που παρουσίασε ο κ. Brok, πολλές ερωτήσεις και παρατηρήσεις σχετικά με την ενίσχυση της αποτελεσματικότητας των εξωτερικών δράσεων της Ευρωπαϊκής Ένωσης.
Το θέμα αυτό συμπεριλαμβάνεται σε εκείνα με τα οποία ασχολήθηκα προσωπικά.
Ελπίζω ότι θα υπάρξει πρόοδος σε αυτόν τον τομέα, καθώς ήταν προφανές ότι η κατάσταση δεν ήταν ικανοποιητική.
Αυτός άλλωστε είναι και ο λόγος για τον οποίο κατά το άτυπο Συμβούλιο των υπουργών Εξωτερικών στο Εβιάν στις αρχές Σεπτεμβρίου, συμπεριέλαβα το θέμα αυτό στην ημερήσια διάταξη και αφιερώσαμε σε αυτό μια ολόκληρη συνεδρίαση, με βάση τις προτάσεις και τα σχέδια του Επιτρόπου κ. Patten.
Από τότε έχει σημειωθεί μεγάλη πρόοδος.
Το Συμβούλιο Γενικών Υποθέσεων ενέκρινε στις 9 Οκτωβρίου συμπεράσματα σχετικά με την ενίσχυση του συντονισμού, τη βελτίωση της διαχείρισης και τα απαραίτητα μέσα για τη λήψη αποφάσεων.
Το Συμβούλιο αποφάσισε να οργανώνει κάθε έτος μια συζήτηση σχετικά με τα θέματα αυτά.
Η πρώτη συζήτηση θα λάβει χώρα κατά τη σύνοδο του Ιανουαρίου ή του Φεβρουαρίου και θα αναφερθούμε στην έναρξη της εφαρμογής αυτών των νέων μέτρων.
Υπογραμμίζω ότι όλα αυτά έγιναν με πνεύμα στενής συνεργασίας και πλήρους συνεννόησης, σε μια διαδικασία στην οποία συμμετείχαν το Συμβούλιο, ο Ύπατος Εκπρόσωπος, η Επιτροπή και ιδιαίτερα ο Επίτροπος κ. Patten.
Όπως εύχεται ο κ. Brok στην έκθεσή του, το Συμβούλιο θα έχει στη διάθεσή του δελτία που θα ανακεφαλαιώνουν το σύνολο των σχέσεων μεταξύ της Ευρωπαϊκής Ένωσης και καθεμιάς από τις χώρες εταίρους, προκειμένου να αξιοποιήσει όσο το δυνατόν καλύτερα τη συνολική προσπάθεια της Ευρωπαϊκής Ένωσης, να αυξήσει την αποτελεσματικότητά του και να προετοιμάσει καλύτερα τις συζητήσεις του όσον αφορά τις εξωτερικές δράσεις.
Για την πρώτη συζήτηση στην αρχή του έτους, η Επιτροπή θα δημιουργήσει έναν πίνακα επιδόσεων, για κάθε χώρα, για το προηγούμενο δημοσιονομικό έτος, που θα δείχνει την κατάσταση των δεσμεύσεων, των εκταμιεύσεων και τα ποσά που απομένουν προς εκκαθάριση για τα κύρια προγράμματα που χρηματοδοτούνται από τον κοινοτικό προϋπολογισμό και το Ευρωπαϊκό Ταμείο Ανάπτυξης.
Συνεπώς, κατά τη διεξαγωγή των εργασιών αυτών είχαμε πλήρη συνείδηση της ανάγκης, τόσο για την Επιτροπή όσο και για τα κράτη μέλη επίτευξης καλύτερης συμπληρωματικότητας μεταξύ των δράσεών τους για την ενίσχυση των τρίτων χωρών, διατηρώντας βέβαια τις ειδικές αρμοδιότητες της Επιτροπής.
Το ίδιο ισχύει για τις ενέργειες τόσο των κλασσικών διοικητικών δομών των κρατών μελών όσο και των ειδικών υπηρεσιών.
Θα αναφερθώ εν συντομία στα νέα όργανα που δημιουργήθηκαν με τη Συνθήκη του Αμστερνταμ και τις διοργανικές σχέσεις, θέματα για τα οποία παρατήρησα ότι εκφράζονται ανησυχίες στις εκθέσεις.
Το Μάιο του 1999 εγκρίθηκαν τρεις κοινές στρατηγικές σχετικά με τη Ρωσία, την Ουκρανία και τη Μεσόγειο.
Η Προεδρία ζήτησε από το γενικό γραμματέα και τον Ύπατο Εκπρόσωπο να εκπονήσουν μια πρώτη έκθεση αξιολόγησης σχετικά με τη λειτουργία αυτών των κοινών στρατηγικών καθώς και τη βέλτιστη χρησιμοποίησή τους.
Η έκθεση αυτή θα παρουσιασθεί κατά τη συζήτηση στην αρχή του έτους στην οποία αναφέρθηκα.
Όσον αφορά τις διοργανικές σχέσεις γνωρίζω τη συζήτηση στην οποία αναφέρθηκε μόλις προ ολίγου ο κ. Brok, σύμφωνα με την οποία οι αρμοδιότητες του Ύπατου Εκπροσώπου θα έπρεπε να ανατεθούν σε έναν αντιπρόεδρο της Επιτροπής.
Ωστόσο, όπως θα παρατηρήσετε και εσείς ο ίδιος κύριε Brok, μετά από την έναρξη των καθηκόντων του και στο πνεύμα το οποίο διαμόρφωσαν οι διάφορες προεδρίες, ο κ. Σολάνα εργάσθηκε σεβόμενος πλήρως τους κανόνες και τις διαδικασίες που ορίζει η Συνθήκη για την Ευρωπαϊκή Ένωση, επετεύχθη συντονισμός, δεν υπήρξε καμία αξιοσημείωτη δυσκολία, δηλαδή με απλά λόγια όλα πάνε καλά.
Είδαμε ότι υπήρξε στενή και εποικοδομητική συνεργασία μεταξύ όλων των θεσμικών οργάνων, όσον αφορά πολλά μεγάλα προβλήματα που αντιμετωπίσαμε την περίοδο αυτή.
Θα αναφερθώ για παράδειγμα στα γεγονότα στα Βαλκάνια, όπου μπορούμε να πούμε ότι ο καθένας έπαιξε όπως έπρεπε το ρόλο του.
Βλέπουμε ότι σε αυτήν την περιοχή, στη νοτιοανατολική πλευρά της Ευρώπης, δημιουργείται χωρίς αμφιβολία μία αληθινή πολιτική η οποία επιπλέον αρχίζει να επιφέρει καρπούς.
Θα κάνω τώρα έναν πρώτο γρήγορο απολογισμό, ο οποίος βέβαια είναι ακόμη προσωρινός, των μέτρων που ελήφθησαν κατά τη γαλλική Προεδρία, προκειμένου να εδραιωθεί καλύτερα η θέση της Ευρωπαϊκής Ένωσης στη διεθνή σκηνή.
Θα αναφερθώ εν συντομία σε ορισμένες περιοχές και ορισμένα γεγονότα.
Θα συνεχίσω με το παράδειγμα των Βαλκανίων, μια και σε αυτό αναφέρθηκα μόλις προ ολίγου.
Η κατάσταση άλλαξε ριζικά μετά την αλλαγή του καθεστώτος στο Βελιγράδι, αν και όπως είναι φυσικό πρέπει να γίνουν πολλά ακόμη.
Υπήρξε μια πραγματική ευρωπαϊκή στρατηγική που συνίστατο στο μήνυμα που απεστάλη την κατάλληλη στιγμή, δηλαδή πριν από τις εκλογές, προς το σερβικό λαό, μήνυμα που επεξεργαστήκαμε στο Εβιάν, σύμφωνα με το οποίο εάν νικούσε η δημοκρατία θα αναθεωρούνταν πλήρως η ευρωπαϊκή πολιτική.
Η δημοκρατία νίκησε, μετά από τις περιπέτειες που όλοι γνωρίζουμε.
Κρατήσαμε λοιπόν την υπόσχεσή μας και οι κυβερνώντες της σημερινής Γιουγκοσλαβίας μας λένε πως η ευρωπαϊκή γνώμη έπαιξε σημαντικό ρόλο στην υπόθεση αυτή τη συγκεκριμένη περίοδο.
Επομένως, κινούμαστε προς λογική κατεύθυνση.
Έχει ξεκινήσει η διαδικασία αποκατάστασης των σχέσεων μας με τη Γιουγκοσλαβία σε όλα τα επίπεδα.
Αυτό δεν σημαίνει ότι θεωρούμε πως έχουν λυθεί όλα τα προβλήματα.
Γνωρίζουμε πολύ καλά ότι τόσο όσον αφορά το Κοσσυφοπέδιο και το Μαυροβούνιο, όσο και τις σχέσεις με τις γειτονικές χώρες ή τις υποχρεώσεις της Γιουγκοσλαβίας απέναντι στο δικαστήριο, πρέπει να γίνουν πολλά ακόμη και πολλά ζητήματα πρέπει να διευθετηθούν.
Αυτό σημαίνει ότι η Ευρωπαϊκή Ένωση εκτίμησε ότι είχε καθοριστική σημασία να υποστηρίξει πλήρως αυτό το δημοκρατικό κίνημα μέχρις ότου επιτύχει πλήρως τους στόχους του, εδραιωθεί και μπορέσει να προχωρήσει στο ριζικό επαναπροσδιορισμό της πολιτικής της Γιουγκοσλαβίας, ειδικά σε σχέση με τους γείτονές της.
Στο πλαίσιο αυτό η διάσκεψη κορυφής που έλαβε χώρα πρόσφατα στο Ζάγκρεμπ ήταν πολύ σημαντική.
Σχεδιάσθηκε σε διαφορετικό πλαίσιο, για να απευθύνει ένα πολιτικό μήνυμα στο σερβικό λαό "προσπερνώντας" τους τότε κυβερνώντες του· αυτή η αλλαγή μας επέτρεψε να μετατρέψουμε αυτήν τη διάσκεψη στο Ζάγκρεμπ σε αληθινή δημοκρατική συνάντηση, για πρώτη φορά ολόκληρης της Ευρωπαϊκής Ένωσης και του συνόλου των αντιπροσώπων των χωρών των δυτικών Βαλκανίων.
Εργασθήκαμε επίσης για το θέμα της περιφερειακής συνεργασίας, έννοια που προκαλούσε την αντίσταση των χωρών της περιοχής αυτής που δεν θέλουν να επανεγκλωβισθούν στο παρελθόν από το οποίο ξέφυγαν, και πιστεύω ότι μπορώ να πω ότι χάρη σε αυτήν τη διάσκεψη κατάλαβαν ότι δεν υπάρχει αντίφαση μεταξύ της περιφερειακής συνεργασίας και της προόδου τους, της προσέγγισής τους με την Ευρωπαϊκή Ένωση, ιδιαίτερα όσον αφορά τη διαδικασία σταθεροποίησης και σύνδεσης η οποία επιβεβαιώθηκε και διευκρινίσθηκε επί τη ευκαιρία αυτή.
Η διάσκεψη αυτή, η οποία ήταν πρωτοβουλία της γαλλικής Προεδρίας, επέτρεψε επίσης την επιβεβαίωση της δέσμευσής μας προς την περιοχή αυτή, καθώς πριν από λίγο καιρό λάβαμε τις αναγκαίες αποφάσεις όσον αφορά τα μεγάλα προγράμματα τόσο για τη Μεσόγειο όσο και για τα Βαλκάνια· για το νέο πρόγραμμα για τα Βαλκάνια, το οποίο στα γαλλικά ονομάζεται πρόγραμμα "CARTS" , δόθηκαν 4,15 δισεκατομμύρια ευρώ για την περίοδο 2000-2006.
Συνεπώς, πρέπει να κάνουμε ακόμη πολλά τόσο όσον αφορά την εδραίωση της δημοκρατίας όσο και την περιφερειακή συνεργασία, τώρα όμως διαθέτουμε ένα πλαίσιο και μια οδηγία και πιστεύω ότι η Ευρωπαϊκή Ένωση ξέρει που βαδίζει στον τομέα αυτό.
Παράλληλα, την ίδια περίοδο, η Ευρωπαϊκή Ένωση επεδίωξε την ανάπτυξη των σχέσεών της με τους μεγάλους στρατηγικούς εταίρους της, με τη Ρωσία: συνάντηση κορυφής Ευρωπαϊκής Ένωσης - Ρωσίας στις 30 Οκτωβρίου, στο πλαίσιο της συμφωνίας εταιρικής σχέσης και συνεργασίας.
Η πολιτική μας είναι σαφής: θέλουμε, στηριζόμενοι στις αρχές της δημοκρατίας, των δικαιωμάτων του ανθρώπου, του κράτους δικαίου, της οικονομίας της αγοράς, να ενθαρρύνουμε και συγχρόνως να στηρίξουμε όσο το δυνατόν καλύτερα αυτήν την τεράστια αλλαγή που συμβαίνει στη Ρωσία, ούτως ώστε να γίνει τελικά - κι αυτό θα πάρει όσο χρόνο χρειασθεί - μια μεγάλη χώρα που αναπτύσσεται, που εκσυγχρονίζεται σε όλα τα επίπεδα, που είναι ειρηνική, δηλαδή μία χώρα που επιθυμούμε να έχουμε γείτονα.
Πρέπει όλα τα μέσα συνεργασίας με τη Ρωσία, κοινοτικά και εθνικά, να επαναπροσανατολισθούν προς αυτήν την κατεύθυνση.
Πραγματοποιήθηκε επίσης μια συνάντηση κορυφής μεταξύ της Ευρωπαϊκής Ένωσης και της Ουκρανίας στις 15 Σεπτεμβρίου, και ο πολιτικός διάλογος επεκτείνεται τώρα στο θέμα της εξαγωγής συμβατικών όπλων, της ασφάλειας και του αφοπλισμού, θέμα το οποίο υπογράμμισε ως πρόβλημα ο ΟΑΣΕ.
Συνεπώς θα ήταν ευκταίο να συμπεριληφθεί στο διάλογο αυτό.
Θα ήθελα να πω στον κ. Brok, εφόσον τον ανησυχεί το ζήτημα αυτό, ότι το θέμα της συνεργασίας με την Ουκρανία με πιο συγκεκριμένη μορφή, για παράδειγμα στο πλαίσιο της ΚΕΠΠΑ, θα ληφθεί υπόψη στη έκθεση που θα παρουσιασθεί στη Νίκαια σχετικά με τις διευθετήσεις που θα επιτρέπουν στους εταίρους να συμμετέχουν στη στρατιωτική διαχείριση των κρίσεων, που θα εκτελείται από την Ευρωπαϊκή Ένωση.
Εξάλλου, η Ουκρανία καταβάλλει μια ιδιαίτερη προσπάθεια σε αυτόν τον τομέα, καθώς από την 1η Ιουλίου συμφώνησε με 15 δηλώσεις της Προεδρίας εξ ονόματος της Ευρωπαϊκής Ένωσης.
Επίσης, συνεχίσαμε το υπερατλαντικό διάλογο με τις Ηνωμένες Πολιτείες όσον αφορά τα Βαλκάνια, στον οποίο η πολιτική της Ευρωπαϊκής Ένωσης αποτέλεσε το αντικείμενο διαρκούς και αμοιβαίας πληροφόρησης μεταξύ των Ηνωμένων Πολιτειών και της Ευρώπης, όπως επίσης και όσον αφορά στη Ρωσία και την ειρηνευτική διαδικασία στη Μέση Ανατολή, ακόμη κι αν η παρατήρησή μου αφορά περισσότερο την περίοδο που προηγήθηκε των τραγικών γεγονότων που εκτυλίσσονται από τα τέλη του Σεπτεμβρίου από ό,τι τη σημερινή περίοδο.
Επίσης, κατά την περίοδο αυτή κρατούσαμε ενήμερες τις Ηνωμένες Πολιτείες σχετικά με τις εξελίξεις που αφορούσαν την ευρωπαϊκή πολιτική ασφάλειας και άμυνας, πράγμα που αποτελεί απαραίτητη προϋπόθεση για την αρμονική της ανάπτυξη, όπως και συμβαίνει.
Ο διάλογος αυτός δεν λήγει με την παρούσα Προεδρία, καθώς η διάσκεψη κορυφής προβλέπεται ότι θα πραγματοποιηθεί στην Ουάσινγκτον στις 18 Δεκεμβρίου και στην Οτάβα την επομένη.
Υπήρξε ένα πρόβλημα με την ευρωμεσογειακή διάσκεψη της Μασσαλίας, καθώς για πολλούς από τους άραβες εταίρους μας ήταν δύσκολο να συμμετάσχουν στη διάσκεψη στο πλαίσιο αυτό.
Παρόλα αυτά, η διάσκεψη πραγματοποιήθηκε.
Τελικά, οι άραβες εταίροι προσήλθαν στη διάσκεψη με δύο εξαιρέσεις.
Πιστεύω ότι η διεξαγωγή των εργασιών, η ένταση των συζητήσεων που πραγματοποιήθηκαν σχετικά με αυτό το πολύ ευαίσθητο θέμα δικαιολόγησαν την απόφαση να πραγματοποιηθεί τελικά η διάσκεψη· πίσω από την απόφαση αυτή βρίσκονταν απλούστατα η βούληση να συνεχισθεί η διαδικασία της Βαρκελώνης, διαδικασία τόσο σημαντική, η οποία σήμερα βλάπτεται από την κατάσταση στη Μέση Ανατολή, παραμένει όμως μια πολύ μεγάλη ιδέα για το μέλλον, μια μακροπρόθεσμη στρατηγική ιδέα και δεν πρέπει να επιτρέψουμε να αμφισβητηθεί από τις βραχυπρόθεσμες τραγωδίες, όσο φρικτές κι αν είναι αυτές.
Η διάσκεψη αυτή τελικά πραγματοποιήθηκε.
Στη διάσκεψη αυτή ανακοινώσαμε τη χρηματοδότηση για το MEDA II για την περίοδο 2000-2006, η οποία ανέρχεται σε 5,35 δισεκατομμύρια ευρώ, στα οποία προστίθενται τα δάνεια που η Ευρωπαϊκή Τράπεζα Επενδύσεων προέβλεψε να κινητοποιήσει, δηλαδή συνολικά, περίπου 13 δισεκατομμύρια ευρώ.
Πρόκειται δηλαδή για την ουσιαστική μετάφραση της δέσμευσης της Ευρωπαϊκής Ένωσης σε σχέση με την περιοχή αυτή.
Όσον αφορά τη Μέση Ανατολή, η Προεδρία έχει μόνιμη επικοινωνία με όλους τους πρωταγωνιστές, ακόμη και στις πιο δύσκολες στιγμές.
Κατορθώσαμε να εξασφαλίσουμε για πρώτη φορά τη συμμετοχή του Χαβιέ Σολάνα στη διάσκεψη κορυφής του Σαρμ Αλ-Σέιχ στις 17 Οκτωβρίου.
Αντιπροσωπεύσαμε τους Δεκαπέντε στη Μασσαλία, δεν ήταν όμως αυτός ο κύριος στόχος της διάσκεψης της Μασσαλίας.
Κύριος στόχος της διάσκεψης της Μασσαλίας ήταν να διασωθεί το πλαίσιο της ευρωμεσογειακής συνεργασίας.
Η Ευρωπαϊκή Ένωση επανεξέφρασε την άποψή της στις 20 Νοεμβρίου σχετικά με την κατάσταση στη Μέση Ανατολή, με τους πλέον αυστηρούς όρους που απαιτούσε η επιδείνωση της κατάστασης στην περιοχή.
Εξακολουθούμε να δεσμευόμαστε πλήρως και πολλά είναι πιθανόν να συμβούν τις επόμενες ημέρες και εβδομάδες.
Το επείγον ζήτημα παραμένει αυτό που όλοι σκεφτόμαστε, δηλαδή προπαντός η παύση της βίας και η επανέναρξη των συνομιλιών επί της ουσίας άνευ όρων.
Εξάλλου, ο Χαβιέ Σολάνα είναι μέλος της επιτροπής για την καταγραφή των γεγονότων που συνεδριάζει την Κυριακή στη Νέα Υόρκη και η οποία ελπίζουμε ότι πολύ σύντομα θα ξεκινήσει τις εργασίες της.
Τέλος, εξετάζω το ενδεχόμενο να συμμετάσχω στη συνεδρίαση αυτή εξ ονόματος της Προεδρίας, μετά τη Νίκαια, σε σχέση με τις εργασίες που θα έχουν γίνει από αυτήν την επιτροπή καταγραφής των γεγονότων.
Η Προεδρία εργάσθηκε για να αναπτύξει τις σχέσεις της Ένωσης με τα άλλα μεγάλα περιφερειακά συγκροτήματα και πραγματοποίησε πολλές συναντήσεις με ασιατικές χώρες: τρίτη διάσκεψη κορυφής Ασίας - Ευρώπης (ASEM), διάσκεψη κορυφής με την Ιαπωνία και την Κίνα.
Πριν είχε πραγματοποιηθεί μια διάσκεψη κορυφής με την Ινδία, υπό την πορτογαλική Προεδρία ενώ θα πραγματοποιηθεί μία υπουργική διάσκεψη με το Σύνδεσμο Κρατών της Νοτιοανατολικής Ασίας (ASEAN).
Υπήρξε ένα μικρό πρόβλημα σχετικά με το θέμα της Βορείου Κορέας, θα ήθελα όμως να επισημάνω εδώ ότι πρέπει να διακρίνουμε μεταξύ του θέματος της εδραίωσης των διπλωματικών σχέσεων, το οποίο φαίνεται ότι σε κάποια δεδομένη στιγμή αποτέλεσε κακοφωνία, δεν αποτελεί όμως το αληθινό ουσιαστικό θέμα, καθώς ορισμένες χώρες διατηρούν διπλωματικές σχέσεις εδώ και πολλά χρόνια, ενώ άλλες όχι.
Αποφασίσαμε να εργασθούμε για την ουσία της πολιτικής μας σχετικά με τη Βόρειο Κορέα.
Στις 20 Νοεμβρίου εγκρίναμε κατευθυντήριες γραμμές δράσης σχετικά με τη χώρα αυτή και η κοινοτική τρόικα μπόρεσε να συμφωνήσει βάσει αυτού του προσανατολισμού.
Ο διάλογός μας με την Αφρική αναπτύχθηκε σε όλα τα επίπεδα, συμπεριλαμβανομένου του υπουργικού, ειδικά με το CDAO αλλά και το SADEC.
Εξ άλλου, αυτό εξακολουθεί να συμβαίνει.
Συνεχίσαμε το διάλογο με τη Λατινική Αμερική, στη Νέα Υόρκη, στο περιθώριο της Γενικής Συνέλευσης, και σε πιο συγκεκριμένα θέματα, όπως η υποστήριξη της Ευρωπαϊκής Ένωσης στην ειρηνευτική διαδικασία και στα κοινωνικά, οικονομικά και θεσμικά προγράμματα του Προέδρου Παστράνα στην Κολομβία.
Δεν θα ήθελα να κλείσω την ανακεφαλαίωση αυτή χωρίς να υπενθυμίσω τη δράση της Ευρωπαϊκής Ένωσης στον τομέα αυτό που σήμερα ονομάζουμε μείζονα σφαιρικά ή οριζόντια θέματα, κυρίως στον τομέα των δικαιωμάτων του ανθρώπου, όπου πρέπει ακόμη να εργασθούμε για τη συνεκτικότητα της ευρωπαϊκής πολιτικής στη διεθνή σκηνή, και να εδραιώσουμε την κοινωνία των πολιτών.
Συνεχίσαμε την προσπάθεια αυτή που είχε ξεκινήσει νωρίτερα.
Παρουσιάσθηκε στο Ευρωπαϊκό Κοινοβούλιο η δεύτερη έκδοση της ετήσιας έκθεσης της Ευρωπαϊκής Ένωσης για τα δικαιώματα του ανθρώπου.
Ένα φόρουμ για τα ανθρώπινα δικαιώματα θα πραγματοποιηθεί στο Παρίσι στις 13 Δεκεμβρίου.
Εξάλλου η γαλλική Προεδρία συνεχίζει την πολιτική της προώθησης και της ενίσχυσης των συνθηκών για τον αφοπλισμό και τη μη διάδοση των πυρηνικών όπλων, και συμμετείχε ενεργά στη διάσκεψη για το παράνομο εμπόριο ελαφρών όπλων και όπλων μικρού διαμετρήματος για το 2001.
Η Προεδρία επίσης εκπόνησε τη δεύτερη ετήσια έκθεση για την εφαρμογή του ευρωπαϊκού κώδικα δεοντολογίας σχετικά με τις εξαγωγές όπλων στην οποία φαίνεται ότι υπήρξε πραγματική πρόοδος και η οποία θα υποβληθεί προς έγκριση από το Συμβούλιο Γενικών Υποθέσεων στις 4 Δεκεμβρίου.
Βλέπετε ότι - και πρέπει να λάβετε υπόψη σας ότι απλοποίησα πολύ την ομιλία αυτή - η δραστηριότητα της Ευρωπαϊκής Ένωσης αναπτύσσεται σε μεγάλο βαθμό στους τομείς αυτούς και το σύνολο των συνομιλητών μας σε παγκόσμιο επίπεδο αποδίδουν στη δραστηριότητα αυτή ιδιαίτερα μεγάλη σημασία.
Κλείνοντας θα ήθελα να πω ότι το Συμβούλιο συμμερίζεται τις ανησυχίες που εξέφρασε ο κ. Brok σχετικά με το Αφγανιστάν.
Σας υπενθυμίζω ότι η Ευρωπαϊκή Ένωση εφαρμόζει μέτρα βάσει μιας κοινής θέσης από τον Ιανουάριο του 2000: πλήρης εμπορικός αποκλεισμός στην παράδοση όπλων, άσκηση πίεσης προς όλες τις πλευρές, υποστήριξη των προσπαθειών διαμεσολάβησης της διεθνούς κοινότητας, υποστήριξη των προσπαθειών διαμεσολάβησης προσωπικοτήτων του Αφγανιστάν, καταπολέμηση των ναρκωτικών, ενίσχυση του άμαχου πληθυσμού.
Όσον αφορά το θέμα αυτό, η Επιτροπή σίγουρα θα είχε να μας πει πολλά εάν είχαμε το χρόνο, όμως με απλά λόγια όλες οι προσπάθειες που κάνουμε αυτή τη στιγμή, και μιλάμε για μια πραγματικά μαρτυρική χώρα, δεν θα έχουν ουσιαστικό αποτέλεσμα, εάν το σύνολο των γειτονικών χωρών, ή των χωρών που με τον έναν ή τον άλλο τρόπο έχουν αναμιχθεί και που επηρεάζουν τη χώρα αυτή δεν αποφασίσουν οριστικά να σταματήσουν τις επεμβάσεις και τις παρεμβάσεις τους.
Όμως, επειδή κάτι τέτοιο δεν συμβαίνει, το καθεστώς των Ταλιμπάν μένει μέχρι σήμερα αδιάφορο στα επιχειρήματα και τις εξωτερικές πιέσεις.
Θα ήθελα να μπορώ να πω ότι η πίεση που ασκούμε και οι ενέργειές μας επηρεάζουν τη σημερινή κατάσταση.
Δυστυχώς, υπάρχει ένα είδος αντίστασης και αυτονομίας της κατάστασης στο Αφγανιστάν απέναντι σε όλες τις ενέργειές μας.
Βέβαια, αυτό δεν πρέπει να μας αποθαρρύνει.
Πρέπει να συνεχίσουμε τις ενέργειες αυτές και ξέρω ότι είναι πολλοί οι βουλευτές του Σώματος που δείχνουν εξαιρετική ευαισθησία απέναντι στο θέμα αυτό.
Επομένως, θα συνεχίσουμε τις ενέργειές μας στον τομέα αυτό.
Πρόκειται για ένα ειδικό σημείο, τέθηκε όμως μια συγκεκριμένη ερώτηση, κύριε Πρόεδρε, και ήθελα να απαντήσω με αυτόν τον τρόπο.
(Χειροκροτήματα)
.
(FR) Κύριε Πρόεδρε, κυρίες και κύριοι βουλευτές, απευθυνόμενος σε εσάς, αισθάνομαι ότι συμμετέχω σε μια σημαντική εξέλιξη στην πορεία της Ευρώπης, καθώς από ό,τι γνωρίζω είναι η πρώτη φορά που ένας Υπουργός Αμυνας απευθύνεται στο Κοινοβούλιό σας.
Στις 24 Οκτωβρίου μίλησα για την πρόοδο της Ευρώπης της άμυνας στην Επιτροπή Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής.
Είμαι ευτυχής που σήμερα συνεχίζω παρουσιάζοντάς σας τα αποτελέσματα της διάσκεψής μας για την ανάληψη δεσμεύσεων σχετικά με το επιχειρησιακό δυναμικό που πραγματοποιήθηκε στις 20 Νοεμβρίου.
Θα ήθελα, ξεκινώντας, να συμμεριστώ τη διατύπωση του ψηφίσματός σας της 21ης Νοεμβρίου σχετικά με την ευρωπαϊκή πολιτική ασφάλειας και άμυνας.
Η πολιτική αυτή, όπως λέτε, δεν φιλοδοξεί να ανταγωνισθεί την Ατλαντική Συμμαχία, η οποία εξακολουθεί σήμερα να είναι το θεμέλιο της συλλογικής άμυνας των μελών της, ούτε να συγκροτήσει μόνιμο ευρωπαϊκό στρατό.
Η Προεδρία, και πιστεύω το σύνολο των κυβερνήσεων συμμερίζονται την άποψη αυτή.
Στόχος μας είναι να αποκτήσουμε μέχρι το 2003 την ικανότητα συντονισμένης δράσης των στρατών μας προκειμένου να εκπληρωθούν οι αποστολές του Πέτερσμπεργκ, σε περίπτωση που το Συμβούλιο αποφασίσει να ξεκινήσει μια στρατιωτική επιχείρηση υπό την ευθύνη της Ένωσης.
Στον σημαντικό τομέα των στρατιωτικών ικανοτήτων, τα κράτη μας έθεσαν στο Ελσίνκι το συνολικό στόχο να είναι σε θέση μέχρι το 2003, να κινητοποιούν σε 60 ημέρες και να αναπτύσσουν επί τουλάχιστον ένα έτος δυνάμεις μεγέθους ενός σώματος στρατού, δηλαδή 60 000 στρατιώτες.
Οι δυνάμεις αυτές πρέπει να είναι στρατιωτικά αυτοδύναμες και να διαθέτουν τις αναγκαίες ικανότητες διοίκησης, ελέγχου, πληροφόρησης και άλλες μονάδες υποστήριξης, καθώς και αεροπορική και ναυτική υποστήριξη.
Τα κράτη μέλη αποφάσισαν επίσης, πάντα στο Ευρωπαϊκό Συμβούλιο του Ελσίνκι, πριν από ένα χρόνο, να καθορίσουν ταχέως τους συλλογικούς στόχους για τις ικανότητες όσον αφορά τα στρατηγικά θέματα.
Οι Δεκαπέντε έφεραν εις πέρας το δύσκολο έργο της μετάφρασης των στόχων αυτών σε στρατιωτικούς και τεχνικούς όρους.
Θα ήθελα να υπογραμμίσω την ποιότητα της εξολοκλήρου νέας εργασίας που πραγματοποίησαν οι εμπειρογνώμονες σε στρατιωτικά θέματα των κρατών μας, υπό την επίβλεψη του προσωρινού στρατιωτικού οργάνου, το οποίο δημιουργήθηκε μόλις το Μάρτιο.
Θα ήθελα επίσης να υπογραμμίσω την πραγματικότητα και την αποτελεσματικότητα της συνεργασίας με την Ατλαντική Συμμαχία που μας επέτρεψε να έχουμε μια αποδοτική ανταλλαγή όσον αφορά την ανάπτυξη των νέων αυτών ικανοτήτων.
Επομένως, διαθέτουμε τώρα λεπτομερή έγγραφα στρατιωτικού σχεδιασμού τα οποία εγκρίθηκαν από το Συμβούλιο Γενικών Υποθέσεων.
Υπάρχει λοιπόν ο κατάλογος των ικανοτήτων, δηλαδή ένα έγγραφο 300 σελίδων το οποίο ορίζει με σαφή τρόπο τις στρατιωτικές ικανότητες οι οποίες θεωρούνται αναγκαίες από την Ευρωπαϊκή Ένωση προκειμένου να διασφαλισθεί το σύνολο των αποστολών του Πέτερσμπεργκ.
Σας υπενθυμίζω την ποικιλία τους: ανθρωπιστική βοήθεια, απομάκρυνση υπηκόων της Ευρωπαϊκής Ένωσης, πρόληψη των συγκρούσεων, αλλά και διαχωρισμός των αντιμαχόμενων πλευρών με τη χρήση δύναμης.
Έχουμε λοιπόν στη διάθεσή μας αυτόν τον κατάλογο ικανοτήτων ο οποίος εγκρίθηκε από όλα τα κράτη μέλη της Ευρωπαϊκής Ένωσης.
Διαθέτουμε επίσης τώρα έναν κατάλογο δυνάμεων στον οποίο περιλαμβάνονται οι εθελοντικές συνεισφορές κάθε ενός από τα κράτη μέλη.
Οι συνεισφορές αυτές που επιβεβαιώθηκαν από τους Δεκαπέντε κατά τη διάσκεψη στις 20 Νοεμβρίου, αποτελούν ένα απόθεμα από περισσότερους από 100 000 άντρες, περίπου 400 μαχητικά αεροσκάφη και 100 πολεμικά πλοία.
Αυτές οι συνεισφορές επιτρέπουν λοιπόν, όσον αφορά το ποσοτικό επίπεδο να ανταποκριθούμε πλήρως στο συνολικό στόχο που όρισε το Συμβούλιο.
Θα ήθελα να διασαφηνίσω δύο σημεία όσον αφορά αυτούς τους αριθμούς, στους οποίους θα μπορούσα προφανώς να προσθέσω πολλούς άλλους, επιθυμώ όμως να είμαι σύντομος.
Οι αριθμοί αυτοί αφορούν ένα μηχανισμό που προορίζεται για μια επιχείρηση της Ευρωπαϊκής Ένωσης που θα έχει διάρκεια τουλάχιστον ενός έτους, πράγμα που σημαίνει ότι κάθε έθνος διαθέτει, σε σχέση με τη συνεισφορά που έχει ανακοινώσει, ένα απόθεμα που επιτρέπει τις απαραίτητες αντικαταστάσεις.
Από την άλλη πλευρά, το γεγονός ότι ανέφερα τον αριθμό των 100 000 μελών των ενόπλων δυνάμεων δεν σημαίνει ότι φιλοδοξούμε να ξεπεράσουμε το στόχο που θέσαμε στο Ελσίνκι, αλλά ότι διαθέτουμε ένα απόθεμα σε προσόντα και διαφορετικές ειδικότητες που μας επιτρέπει να εγγυηθούμε ότι ο στόχος του Συμβουλίου που προβλέπει 60 000 άντρες θα επιτευχθεί όποιες και αν είναι οι επιχειρησιακές συνθήκες της χρησιμοποίησής τους.
Θα ήθελα να σχολιάσω εν συντομία τους αριθμούς αυτούς για να υπογραμμίσω ότι εφόσον η Ευρωπαϊκή Ένωση έλαβε την απόφαση να αποκτήσει τις ικανότητες αυτές δεν μπορεί να υλοποιήσει την απόφαση αυτή στη σφαίρα του φανταστικού.
Οι ικανότητες αυτές πρέπει να είναι στέρεες και αξιόπιστες, διότι όπως όλοι μπορούμε να φανταστούμε, και μιλώ εκ προσωπικής πείρας, όταν μία δημοκρατική πολιτική εξουσία αντιμετωπίζει μια κατάσταση βίας απέναντι στην οποία δεν μπορεί να μείνει απαθής, όταν μια δημοκρατική πολιτική εξουσία αποφασίζει να χρησιμοποιήσει τη δύναμη, δεν μπορεί να έχει την πολυτέλεια να βάζει στοιχήματα.
Πρέπει να είναι σίγουρη για την αξιοπιστία των δυνάμεών της.
Τα αποτελέσματα αυτής της διάσκεψης για την ανάληψη δεσμεύσεων σχετικά με το επιχειρησιακό δυναμικό δεν περιορίζονται στον κατάλογο τον οποίο ανέφερα.
Πράγματι, συμφωνήσαμε να συνεχίσουμε το έργο της ποιοτικής βελτίωσης των δυνάμεων αυτών.
Τα κράτη μέλη δεσμεύθηκαν σχετικά με τις μεσοπρόθεσμες και μακροπρόθεσμες προσπάθειες για την ενίσχυση τόσο των επιχειρησιακών όσο και των στρατιωτικών ικανοτήτων τους.
Δεσμευθήκαμε ιδιαίτερα στο πλαίσιο των τρεχουσών μεταρρυθμίσεων των ενόπλων δυνάμεών μας, στις οποίες αναφέρθηκε προ ολίγου η κ. Lalumiθre, να συνεχίσουμε την ενίσχυση των ιδίων ικανοτήτων μας και να συντονίσουμε τα υπάρχοντα σχέδια εφαρμόζοντας εθνικές ή πολυεθνικές λύσεις για τη βελτίωση της απόδοσης των δυνάμεών μας.
Πρόκειται συγκεκριμένα για τη βελτίωση της ταχύτητας ανάπτυξης, την ικανότητα της διάρκειας και την ικανότητα του συντονισμού, αυτό που ονομάζουμε διαλειτουργικότητα των ευρωπαϊκών δυνάμεων.
Πρόκειται επίσης για την ενίσχυση των στρατηγικών ικανοτήτων μας, ιδιαίτερα της στρατηγικής κινητικότητας προκειμένου να οδηγούμε γρήγορα τις απαραίτητες δυνάμεις στην περιοχή επέμβασης, των στρατιωτικών επιτελείων προκειμένου να διοικούν και να ελέγχουν τις δυνάμεις και των μέσων για την παροχή πληροφοριών σε αυτά.
Τέλος, επιθυμούμε την ενδυνάμωση ορισμένων ικανοτήτων επιχειρησιακών δράσεων των δυνάμεων της Ευρώπης.
Ιδιαίτερα καθορίσθηκαν η αναζήτηση και η διάσωση εν μάχη, τα αμυντικά μέσα ενάντια στους πυραύλους εδάφους-εδάφους, τα όπλα ακριβείας, η λογιστική υποστήριξη.
Συναντάμε εκ νέου εδώ ένα μεγάλο μέρος των προτάσεων που υπήρχαν στο ψήφισμά σας της 21ης Νοεμβρίου.
Θα ήθελα να προβώ σε ένα άλλο σχόλιο όσον αφορά αυτό το γενικό σχέδιο βελτίωσης των ευρωπαϊκών ικανοτήτων.
Ορισμένοι σχολιάζουν ότι καταδεικνύει τις ελλείψεις και τις αδυναμίες των Ευρωπαίων.
Αντίθετα, εγώ θα ήθελα να παρατηρήσω ότι αυτές οι ελλείψεις και οι αδυναμίες υπάρχουν εδώ και πολύ καιρό και ότι μέχρι σήμερα κανένας, σε πολιτικό επίπεδο, δεν ασχολούνταν με αυτές, εν πάση περιπτώσει σε ευρωπαϊκό επίπεδο.
Το κίνημα που ξεκινήσαμε επέτρεψε στους Ευρωπαίους να αναλάβουν τις ευθύνες τους, να αντικρίσουν το μέλλον, να εξετάσουν την πιθανή χρήση των δυνάμεών τους για την εξυπηρέτηση δημοκρατικών πολιτικών στόχων και να λάβουν αποφάσεις σχετικά με θέματα που έμειναν στο παρασκήνιο για πολλά χρόνια.
Επομένως, πρόκειται για την αρχή μιας νέας δυναμικής βάσει της πολιτικής βούλησης των κρατών μελών μας.
Η δυναμική αυτή θα γίνει αξιόπιστη εάν αποκτήσει διάρκεια.
Για το λόγο αυτό υιοθετήσαμε ένα μηχανισμό παρακολούθησης και αξιολόγησης που θα υποβληθεί προς έγκριση στο Ευρωπαϊκό Συμβούλιο της Νίκαιας.
Ο μηχανισμός αυτός θα μας επιτρέπει να παρακολουθούμε την πρόοδο μας.
Βασίζεται βέβαια στην αυτονομία των αποφάσεων της Ευρωπαϊκής Ένωσης και στην αναγνώριση του εκούσιου και πολιτικού χαρακτήρα των δεσμεύσεων.
Θα μας επιτρέπει λοιπόν να συγκρίνουμε τις δεσμεύσεις των κρατών μελών με τις μεταγενέστερες αποφάσεις τους και πιστεύω ότι θα ενθαρρύνει ή θα ωθεί τις κυβερνήσεις να λαμβάνουν τις κατάλληλες αποφάσεις.
Όπως μπορείτε να διαπιστώσετε, οι Ευρωπαίοι είναι αποφασισμένοι να συνεχίσουν τις διαρκείς προσπάθειες για να προσδώσουν αξιοπιστία στην Ευρώπη της άμυνας.
Ο στόχος αυτός μπορεί να επιτευχθεί μέσω της ταχείας υλοποίησης των αποφάσεων που λαμβάνονται.
Τα δεκαπέντε κράτη μέλη όρισαν ως στόχο να καταστεί η Δύναμη επιχειρησιακή, το υπενθυμίζω, το 2003.
Επιθυμία μας είναι τα μόνιμα όργανα να δημιουργηθούν όσο το δυνατόν ταχύτερα μετά από το Ευρωπαϊκό Συμβούλιο της Νίκαιας.
Πρέπει το 2001, και για αυτόν το στόχο θα εργασθούν οι φίλοι μας της σουηδικής Προεδρίας, το σύστημα να καταστεί επιχειρησιακό, ιδιαίτερα το Επιτελείο της Ευρωπαϊκής Ένωσης.
Πρέπει να έχει σύντομα τις δικές του εγκαταστάσεις και έγκυρες διαδικασίες.
Μέχρι το 2003, όταν τα θεσμοθετημένα όργανα θα είναι σε θέση να αναλάβουν τις ευθύνες τους, η Ευρωπαϊκή Ένωση θα είναι σταδιακά ικανή να εκτελέσει μερικές από τις αποστολές του Πέτερσμπεργκ.
Αυτός είναι, σε μερικές παρατηρήσεις αναγκαστικά σύντομες κι επομένως ατελείς, προκειμένου να ακολουθήσουμε τους κανόνες της Συνέλευσής μας, ο απολογισμός που μπορούμε να κάνουμε σήμερα σχετικά με τα συγκεκριμένα βήματα στον τομέα των ικανοτήτων, τα οποία είτε έχουν ήδη εγκριθεί, είτε πρόκειται να εγκριθούν από το Ευρωπαϊκό Συμβούλιο της Νίκαιας.
Επιτρέψτε μου, κύριε Πρόεδρε, κυρίες και κύριοι βουλευτές, να υπενθυμίσω με μερικές λέξεις το βαθύ πολιτικό νόημα, το οποίο ενέκρινε ένα μεγάλο μέρος της δημόσιας γνώμης στην Ευρώπη, αυτού του νέου έργου με το οποίο η Ευρώπη αποκτά ένα εργαλείο πολιτικής επιρροής το οποίο χρειαζόταν.
Το έργο αυτό στηρίζεται σε μια σαφή βούληση των κυβερνήσεων, η οποία έρχεται σε αντίθεση με τις πολυάριθμες απογοητεύσεις που δεχθήκαμε στον τομέα αυτό από την αρχή της ευρωπαϊκής οικοδόμησης.
Θα ήθελα να ευχαριστήσω τους συναδέλφους μου, Υπουργούς Εξωτερικών και Υπουργούς Αμυνας, που επέτρεψαν αυτήν την ουσιαστική πρόοδο, και ευχαριστώ βέβαια το Ευρωπαϊκό Κοινοβούλιο για το ενδιαφέρον του για αυτό το νέο και μεγάλο σχέδιο.
Κύριε Πρόεδρε, όταν συζητάμε για την πολιτική άμυνας και ασφάλειας και την επίλυση συγκρούσεων, δεν πρέπει ποτέ να ξεχνάμε τον πολύ βασικό λόγο για τον οποίο υπάρχει η Ευρωπαϊκή Ένωση: είναι το καλύτερο παράδειγμα επίλυσης συγκρούσεων στην παγκόσμια ιστορία.
Όταν εξετάζουμε τον προηγούμενο αιώνα, βλέπουμε ότι στο πρώτο μισό του είχαμε δυο παγκόσμιους πολέμους - τους χειρότερους στην παγκόσμια ιστορία - με εκατομμύρια νεκρούς.
Ωστόσο, αυτοί οι ίδιοι άνθρωποι, σε αυτές τις ίδιες χώρες δημιούργησαν την Ευρωπαϊκή Ένωση, τον ίδιο αιώνα, και οι αρχές που βρίσκονται στον πυρήνα της Ευρωπαϊκής Ένωσης, όπου και αν εφαρμοστούν στον κόσμο, θα φέρουν την ειρήνη.
Όταν μιλάμε για επίλυση συγκρούσεων, γιατί, αντί να στέλνετε στρατιώτες, δεν στέλνετε τη φιλοσοφία αυτή και γιατί δεν εξετάζετε το ενδεχόμενο να δημιουργήσετε στην Ευρωπαϊκή Επιτροπή ένα τμήμα για την ειρήνη και τη συμφιλίωση και έναν Επίτροπο για την ειρήνη και τη συμφιλίωση, δεδομένης της εκτεταμένης και ουσιαστικής εμπειρίας της Ευρωπαϊκής Ένωσης στην επίλυση των συγκρούσεων;
(Χειροκροτήματα από την αριστερή πτέρυγα)
.
(ΕΝ) Θα ξεκινήσω μάλλον σχολιάζοντας τα όσα μόλις είπε ο αξιότιμος φίλος κ. Hume.
Έχει κάνει περισσότερα από τον καθένα ως προσωποποιημένη μορφή της επίλυσης συγκρούσεων σε ένα σημείο του πλανήτη το οποίο γνωρίζω καλά και έχει επαινεθεί δεόντως παγκοσμίως για τις προσπάθειες του.
Φυσικά έχει δίκιο στα όσα είπε για τη συμβολή της Ευρωπαϊκής Ένωσης στην επίλυση συγκρούσεων.
Ένας αμερικανο-ιάπωνας πολιτικός επιστήμονας έγραψε το 1989 ένα βιβλίο με τον ατυχή τίτλο "Το τέλος της Ιστορίας" .
Όπως γνωρίζουμε, υπήρξαμε μάρτυρες από το 1989 μέχρι σήμερα πολλών ιστορικών γεγονότων, αλλά ένα σημείο στο οποίο είχε απόλυτο δίκιο ήταν ότι το 1989 είδαμε το τέλος μιας ιδιαίτερα μελανής, και δυστυχώς πολύ μακράς, περιόδου της ευρωπαϊκής ιστορίας.
Γνωρίζουμε όλοι ότι η γένεση της Ευρωπαϊκής Ένωσης, ο κύριος στόχος των ιδρυτικών της πατέρων ήταν να αποτρέψουν την πιθανότητα να διχαστεί η Ευρώπη σε έναν ακόμη εμφύλιο πόλεμο.
Αυτό δεν ήταν το μικρότερο από τα επιτεύγματα των τελευταίων ετών, καθώς μπορέσαμε να σταθεροποιήσουμε τη φιλελεύθερη δημοκρατία σε ολόκληρη την ήπειρο, και αυτό είναι και το μεγαλύτερο καθήκον στην υλοποίηση του οποίου θα μας οδηγήσει η γαλλική Προεδρία στη Νίκαια.
Αντιμετωπίζουμε τώρα το πρόβλημα της διασφάλισης ότι όταν μιλάμε για σταθεροποίηση της φιλελεύθερης δημοκρατίας στην Ευρώπη, εννοούμε το σύνολο της ηπειρωτικής Ευρώπης, γιατί αυτό ακριβώς σημαίνει η διεύρυνση και η διαδικασία της διεύρυνσης.
Για το λόγο αυτό η διαδικασία της διεύρυνσης δεν είναι απλώς ένα στρατηγικό ζήτημα - όχι μόνο ένα οικονομικό ζήτημα για μας, αλλά και ηθικό ζήτημα επίσης - αλλά ένα ζήτημα πολύ κοντά σε αυτό για το οποίο μιλούσε ο αξιότιμος συνάδελφος όταν αναφερόταν στην επίλυση των συγκρούσεων.
Δεν ήρθα όμως εδώ να μιλήσω για αυτό και οφείλω να απευθυνθώ στον αξιότιμο φίλο μου κ. Brok και στην αξιότιμη κ. Lalumiθre και να τους ευχαριστήσω για τις εξαιρετικές εκθέσεις τους.
Οι εκθέσεις αυτές καθώς και οι προτάσεις ψηφίσματος που στηρίχθηκαν πάνω τους μας δίνουν ορισμένες πολύ φιλόδοξες κατευθυντήριες γραμμές για το μελλοντικό μας έργο.
Χαίρομαι που υποστηρίζουν συνολικά την εξωτερική δράση της Ευρωπαϊκής Ένωσης, όπως αυτή αναπτύχθηκε από το Συμβούλιο, την Επιτροπή και από τον συνάδελφό μου Χαβιέ Σολάνα που ήρθε εδώ πριν από ένα χρόνο.
Συμφωνώ απολύτως με το περιεχόμενο των ψηφισμάτων και των εκθέσεων αυτών.
Δεν θα ήταν λογικό να προσπαθήσω να ασχοληθώ απόψε με όλα τα σημεία που τέθηκαν στις εκθέσεις και τα ψηφίσματα αυτά, ούτε και είναι η κατάλληλη στιγμή για να διατρέξουμε την υδρόγειο σε μια συζήτηση για την εξωτερική μας πολιτική.
Θα ήθελα παρόλα αυτά να κάνω μερικές παρατηρήσεις για ορισμένα βασικά στοιχεία της ΕΠΑΑ και της κοινής εξωτερικής πολιτικής και πολιτικής ασφάλειας, τα οποία υπογραμμίζονται στις δυο εκθέσεις.
Όπως επεσήμαναν οι υπουργοί στις εξαίρετες ομιλίες τους, τις τελευταίες εβδομάδες σημειώθηκαν σημαντικές εξελίξεις όσον αφορά την ενίσχυση της συμβολής της Ευρώπης στη δική της ασφάλεια.
Δεν θέλω να επεκταθώ στα θέματα που κάλυψαν, ούτε - όπως διευκρινίζω πολύ συχνά - είναι οι στρατιωτικές πτυχές κάτι που αφορά την Ευρωπαϊκή Επιτροπή.
Δεν είναι - επαναλαμβάνω δεν είναι - ζητήματα που αφορούν την Ευρωπαϊκή Επιτροπή.
Η μοναδική μου συμβολή στη συζήτηση μπορεί να είναι η εμπειρία μου ως πρώην επικεφαλής διοικητή της φρουράς στο Χονγκ Κονγκ.
Είναι για την ακρίβεια ζητήματα που αφορούν τα κράτη μέλη.
Είναι ζητήματα για τα οποία πρέπει να αποφασίζουν οι υπουργοί.
Δεν αφορούν τους ευρωπαίους Επιτρόπους.
Θεωρώ ότι ο τρόπος με τον οποίο καλύφθηκε δημοσιογραφικά η δημιουργία αυτής της δύναμης στη χώρα που γνωρίζω καλύτερα είναι αρκετά υπερβολικός.
Λέγεται ότι υπονομεύει το ΝΑΤΟ, αλλά το ΝΑΤΟ ξεκαθάρισε πλήρως, φυσικά, ότι υποστηρίζει την προσπάθεια των ευρωπαίων υπουργών.
Μας λένε ότι οι ΗΠΑ είναι αντίθετες.
Την Κυριακή μια εφημερίδα στη Βρετανία δήλωνε σε τίτλο της "Αποχώρηση των ΗΠΑ από το ΝΑΤΟ αν προχωρήσει η δύναμη της ΕΕ" , όμως η κυβέρνηση των ΗΠΑ υποστηρίζει ένθερμα αυτή την πρωτοβουλία.
Το έχει δηλώσει επανειλημμένα.
Κάθε φορά που ένα μέλος της αμερικανικής κυβέρνησης δηλώνει πόσο υποστηρίζει τις προσπάθειες της Ευρώπης, εμφανίζεται κάποιος στα μέσα μαζικής ενημέρωσης της χώρας που γνωρίζω καλύτερα και λέει ότι δεν καταλαβαίνουν πραγματικά τι εξυπηρετεί τα συμφέροντά τους.
Κάθε φορά που συμβαίνει αυτό, βγαίνει κάποιος άλλος, συνήθως από κάποια προηγούμενη κυβέρνηση ή κάποια παμπάλαια περίοδο των υπερατλαντικών μας σχέσεων, και λέει ότι τα πράγματα έχουν αλλάξει και κάτι τέτοιο θα ήταν πραγματική καταστροφή για τις σχέσεις Ευρώπης και ΗΠΑ.
Αυτό που είναι απολύτως σαφές είναι το εξής: πρώτον, αυτό που θα ήταν πραγματικά καταστρεπτικό για τις σχέσεις ΕΕ και ΗΠΑ είναι το να μην προχωρήσουμε στην υλοποίηση της πρότασής μας, να μην πετύχουμε σ' αυτό που επιχειρούμε.
Δεύτερον, υπάρχει κάτι ακόμα για το οποίο πρέπει να είμαστε ξεκάθαροι.
Κανείς δεν υπαινίσσεται ότι οι Ηνωμένες Πολιτείες σκοπεύουν ή επιθυμούν να μειώσουν τη στρατηγική τους δέσμευση στην Ευρώπη.
Αυτό που ο κόσμος συνειδητοποιεί ολοένα και περισσότερο είναι ότι θα υπάρξει, και αυτό είναι κατανοητό, όλο και μεγαλύτερη απροθυμία από την πλευρά της αμερικανικής κοινής γνώμης να κινδυνεύουν ζωές αμερικανών πολιτών για την αντιμετώπιση των συνεπειών των αιματηρών ευρωπαϊκών μικρών τραγωδιών.
Βρισκόμουν στις ΗΠΑ όταν διεξάγονταν οι δημόσιες συζητήσεις στην εκπομπή "Larry King Live" και σε πολλές άλλες πριν από τον βομβαρδισμό της Γιουγκοσλαβίας κατά τη διάρκεια της κρίσης του Κοσσυφοπεδίου.
Αυτό ακριβώς ήταν τότε το περιεχόμενο όλων εκείνων των συζητήσεων.
Υπάρχουν πολλά στοιχεία, όπως ήδη είπα, που δείχνουν ότι αν δεν κάνουμε περισσότερα για μας τους ίδιους, θα υπάρξουν πολύ καταστροφικές συνέπειες για τη σχέση μας με τις Ηνωμένες Πολιτείες.
Στα πρόσφατα γεγονότα στη Βοσνία, είδαμε μια κατάσταση στην οποία ορισμένοι στρατιώτες μας βρέθηκαν πολύ συχνά σε ανυπόφορες καταστάσεις, όχι μόνο από στρατιωτική άποψη, αλλά και από ηθική.
Η πρόσφατη ιστορία του Κοσσυφοπεδίου υπογραμμίζει τη σπουδαιότητα του να κάνει η Ευρώπη περισσότερα για την ίδια.
Τώρα προσπαθούμε να το κάνουμε αυτό και είναι ειλικρινά ανόητο και κακόβουλο να υπαινίσσεται κανείς ότι πρόκειται για τη δημιουργία ενός ευρωπαϊκού στρατού ή για μια προσπάθεια να πετάξουμε τους Αμερικανούς έξω από την Ευρώπη.
Συμφωνώ απολύτως με τα όσα είπε ο αξιότιμος φίλος μου κ. Brok στα γενικά συμπεράσματά του για την κοινή εξωτερική πολιτική και πολιτική ασφάλειας.
Έχουμε διανύσει μια μακρά πορεία από την απόφαση στο Μάαστριχτ το 1991 να κάνουμε το βήμα από την πολιτική συνεργασία προς μια κοινή εξωτερική πολιτική.
Απομένουν να γίνουν ακόμη πολλά για τη διαμόρφωση μιας ισχυρής ΚΕΠΠΑ.
Υπάρχει ανάγκη για περαιτέρω ενίσχυση της συνοχής και της αποτελεσματικότητας στις εξωτερικές δραστηριότητες της Ευρωπαϊκής Ένωσης σε όλους τους πυλώνες.
Η πείρα των τελευταίων ετών έχει δείξει σαφώς ότι η εξωτερική δράση της Ευρωπαϊκής Ένωσης είναι κάτι περισσότερο από μια απλή αντιπαράθεση πολιτικής δηλώσεων και τεχνικής συνεργασίας.
Πρέπει να συνενώσουμε τρία στοιχεία σε ένα συνεκτικό σύνολο, τις κοινοτικές πολιτικές, την ΚΕΠΠΑ, συμπεριλαμβανομένης της ΕΠΑΑ, και την εθνική δράση των κρατών μελών.
Πρέπει να υπάρξει μια λογική και ευαίσθητη συνεργασία στον εξωτερικό τομέα ανάμεσα στα θεσμικά όργανα της Ένωσης, συμπεριλαμβανομένου του Ευρωπαϊκού Κοινοβουλίου, και πολύ στενός συντονισμός με τα κράτη μέλη.
Η πρόκληση που έχουμε να αντιμετωπίσουμε είναι να διασφαλίσουμε ότι ο μεγαλύτερος εμπορικός όμιλος και χορηγός αναπτυξιακής βοήθειας του κόσμου κάνει αισθητή την παρουσία του και σε πολιτικό επίπεδο.
Μπορούμε να συνεισφέρουμε ουσιαστικά και δεν πρέπει να φοβόμαστε να το κάνουμε.
Για την Κοινότητα, αυτό σημαίνει να μεταρρυθμίσουμε την εξωτερική μας βοήθεια, να βελτιώσουμε τις εσωτερικές μας διαδικασίες και να δημιουργήσουμε ένα πλαίσιο εντός του οποίου να μπορούμε να κινητοποιήσουμε όλη τη σειρά των κοινοτικών μέσων για την ενίσχυση των κοινών μας εξωτερικών στόχων.
Δεν επιζητούμε νέες αρμοδιότητες.
Δεν χρειαζόμαστε νέες αρμοδιότητες, αλλά θέλουμε να ασκήσουμε πιο αποτελεσματικά τις εξουσίες που ήδη έχουμε βάσει της Συνθήκης και συμμερίζομαι απολύτως την επιθυμία του Ευρωπαϊκού Κοινοβουλίου να κάνει το ίδιο.
Ο υπουργός Vedrine επεσήμανε στις παρατηρήσεις του την προτεραιότητα που έχουμε αποδώσει στη μεταρρύθμιση των εξωτερικών μας δράσεων και στην εκτέλεση των προγραμμάτων μας με πιο αποτελεσματικό και συνετό τρόπο.
Έχω μιλήσει επανειλημμένα στο Κοινοβούλιο σχετικά με το θέμα αυτό και δεν επιθυμώ να ξανακάνω το ίδιο σε οποιοδήποτε βαθμό σήμερα.
Ωστόσο, έχουμε επιτελέσει πρόοδο και αυτό οφείλεται σε μεγάλο βαθμό στην καθοδήγηση που λάβαμε από τη γαλλική Προεδρία.
Συνεργαστήκαμε εξαιρετικά αποτελεσματικά στην προσπάθεια μας να διασφαλίσουμε ότι οι ευρωπαίοι φορολογούμενοι μπορούν να δουν να υλοποιούνται τα προγράμματα που έχουν κάθε δικαίωμα να δουν και ότι οι δικαιούχοι σε όλες τις χώρες του κόσμου θα λάβουν τη βοήθεια που έχουν ζητήσει το συντομότερο δυνατό, υποστηρίζοντας τα προγράμματα με την υψηλότερη αξία.
Σημειώνω την έκκληση στην έκθεση του αξιότιμου συναδέλφου για κοινές στρατηγικές σχετικά με την Αφρική, τη Λατινική Αμερική και τα Δυτικά Βαλκάνια.
Σταματώντας για μια στιγμή στα Δυτικά Βαλκάνια, δυσκολεύομαι να δεχθώ ότι χρειαζόμαστε μια κοινή στρατηγική για τα Δυτικά Βαλκάνια, γιατί έχουμε στην πραγματικότητα μια μάλλον καλή στρατηγική για την περιοχή αυτή.
Αντικατοπτρίστηκε στην έκθεση την οποία ο Χαβιέ Σολάνα και εγώ υποβάλαμε στο Συμβούλιο νωρίτερα αυτό το χρόνο.
Η πρόκληση για μας τώρα είναι να εμμείνουμε σε αυτή την στρατηγική, να διασφαλίσουμε ότι αυτή η στρατηγική μπορεί να αποδώσει, να διασφαλίσουμε ότι, προτείνοντάς τους την προοπτική μιας στενότερης σχέσης με την ευρωπαϊκή οικογένεια, μπορούμε να βοηθήσουμε τις χώρες αυτές να κάνουν τις οικονομικές και κοινωνικές αλλαγές και μεταρρυθμίσεις που απαιτούνται προκειμένου να εξασφαλιστεί η σταθερότητα και η μακροπρόθεσμη ευημερία τους.
Θα ήθελα να ευχαριστήσω την αξιότιμη συνάδελφο κ. Lalumiθre που υπογράμμισε την έκθεση σχετικά με την πρόληψη των συγκρούσεων, την οποία ετοιμάζει αυτόν τον καιρό η Επιτροπή σε συνεργασία με τον Ύπατο Εκπρόσωπο, για το Ευρωπαϊκό Συμβούλιο της Νίκαιας.
Η Επιτροπή σκοπεύει να δώσει συνέχεια σε αυτή την κοινή έκθεση με μια ανακοίνωση την επόμενη άνοιξη σχετικά με την ενσωμάτωση της πρόληψης των συγκρούσεων στον σχεδιασμό όλων των προγραμμάτων μας στον τομέα της εξωτερικής βοήθειας.
Όσον αφορά τη διαχείριση των κρίσεων, η Επιτροπή υιοθέτησε στις 27 Σεπτεμβρίου ένα σχέδιο απόφασης σχετικά με την καθιέρωση ενός κοινοτικού μηχανισμού για το συντονισμό των επεμβάσεων προστασίας των πολιτών σε καταστάσεις έκτακτης ανάγκης.
Αυτό το σχέδιο απόφασης βρίσκεται τώρα ενώπιον του Συμβουλίου και ελπίζω ότι θα εγκριθεί σύντομα.
Το σχέδιο κανονισμού σχετικά με την καθιέρωση ενός μηχανισμού ταχείας αντίδρασης, το οποίο αναμένεται να εγκριθεί μέχρι το τέλος του χρόνου, θα επιτρέψει στην Επιτροπή, δυνάμει μιας συγκεκριμένης γραμμής του προϋπολογισμού και μιας συγκεκριμένης νομικής βάσης, να διεξάγει ταυτόχρονα μια σειρά δράσεων, έτσι ώστε να ανταποκρίνεται γρήγορα σε μια κρίση με μια ευρεία σειρά μέσων.
Θέλω απλώς να επαναλάβω ένα πράγμα σχετικά με αυτό, μιλάμε για ένα μηχανισμό ταχείας αντίδρασης.
Αυτό ζητά η Επιτροπή.
Η Επιτροπή δεν εμπλέκεται στη δημιουργία της δύναμης ταχείας αντίδρασης.
Αναφέρομαι για άλλη μια φορά στα όχι εντελώς αντικειμενικά και αμερόληπτα μέσα μαζικής ενημέρωσης στη χώρα μου, τα οποία φαίνονται να έχουν κάποια δυσκολία να κατανοήσουν τη διάκριση αυτή.
Αυτό που θέλουμε είναι ένα διοικητικό μέτρο, ένα διοικητικό μέτρο που θα επιτρέψει στην ενίοτε βραδυκίνητη Επιτροπή να αντιδρά γρηγορότερα σε μια κρίση.
Παρά τις δύσκαμπτες διαδικασίες μας στην Επιτροπή, δεν χρειαζόμαστε μια δύναμη 60 000 στρατιωτών για να επιτύχουμε τους στόχους μας.
Χρειαζόμαστε την υποστήριξη του Κοινοβουλίου και τη βοήθειά του για να εγκριθούν αυτά τα σχέδια κανονισμών όσο το δυνατόν γρηγορότερα.
Όπως και ο υπουργός, θα πω απλώς δυο λόγια απαντώντας στον αξιότιμο κ. Brok για το Αφγανιστάν.
Ανησυχούμε, όπως είπε ότι ανησυχεί και ο υπουργός, για την πρόσφατη αναζωπύρωση των μαχών στη βορειοανατολική πλευρά του Αφγανιστάν, ανησυχούμε για την επακόλουθη επιδείνωση της ανθρωπιστικής κατάστασης των κατοίκων, πολλές χιλιάδες από τους οποίους αναγκάστηκαν να εγκαταλείψουν τα σπίτια τους για να αποφύγουν τις συγκρούσεις.
Η Ευρωπαϊκή Ένωση, μέσω της κοινής της θέσης για το Αφγανιστάν της 14ης Ιανουαρίου του τρέχοντος έτους, δεσμεύτηκε μεταξύ άλλων στον στόχο της καθιέρωσης μιας σταθερής ειρήνης στο Αφγανιστάν.
Υποστηρίζει στο θέμα αυτό τον κεντρικό ρόλο τον οποίο διαδραματίζουν τα Ηνωμένα έθνη μέσω του ειδικού απεσταλμένου τους, κ. Vendrell, στην προσπάθεια προσέγγισης των αντιμαχόμενων πλευρών με στόχο να δημιουργήσουν μια κυβέρνηση ευρείας βάσης για τη χώρα.
Η Ευρωπαϊκή Ένωση ενθάρρυνε επίσης άλλες ειρηνευτικές προσπάθειες, συμπεριλαμβανομένων των προσπαθειών της ομάδας έξι συν δύο, των πρωτοβουλιών του τέως βασιλέα και της Οργάνωσης της Ισλαμικής Διάσκεψης, στις προσπάθειες μεσολάβησής τους για την επίτευξη ειρήνης στο Αφγανιστάν.
Παράλληλα, η Ευρωπαϊκή Ένωση συνεχίζει να παροτρύνει τις ενδιαφερόμενες χώρες να σταματήσουν την εμπλοκή του προσωπικού των στρατιωτικών, παραστρατιωτικών και μυστικών υπηρεσιών τους στο Αφγανιστάν και να διακόψουν την παροχή οποιασδήποτε άλλης στρατιωτικής βοήθειας στα αντιμαχόμενα μέρη στο Αφγανιστάν.
Όσον αφορά την παροχή βοήθειας, η Επιτροπή, ως επί το πλείστον μέσω της υπηρεσίας της ανθρωπιστικής βοήθειας, της ECHO, έκανε φέτος ορισμένες ειδικές επεμβάσεις που είχαν ως στόχο να αμβλύνουν και τις δύο συνέπειες της καταστροφικής ξηρασίας που έπληξε τη χώρα, υποστηρίζοντας, με την παροχή κεφαλαίων για την ασφάλεια των τροφίμων και για εξοπλισμό για τον χειμώνα, τον πληθυσμό που εκτοπίστηκε εξαιτίας των μαχών στο βορειοανατολικό τμήμα της χώρας.
Μέχρι τώρα για το τρέχον έτος, αυτές οι αναλήψεις υποχρεώσεων και εκείνες που τελούν υπό προετοιμασία ανέρχονται σε περισσότερα από 14 εκατομμύρια ευρώ.
Τα κράτη μέλη έκαναν επίσης ξεχωριστές εισφορές επιπλέον αυτών των ποσών.
Τέλος, θα ήθελα να υπογραμμίσω αυτά που ήδη είπαν οι προηγούμενοι ομιλητές.
Διανύσαμε μια εξαιρετικά μακρά πορεία σε πολύ σύντομο χρόνο.
Εκείνοι που ενίοτε κατηγορούν την Ευρωπαϊκή Ένωση ότι πάσχει από σκλήρυνση, ότι δεν είναι ικανή να πάρει πρωτοβουλίες, ότι δεν είναι ικανή να δείξει όραμα, ότι δεν μπορεί να προχωρήσει και να ανταποκριθεί στα προβλήματα του σύγχρονου κόσμου, θα έπρεπε ίσως να κοιτάξουν την πρόοδο που έχει συντελεστεί σε πολύ μικρό χρονικό διάστημα κατά τους τελευταίους μήνες προς την κατεύθυνση της δημιουργίας μιας ΚΕΠΠΑ που να έχει τη δική της ενότητα και μια πολύ ουσιαστική δυνητική αξία.
Πρόκειται για μια αξιόλογη συνεισφορά.
Ελπίζω ότι εμείς στην Επιτροπή θα μπορέσουμε να συνεισφέρουμε στη σημαντική συζήτηση για την πρόληψη των συγκρούσεων.
Η άλλη μεγάλη μας συμβολή είναι να δείξουμε ότι μπορούμε να φέρουμε εις πέρας τις εργασίες που μας έχουν ήδη ανατεθεί, πολύ πιο αποτελεσματικά στο μέλλον από ό,τι στο παρελθόν.
(Χειροκροτήματα)
Ευχαριστώ πολύ, Επίτροπε κύριε Christopher Patten.
(Η συνεδρίαση διακόπτεται στις 20.10 και συνεχίζεται στις 21.00)
Κύριε Πρόεδρε, ο κ. Brok πολύ ορθώς μετέφερε τις σκέψεις της Ομάδας μας για την πρόοδο που έχει επιτευχθεί στον τομέα της άμυνας και για όσα πρέπει να κάνουμε ακόμη σε αυτόν τον τομέα.
Θα αρκεσθώ να πω εδώ στην κ. Lalumiθre ότι η Ομάδα μας θα εγκρίνει αύριο την εξαιρετική έκθεσή της και θα αναφερθώ κυρίως στην κατάσταση στο Αφγανιστάν.
Ήμουν στο Αφγανιστάν τον Ιούνιο και μπόρεσα να διαπιστώσω την εξαθλίωση των προσφύγων και το φανατισμό των Ταλιμπάν με τους οποίους μπόρεσα να μιλήσω.
Μετά την πτώση του Talokan, το Σεπτέμβριο, στην οποία οφείλεται το πρώτο ψήφισμα του Κοινοβουλίου μας και στην οποία οφείλεται και η σημερινή συζήτηση, η κατάσταση επιδεινώνεται διαρκώς, ειδικά όσον αφορά τον ανθρωπιστικό τομέα.
Η επίθεση στο Talokan έκοψε τη μοναδική οδό ανεφοδιασμού προς την κοιλάδα του Panchir και την πεδιάδα του Chamali, όπου βρίσκονται συγκεντρωμένες οι δυνάμεις του διοικητή Massoud, καθώς και σημαντικό τμήμα των πληθυσμών που έχουν μετακινηθεί και είναι τώρα πρόσφυγες.
Προφανώς, δεν μπορεί να εφαρμοσθεί στρατιωτική λύση στην περιοχή αυτή, αυτό το έχουμε ήδη πει και συνεπώς λαμβάνω υπόψη μου τις δηλώσεις της Προεδρίας του Συμβουλίου, προ ολίγου, με τις οποίες δεσμεύεται να ασκήσει όλες τις απαραίτητες πιέσεις στις γειτονικές χώρες και ιδιαίτερα στο Πακιστάν, προκειμένου να σταματήσουν τις παρεμβάσεις στον τομέα αυτό και για να βρεθεί μία πολιτική λύση.
Επαναλαμβάνω όμως ότι αυτό που πρέπει να μας απασχολεί κυρίως είναι η ανθρωπιστική κατάσταση, η οποία γίνεται όλο και πιο δύσκολη, καθώς υπάρχουν σήμερα περισσότερες από 30 000 οικογένειες, οι μισές από τις οποίες δεν έχουν στέγη, που στερούνται τα πάντα στις πεδιάδες του Chamali, στην κοιλάδα του Panchir και στη βόρεια ζώνη όπου η επικοινωνία με το Τατζικιστάν εξακολουθεί να είναι εξαιρετικά δύσκολη.
Το 50%, δηλαδή 15 000 οικογένειες.
Αυτήν την περίοδο η θερμοκρασία στην περιοχή κυμαίνεται μεταξύ 3 και 6 βαθμών υπό το μηδέν και τα μοναδικά εφόδια που δέχθηκαν οι οικογένειες αυτές κατά τη διάρκεια του τελευταίου μήνα ήταν ένα σακί σιτάρι.
Πρέπει λοιπόν να εφαρμόσουμε κατεπειγόντως μία λύση όσον αφορά την ανθρωπιστική βοήθεια.
Πιστεύω ότι αυτό έχει ήδη ζητηθεί.
Πρέπει να δημιουργηθεί ένας σταθμός υποδοχής στο Duchambe.
Πιστεύω ότι πρέπει να εξετάσουμε το ενδεχόμενο να δημιουργήσουμε, πράγμα που μπορέσαμε να κάνουμε άλλοτε σε άλλες περιοχές μία αερογέφυρα.
Είναι απαραίτητη για την επιβίωση των πληθυσμών αυτών.
Κύριε Πρόεδρε, θα επικεντρώσω την ομιλία μου στην έκθεση της κ. Lalumiθre.
Εξ ονόματος όλης της πολιτικής ομάδας του ΕΣΚ, θα ήθελα να εκφράσω την εκτίμησή μου προς την εκλεκτή συνάδελφό μας, Catherine Lalumiθre.
Η ομάδα μου υποστηρίζει τις απόψεις της και εκτιμά ιδιαιτέρως το ισορροπημένο κείμενο στο οποίο τονίζονται τα σημεία που πρέπει.
Όντως, πρόκειται για μία νέα αντιμετώπιση της κοινής εξωτερικής πολιτικής και πολιτικής ασφάλειας, όπου το πολιτικό σκέλος είναι τουλάχιστον ισότιμο με το στρατιωτικό.
Θα ήθελα να εκφράσω τα συγχαρητήριά μας για την πρόοδο που σημειώνεται όσον αφορά το σώμα άμεσης επέμβασης.
Τα κράτη μέλη ανέλαβαν δεσμεύσεις οι οποίες ανταποκρίνονται στις φιλοδοξίες που είχαν εκφραστεί προηγουμένως.
Αυτό που πρέπει να γίνει τώρα είναι να σχηματιστεί μία αποτελεσματική και αποδοτική ευρωπαϊκή μονάδα η οποία θα ευρίσκεται κάτω από ενιαία ηγεσία.
Κατά τη γνώμη μου, αυτή θα είναι η πραγματική δοκιμή στην οποία θα υποβληθεί η Ευρωπαϊκή Ένωση.
Προστίθεται μία νέα διάσταση στην κοινή εξωτερική πολιτική και πολιτική ασφάλειας.
Έτσι, το θέμα της άσκησης του κατάλληλου κοινοβουλευτικού ελέγχου καθίσταται ακόμα πιο επίκαιρο.
Συμμερίζονται το Συμβούλιο και η Επιτροπή τις σχετικές προτάσεις που περιλαμβάνονται στην έκθεση Lalumiθre;
Θα θέλαμε να κάνουμε και άλλες δύο παρατηρήσεις.
Οι εξελίξεις που περιγράφονται αποτελούν μία νέα ώθηση για την ευρωπαϊκή βιομηχανία όπλων.
Ώθηση την οποία χρειάζεται.
Όμως, θα θέλαμε να αποφύγουμε τις εξαγωγικές πιέσεις και για το λόγο αυτό θα θέλαμε να βελτιώσουμε τους κανόνες για τις εξαγωγές όπλων και εμείς θα υποστηρίξουμε τη σχετική τροπολογία.
Η πολιτική μου ομάδα παραδέχεται ότι θα ξεκινήσει συζήτηση για τις διάφορες πτυχές του θέματος, καταρχάς όμως αναζητεί νέους πόρους μέσω ανακατατάξεων.
Δεν αποκλείουμε το ενδεχόμενο να αυξηθούν οι αμυντικές δαπάνες, αυτό όμως θα πρέπει να εξετασθεί ιδιαιτέρως και σε συνδυασμό με άλλες προτεραιότητες, για παράδειγμα στον κοινωνικό και τον οικονομικό τομέα.
Αυτό που μας αρέσει όλως ιδιαιτέρως στην έκθεση είναι η έμφαση στο πολιτικό σκέλος της κοινής εξωτερικής πολιτικής και πολιτικής ασφάλειας.
Καμιά φορά επικρατεί η εντύπωση ότι το μέλλον της ΚΕΠΠΑ εξαρτάται απόλυτα από τη δημιουργία ενός αυτόνομου στρατιωτικού σώματος.
Είναι ορθό αυτό;
Οπωσδήποτε όχι, τουλάχιστον σύμφωνα με τις απόψεις του Τύπου.
Το σώμα ταχείας επέμβασης προορίζεται για την εκτέλεση των καθηκόντων του Petersberg.
Ωστόσο, δεν πρέπει να υπερβάλουμε τη σημασία του.
Διαφωνώ με την άποψη των κυνικών οι οποίοι υποστηρίζουν ότι η Ευρώπη θα αποκτήσει ένα ακόμη άχρηστο παιχνιδάκι.
Είναι όμως αλήθεια ότι σε πολλές περιπτώσεις το σώμα ταχείας επέμβασης δεν θα μπορεί να χρησιμοποιηθεί αμέσως.
Πιστεύουμε ότι πρόκειται για ένα μέσο το οποίο μπορεί να χρησιμοποιηθεί σε συνδυασμό με άλλα, ή για να το πω καλύτερα, εάν είναι δυνατόν, μετά από άλλα μέσα.
Η πρόληψη διενέξεων είναι προτιμότερη από τη στρατιωτική διαχείριση κρίσεων.
Η Ευρωπαϊκή Ένωση είναι καλύτερα εξοπλισμένη από ό,τι για παράδειγμα το ΝΑΤΟ για την ανάληψη καθηκόντων που έχουν σχέση με την πρόληψη διενέξεων με ειρηνικά μέσα.
Θέλουμε να ενισχυθεί η ικανότητα αυτή.
Καμιά φορά αντιμετωπίζουμε με επιφυλάξεις τις προσπάθειες που καταβάλλει η Ευρωπαϊκή Ένωση επί του θέματος αυτού.
Έχει προκύψει μία κάποια προσήλωση στα στρατιωτικά μέσα.
Εδώ φαίνεται ότι είναι πιο εύκολο να υπάρξουν αποτελέσματα.
Κατά τη γνώμη μας, το δεύτερο μέρος των αποφάσεων του Ελσίνκι υποστηρίζεται συνήθως με λόγια.
Οι αντιδράσεις σ' αυτές τις κριτικές παρατηρήσεις έχουν συνήθως τη μορφή παραπομπής στους βασικούς στόχους για αστυνομικές επεμβάσεις ή στο μηχανισμό ταχείας επέμβασης που διαμορφώνεται από την Επιτροπή.
Υποστηρίζουμε τις ενέργειες αυτές, πιστεύουμε όμως ότι πρέπει να γίνουν πολύ περισσότερα για να ενισχυθούν οι πολιτικές πτυχές της ευρωπαϊκής πολιτικής ασφάλειας.
Αυτό που θέλουμε είναι διάφορα σενάρια και ένας συνεκτικός σχεδιασμός.
Πρέπει να ξέρουμε πότε χρειαζόμαστε ποια μέσα.
Το μυστικό της Ευρωπαϊκής Ένωσης είναι η πολιτική της βάση και αυτό θέλουμε να εκφράζεται σαφώς από την εξωτερική πολιτική της.
Κύριε Πρόεδρε, κύριε Πρόεδρε του Συμβουλίου, όταν συζητούνται ζητήματα σε ευρωπαϊκό επίπεδο, περνά συχνά πολύς καιρός πριν μπορέσουμε να διακρίνουμε κάποια απτά αποτελέσματα.
Οι περισσότεροι πολίτες διαμαρτύρονται για τη βραδύτητα με την οποία αλέθει ο μύλος της ευρωπαϊκής γραφειοκρατίας.
Εντός της ευρωπαϊκής πολιτικής ασφάλειας ωστόσο, ο εξελίξεις υπήρξαν εκπληκτικά ταχείες μετά το Δεκέμβριο του 1999 όταν πάρθηκε στο Ελσίνκι η απόφαση για τη δημιουργία μίας ευρωπαϊκής δύναμης.
Χαίρομαι για την ταχύτητα αυτή.
Θα πρέπει να δείξουμε στους πολίτες μας αλλά και στη διεθνή κοινότητα ότι η Ευρώπη διαθέτει την ισχύ και τη βούληση προκειμένου στο μέλλον να αποτρέψει τραγωδίες όπως αυτές που συνέβησαν στα Βαλκάνια.
Φυσικά η ΕΕ οφείλει να αναλάβει περισσότερες ευθύνες στις γειτονικές της περιοχές σε τομείς όπως τα μέτρα πρόληψης συγκρούσεων, η διαχείριση κρίσεων, οι επιχειρήσεις για τη διατήρηση της ειρήνης κλπ.
Η Ομάδα των Φιλελευθέρων υποστηρίζει πλήρως την έκθεση Brok.
Υποστηρίζουμε σε γενικές γραμμές και την έκθεση Lalumiθre.
Πιστεύουμε ωστόσο ότι είναι ζωτικής σημασίας να μη δημιουργήσουμε αλληλοεπικάλυψη με τις δομές του ΝΑΤΟ.
Για το λόγο αυτό θεωρούμε κάπως περιττό να ρυθμίζουμε με υπερβολικές λεπτομέρειες πώς π.χ. θα οργανωθούν οι ευρωπαϊκές αεροπορικές δυνάμεις.
Είναι σημαντικό να διατηρήσουμε τους διατλαντικούς δεσμούς και να συνεχιστεί η αμερικανική παρουσία στην Ευρώπη.
Η ΕΕ δεν θα πρέπει να αναπτύξει δική της άμυνα με μόνιμα στρατεύματα.
Όπως είπα, οι εξελίξεις είναι ταχύτατες.
Η μία χώρα μετά την άλλη ανέφερε την προηγούμενη εβδομάδα πόσους στρατιώτες, πόσα αεροπλάνα, πόσα υποβρύχια κλπ. μπορεί να διαθέσει προκειμένου να καταστεί λειτουργική η ευρωπαϊκή δύναμη.
Η συζήτηση που διεξάγεται σε ορισμένα κράτη μέλη δείχνει ότι οι εξελίξεις έχουν δημιουργήσει σύγχυση σε πολλούς πολίτες.
Ο Επίτροπος Patten μας ανέφερε τί συμβαίνει στο Ηνωμένο Βασίλειο σχετικά.
Σε μία άλλη χώρα, την οποία γνωρίζω καλά, εκφράστηκαν ιδιαίτερα έντονες αντιδράσεις.
Πρόκειται για τη Σουηδία, όπου διεξάγεται η συζήτηση για την ουδετερότητα, μία έννοια την οποία οι περισσότεροι από εμάς θεωρούμε ως ένα ξεπερασμένο απομεινάρι από τον καιρό του ψυχρού πολέμου το οποίο δεν έχει χρησιμότητα σήμερα.
Παρόλα αυτά, φέρουμε μία ιδιαίτερη ευθύνη εμείς εδώ στο Ευρωκοινοβούλιο, καθώς αντιπροσωπεύουμε τους πολίτες μας, προκειμένου να πραγματοποιήσουμε αυτή τη συζήτηση, να εξετάσουμε με κριτικό πνεύμα και να συζητήσουμε νέα πολιτική ασφάλειας και άμυνας που δημιουργούμε.
Αυτό σημαίνει ότι θα πρέπει να υπάρχουν οι κατάλληλες δομές, έτσι ώστε να είμαστε σε θέση εδώ στο Κοινοβούλιο να ενημερωνόμαστε σχετικά με τις αποφάσεις, να μπορούμε να τις συζητούμε, να συμμετέχουμε και να απαιτούμε να μας ανατίθενται οι αναγκαίες ευθύνες.
Αλλά και οι πολίτες θα πρέπει να έχουν πρόσβαση στις πληροφορίες και στα έγγραφα σε όσο το δυνατόν μεγαλύτερο βαθμό.
Είναι απολύτως απαραίτητο προκειμένου η πολιτική να κερδίσει την εμπιστοσύνη των πολιτών.
Η λεγόμενη απόφαση Σολάνα του προηγούμενου καλοκαιριού επικρίθηκε έντονα στην αίθουσα αυτή.
Σύμφωνα με αυτή την απόφαση όλα τα έγγραφα που αφορούν την εξωτερική πολιτική και την πολιτική ασφάλειας μπορούν αυτομάτως να χαρακτηριστούν απόρρητα.
Φυσικά είναι απαράδεκτο κάτι τέτοιο, καθώς μάλιστα ζητήσαμε από το Δικαστήριο να εξετάσει την απόφαση αυτή.
Οι ίδιες απόψεις υπέρ της όσο το δυνατόν μεγαλύτερης διαφάνειας εκφράστηκαν και στην έκθεση Cashman την οποία υιοθετήσαμε με μεγάλη πλειοψηφία πριν από δύο εβδομάδες στο Στρασβούργο.
Ελπίζω λοιπόν να τύχει ευρείας υποστήριξης και η τροπολογία των Φιλελευθέρων η οποία ζητά διαφάνεια και πρόσβαση των πολιτών σε τέτοιου είδους ζητήματα.
Θα ήθελα εξάλλου να εκφράσω την έντονη ανησυχία της ομάδας μου για τη διαρκώς επιδεινούμενη κατάσταση στο Αφγανιστάν και να καλέσω την Επιτροπή και το Συμβούλιο να καταβάλουν κάθε δυνατή προσπάθεια και να εντείνουν τις παρεμβάσεις τους προκειμένου να επιτευχθεί μία ειρηνική λύση και να παρασχεθεί ενίσχυση στον άμαχο πληθυσμό, καθώς μάλιστα έρχεται ο χειμώνας.
Κύριε Πρόεδρε, κύριε Richard, Επίτροπε, θα ήθελα να περιορίσω την ομιλία μου σε δύο σημαντικά τμήματα της έκθεσης της κ. Lalumiθre.
Το πρώτο αφορά το τμήμα για την πρόληψη διενέξεων και τη διαχείριση κρίσεων.
Χαίρομαι ιδιαιτέρως που το θέμα αυτό αποτελεί ένα τόσο σημαντικό τμήμα της έκθεσής της, γιατί βασίζεται στην ανάλυση την οποία - και σας το λέω ειλικρινά - οι Πράσινοι έχουν κάνει σε διάφορες περιπτώσεις στο παρελθόν, σύμφωνα με την οποία η ισχύς της Ευρωπαϊκής Ένωσης έγκειται στην πρόληψη των διενέξεων και μόνο όταν δεν υπάρχει άλλη δυνατότητα, θα πρέπει, δυστυχώς, να προσφεύγουμε στη χρήση στρατιωτικών μέσων.
Ένα καλό παράδειγμα για την περίπτωση αυτή νομίζω ότι είναι το σύμφωνο σταθερότητας για τα Βαλκάνια.
Κατά τη γνώμη μου, πρόκειται για ένα παράδειγμα το οποίο δείχνει πώς πρέπει να δρούμε στην Ευρωπαϊκή Ένωση, πως υπάρχουν πολλά μέσα, για παράδειγμα, στο χώρο της δημοκρατίας, με την ενίσχυση των ελεύθερων μέσων ενημέρωσης, ή στο χώρο της εκπαίδευσης, και αποδεικνύεται ότι μία πολιτική η οποία προσανατολίζεται στην πρόληψη διενέξεων βοηθάει και τακτοποιεί την κατάσταση.
Αυτό που ελπίζω, και κατ' αυτή την έννοια συμφωνώ με το συνάδελφο Wiersma, είναι ότι αυτά που αναφέρονται στην έκθεση για την πρόληψη διενέξεων δεν είναι απλώς λόγια αλλά θα μεταβληθούν σε έργα για την υλοποίηση συγκεκριμένων στόχων με την επένδυση χρημάτων και πολιτικής βούλησης, γιατί διαφορετικά δεν πρόκειται να κάνουμε τίποτα άλλα παρά να δίνουμε όμορφες υποσχέσεις τις οποίες δεν τηρούμε.
Το δεύτερο τμήμα στο οποίο θα ήθελα να αναφερθώ είναι το στρατιωτικό σκέλος.
Εδώ η πολιτική μου ομάδα άσκησε κριτική για δύο σημεία τα οποία, προς ικανοποίησή μας, συνεκτιμήθηκαν τελικά στην έκθεση της κ. Lalumiθre.
Το πρώτο αφορά το ρόλο του Ευρωπαϊκού Κοινοβουλίου, στον οποίο αναφέρθηκαν και άλλοι συνάδελφοι.
Από τις σημερινές προτάσεις δεν είναι καθόλου σαφές ποιος θα πρέπει να είναι ο ρόλος του.
Κατ' εμέ, στο μέλλον το Ευρωπαϊκό Κοινοβούλιο θα πρέπει να συμμετέχει άμεσα στη χάραξη των απολύτως απαραίτητων στρατηγικών σχεδίων ενώ το ίδιο ισχύει, εάν φθάσουμε στο σημείο αυτό, και όσον αφορά την απόφαση για την επέμβαση της ευρωπαϊκής ειρηνευτικής δύναμης.
Στο σημείο αυτό θα ήθελα να θέσω μία πολύ συγκεκριμένη ερώτηση στον κ. Richard.
Στον ολλανδικό τύπο εμφανίζονται ολοένα και συχνότερα δημοσιεύματα σύμφωνα με τα οποία η συμφωνία του Saint Malo, την οποία σύναψε η χώρα του με την Αγγλία στις αρχές του τρέχοντος έτους, περιλαμβάνει ένα μυστικό πρωτόκολλο, όπου οι δύο χώρες, δηλαδή η Γαλλία και η Αγγλία, δηλώνουν και υπόσχονται η μία στην άλλη ότι το Ευρωπαϊκό Κοινοβούλιο δεν πρέπει ποτέ να αποκτήσει δικαίωμα συμμετοχής για οποιοδήποτε τμήμα της πολιτικής ασφάλειας.
Έπ' αυτού θα ήθελα πάρα πολύ την αντίδραση του κ. Richard και στη συνέχεια θα ήθελα να τον ρωτήσω ποιος πιστεύει ότι θα πρέπει να είναι ο ρόλος του Ευρωπαϊκού Κοινοβουλίου εάν δεν υπάρχει αυτό το μυστικό πρωτόκολλο.
Ένα δεύτερο σημείο κριτικής, το οποίο είχε επίσης συνεκτιμηθεί στην έκθεση της κ. Lalumiθre, αφορά την έλλειψη οποιουδήποτε στρατηγικού σχεδίου.
Για να το πω απλά: πού, πότε και πώς θα πρέπει να δρα στο μέλλον η ευρωπαϊκή ειρηνευτική δύναμη;
Αυτό μου είναι εντελώς άγνωστο.
Για να είμαι ειλικρινής, αισθάνθηκα μια κάποια έκπληξη την περασμένη εβδομάδα, όταν ο κ. Σολάνα, ερωτούμενος εάν υπάρχει στρατηγικό σχέδιο, απάντησε απερίφραστα "Ναι, έχουμε ένα στρατηγικό σχέδιο, το μόνο που χρειαζόμαστε είναι οι δυνάμεις" .
Θα ήθελα να ρωτήσω τον κ. Richard εάν συμφωνεί με τον κ. Σολάνα.
Υπάρχει στρατηγικό σχέδιο;
Και εάν υπάρχει, θα μπορούσε να μου πει πού είναι γραμμένο, γιατί θα ήθελα πάρα πολύ να το διαβάσω.
Τέλος, υπάρχει ένα σημείο κριτικής το οποίο δυστυχώς δεν έχει συνεκτιμηθεί στην έκθεση της κ. Lalumiθre και αφορά τις χρηματοδοτικές πτυχές.
Πιστεύω ότι το μήνυμα του Ευρωπαϊκού Κοινοβουλίου πρέπει να είναι απολύτως σαφές: υποστηρίζουμε αυτή την εξέλιξη, πρέπει όμως να γίνουν περικοπές στις τρέχουσες στρατιωτικές δαπάνες, έτσι ώστε να καταστεί δυνατό να επενδυθούν οι νέοι πόροι που πιστεύουμε ότι είναι απαραίτητοι.
Κύριε Πρόεδρε, κύριε Πρόεδρε του Συμβουλίου, κύριε Αντιπρόεδρε της Επιτροπής, ένας άλλος βουλευτής της Ομάδας μου, ο κ. Modrow, θα παρέμβει όσον αφορά τα θέματα της άμυνας.
Εγώ θα περιοριστώ σε αυτό που ο κ. Brok ονομάζει στην έκθεσή του ακρογωνιαίο λίθο της κοινής εξωτερικής πολιτικής και πολιτικής ασφάλειας (ΚΕΠΠΑ), δηλαδή τη διατήρηση της ειρήνης και της ελευθερίας και την πρόληψη των συγκρούσεων.
Θα περιοριστώ σε ένα μόνο παράδειγμα - το οποίο είναι πολύ επίκαιρο και ενδεικτικό του τι πρέπει να αλλάξει στην πολιτική μας - το παράδειγμα της Μέσης Ανατολής, σχετικά με το οποίο ο κ. Brok δικαίως λυπάται, για την, όπως αναφέρει "διαρκή αδυναμία της Ένωσης να διαδραματίσει εποικοδομητικό ρόλο" , κι εδώ δεν αναφερόμαστε στη γαλλική Προεδρία.
Έρχομαι από το Ισραήλ και την Παλαιστίνη, όπου ηγήθηκα την προηγούμενη εβδομάδα μιας αντιπροσωπείας της Ομάδας μου.
Μπορώ να πω ότι οι προσδοκίες των Παλαιστινίων από την Ευρώπη είναι εντυπωσιακές.
Με μία ευρωπαϊκή σημαία στο αυτοκίνητό σας μπορείτε να πάτε παντού, μέχρι τα πιο φτωχά στρατόπεδα προσφύγων.
Δεν πρέπει να διαψεύσουμε αυτές τις προσδοκίες.
Τί περιμένουν από εμάς;
Βασικά τρία πράγματα που μπορούμε να επιτύχουμε αρκεί να επιδείξουμε εμείς και οι κυβερνήσεις μας λίγο πολιτικό θάρρος.
Η πρώτη από τις προσδοκίες αυτές αφορά το αίτημά μας για αποστολή διεθνών παρατηρητών για την προστασία των πληθυσμών.
Ας πούμε απλώς αυτό που ήδη είπε η κ. Mary Robinson, Ύπατος Αρμοστής του Ο.Η.Ε. για τα δικαιώματα του ανθρώπου: τίποτα περισσότερο, αλλά και τίποτα λιγότερο.
Αυτά που είδαμε για παράδειγμα στο νοσοκομείο της Γάζας είναι εφιαλτικά.
Όλα αυτά πρέπει να σταματήσουν.
Εάν έχετε κάποια αμφιβολία, σας προτείνω να διαβάσετε μία συνέντευξη που δημοσιεύθηκε στη μεγάλη καθημερινή ισραηλινή εφημερίδα Haretz, στις 20 Νοεμβρίου.
Αποκαλύπτει τις απίστευτες εντολές που δίνονται στους επίλεκτους ισραηλινούς σκοπευτές όταν αντιμετωπίζουν Παλαιστίνιους άνω των 12 ετών.
Επιτρέπει να καταλάβουμε τον τρομακτικό απολογισμό αυτών των δύο μηνών της ιντιφάντα: 270 νεκροί, οι περισσότεροι Παλαιστίνιοι και περισσότεροι από 10 000 τραυματίες, οι οποίοι συχνά μένουν ανάπηροι για όλη τους τη ζωή.
Δεύτερον, θα πρέπει να τολμήσουμε να ζητήσουμε από την ισραηλινή κυβέρνηση να σταματήσει κλιμάκωση των στρατιωτικών της επιχειρήσεων, η οποία απομακρύνει κάθε ελπίδα ειρήνης.
Αυτό δεν αποτελεί ένδειξη εχθρότητας, αλλά υπευθυνότητας προς συμφέρον τόσο του Ισραήλ όσο και όλων των χωρών της λεκάνης της Μεσογείου.
Βέβαια, πρέπει να καταδικάσουμε έντονα όλες τις επιθέσεις ενάντια σε ισραηλινούς άμαχους πολίτες, όπως αυτήν τη φρικιαστική επίθεση ενάντια σε ένα σχολικό λεωφορείο.
Το πράξαμε άμεσα, επί τόπου.
Όταν βομβαρδίζεται όμως η Γάζα, αφού βυθιστεί πρώτα στο σκοτάδι για να επηρεασθεί περισσότερο ψυχολογικά ο πληθυσμός, ή βομβαρδίζονται δεκαπέντε φορές τα χωριά της περιοχής της Βηθλεέμ, τα οποία επίσης επισκεφθήκαμε, δεν μπορούμε να ελπίζουμε ότι θα ξεφύγουμε από αυτόν τον κύκλο βίας.
Τρίτον, πρέπει να ξεκινήσουμε νέες ειρηνευτικές συνομιλίες βάσει των ίδιων αρχών τις οποίες υπερασπιζόμαστε σε όλες τις άλλες περιοχές του κόσμου, δηλαδή την απαίτηση σεβασμού του διεθνούς δικαίου και των συνθηκών της Γενεύης και την απαίτηση σεβασμού των ψηφισμάτων των Ηνωμένων Εθνών.
Στην προκειμένη περίπτωση αυτό σημαίνει τον τερματισμό της κατοχής, συμπεριλαμβανομένης της ανατολικής πλευράς της Ιερουσαλήμ, τη διάλυση των αποικιών και την αναγνώριση του προβλήματος των προσφύγων.
Η συνεχής παραβίαση αυτών των Θεμελιωδών Δικαιωμάτων, παρά τα επτά χρόνια συνομιλιών, και η συνεπακόλουθη οργή αποτελούν τον πυρήνα αυτής της λαϊκής εξέγερσης.
Συνεπώς, για να υπάρξει ειρήνη και να μπορέσει να διαρκέσει πρέπει να επιλύσουμε αυτά τα προβλήματα.
Εξάλλου, πολλοί Ισραηλινοί αναγνωρίζουν, όπως δείχνουν οι σφυγμομετρήσεις, ανεξάρτητα από την πρόθεση ψήφου, ότι η μεγάλη πλειοψηφία τους δέχεται την ιδέα μίας γενικής συμφωνίας ειρήνης με τους Παλαιστίνιους, συμπεριλαμβανομένης της διάλυσης των αποικιών.
Μια ένωση μητέρων στρατιωτών, λέει χαρακτηριστικά ότι δεν πήραν τα παιδιά τους από το Λίβανο για να τα δουν να πεθαίνουν στις αποικίες.
Για τους λόγους αυτούς, κύριε Πρόεδρε, πιστεύω ότι η Ευρώπη πρέπει να αποφασίσει να δράσει τώρα.
Εάν το πράξει προς την κατεύθυνση που μόλις ανέφερα, δεν θα απαντήσει μόνο στις προσδοκίες του παλαιστινιακού λαού, αλλά θα ενισχύσει και το ρεύμα που υπάρχει στο ίδιο το Ισραήλ και το οποίο ευνοεί μία δίκαιη ειρήνη και θα δημιουργήσει στον κόσμο μία άξια και σεβαστή εικόνα της Ευρώπης.
Τότε και μόνο τότε θα έχει τη δυνατότητα να ξεπεράσει την αδυναμία της στη Μέση Ανατολή και στην περιοχή της Μεσογείου.
Κύριε Πρόεδρε, θα ήθελα να επικεντρώσω την ομιλία μου στην τροπολογία 1 επί της έκθεσης Brok, τη σύσταση Διεθνούς Δικαστηρίου για το τρομοκρατικό καθεστώς του Σαντάμ Χουσεΐν.
Δεν μας λείπουν οι πληροφορίες σχετικά με το είδος του σημερινού καθεστώτος στο Ιράκ.
Τα δημοσιεύματα μπορούμε να τα διαβάσουμε καθημερινά.
Παρόλα αυτά, η "δημοκρατία του τρόμου" , όπως έχει χαρακτηριστεί πολύ εύστοχα εδώ και χρόνια το καθεστώς του Σαντάμ Χουσεΐν έχει υποτιμηθεί σημαντικά από πολλούς πολιτικούς της Δύσης αλλά και στο Ευρωπαϊκό Κοινοβούλιο.
Αυτή η εσφαλμένη αξιολόγηση μπορεί να έχει καταστροφικές συνέπειες.
Γιατί, για τον Σαντάμ Χουσεΐν, όπως λέει ο ίδιος, ο πόλεμος του Κόλπου δεν έχει τελειώσει ακόμη.
Γι' αυτό και προσπαθεί συνεχώς να συγκεντρώσει ένα οπλοστάσιο από φρικτά όπλα μαζικής καταστροφής.
Ποιος άλλωστε θα μπορούσε να τον σταματήσει;
Εδώ και πολύ καιρό δεν αφήνει τις ομάδες επιθεώρησης των Ηνωμένων Εθνών να κάνουν τη δουλειά τους.
Επί τη ευκαιρία, ο μοχθηρός απόλυτος άρχοντας του Ιράκ προπαγανδίζει ένα μαζικό πόλεμο των Αράβων κατά του κράτους του Ισραήλ, ή μάλλον την τζιχάντ, δηλαδή έναν ιερό πόλεμο.
Τι ποιο λογικό λοιπόν από μια σταθερή πολιτική για τον περιορισμό του κινδύνου που ενδέχεται να επιφέρει ο Σαντάμ;
Ποια είναι σήμερα η γνώμη του Συμβουλίου και της Ευρωπαϊκής Επιτροπής για το θέμα αυτό;
Υπάρχουν βάσιμοι φόβοι ότι η ευρωπαϊκή ΚΕΠΠΑ είναι ανύπαρκτη όσον αφορά αυτό τον ιδιαίτερο σημαντικό κίνδυνο για την παγκόσμια ειρήνη!
Οι επιπτώσεις της αποτυχίας του καθεστώτος κυρώσεων κατά της Βαγδάτης δεν μπορούν να προβλεφθούν.
Με πρόφαση τις ανάγκες του ιρακινού λαού - αλήθεια δεν έχει ο Σαντάμ τα χρήματα για να τις καλύψει; - λύνονται πάλι τα χέρια του τυράννου του Τίγρη στο διεθνή χώρο.
Γιατί;
Για να σπείρει το θάνατο και τον τρόμο στη χώρα του και έξω απ' αυτήν.
Εν ολίγοις, είναι πλέον καιρός να προχωρήσουν τα Ηνωμένα Έθνη στη σύσταση Διεθνούς Δικαστηρίου το οποίο θα αναλάβει να διερευνήσει και να δικάσει όλα τα εγκλήματα της "δημοκρατίας του τρόμου" του Σαντάμ.
Μία σχετική πρωτοβουλία θα αύξανε την αξιοπιστία της ΚΕΠΠΑ της Ευρωπαϊκής Ένωσης.
Εξ ου και η θερμή υποστήριξή μας προς την τροπολογία 1 επί της έκθεσης Brok.
Κύριε Πρόεδρε, αυτές οι αναμφίβολα πολύ διεξοδικές και ενημερωτικές εκθέσεις για την πρόοδο στην Κοινή Εξωτερική Πολιτική και Πολιτική Ασφαλείας καταδεικνύουν δυστυχώς ωμά και τις αδυναμίες της Ένωσης σε αυτόν τον τομέα.
Στις πράξεις, για τις οποίες ασφαλώς δεν μπορούμε να αισθανόμαστε περήφανοι, συγκαταλέγονται οι μάλλον οδυνηρές και ασυντόνιστες προσπάθειες να εμφανιστούμε σε ρόλο διαμεσολαβητή στην κρίση της Μέσης Ανατολής.
Πιστεύω ότι εμείς οι Ευρωπαίοι φέρουμε ιδιαίτερη ευθύνη για την ειρήνη στη Μέση Ανατολή, στην οποία δυστυχώς δεν μπορούμε να ανταποκριθούμε και την οποία προφανώς δεν μπορούμε να αντιμετωπίσουμε.
Οι μονομερείς καταλογισμοί ευθυνών, τους οποίους αναγκαστήκαμε να ακούσουμε μόλις, οι κατηγορίες των διαφόρων πλευρών για αυτή την κρίση καθώς και η διαφορετική ψήφος των κρατών μελών της Ευρωπαϊκής Ένωσης στα Ηνωμένα Έθνη στις 21 Οκτωβρίου 2000 - ένα θέμα το οποίο δικαίως επέκρινε ένας από τους εισηγητές - περιόρισαν ακόμα περισσότερο τις ευκαιρίες της Ευρωπαϊκής Ένωσης να αναλάβει εδώ έναν εποικοδομητικό και υπεύθυνο ρόλο.
Το θέμα δεν είναι οι διαφορετικές ερμηνείες για τα αίτια της κρίσης από τα μεμονωμένα κράτη μέλη της Ευρωπαϊκής Ένωσης και από τους διάφορους πολιτικούς - και ίσως κάποια στιγμή να το αναγνωρίσουν οι υπεύθυνοι - αλλά η στήριξη της ειρηνευτικής διαδικασίας και η εμπιστοσύνη των εμπλεκόμενων σε αυτήν την κρίση.
Τόσο η βιωσιμότητα του παλαιστινιακού κράτους όσο και η νόμιμη ανάγκη του Ισραήλ για ασφάλεια θα πρέπει να αναγνωριστούν από όλα τα μέλη της Ένωσης, διαφορετικά δεν θα υπάρξει ποτέ μια κοινή στάση απέναντι στις ειρηνευτικές προσπάθειες και η Ευρώπη θα χάσει την αξιοπιστία της ως διαμεσολαβητή έναντι των ΗΠΑ.
Η κρίση στη Μέση Ανατολή θα μπορούσε επομένως να αποτελέσει ένα είδος δοκιμασίας για την αποτελεσματικότητα της ευρωπαϊκής πολιτικής στο Μεσανατολικό.
Αν αποτύχουμε να αναλάβουμε υπεύθυνο ρόλο στην επίλυση αυτής της κρίσης ως Ευρωπαίοι, ανεξάρτητα από τις Ηνωμένες Πολιτείες, θα πρέπει να λάβουμε υπόψη ότι και σε άλλες εστίες κρίσεων δεν θα μπορούμε να απολαύουμε εμπιστοσύνης στον ρόλο του διαμεσολαβητή.
Κύριε Πρόεδρε, οφείλουμε να αναγνωρίσουμε ότι τους τελευταίους μήνες συντελέσθηκαν σημαντικές πρόοδοι στον τομέα της Κοινής Εξωτερικής Πολιτικής και Πολιτικής Ασφαλείας, και ότι ο έπαινος για τις περισσότερες από αυτές πρέπει να αποδοθεί στον Ύπατο Εκπρόσωπο.
Επίσης, όπως επεσήμανε ο γάλλος Υπουργός Αμυνας, έχουν γίνει βήματα στο πλαίσιο της πολιτικής άμυνας.
Η σύσταση σε χρόνο ρεκόρ των προσωρινών επιτροπών του Συμβουλίου, η ικανότητα των κρατών μελών να δεσμευθούν ότι θα συνεισφέρουν στη δημιουργία μιας δύναμης ταχείας αντίδρασης και η ίδια η παρουσία του κ. Richard στις εργασίες του Κοινοβουλίου - στην Επιτροπή Εξωτερικών Υποθέσεων και στην Ολομέλεια - θεωρώ ότι είναι πολύ θετικά γεγονότα και πρέπει να ληφθούν υπόψη.
Θα ήθελα να τονίσω επίσης τις προόδους που έκανε η γαλλική Προεδρία στον τομέα της Κοινής Εξωτερικής Πολιτικής και Πολιτικής Ασφαλείας και στον τομέα της πολιτικής άμυνας και θέλω να το επισημάνω ιδιαίτερα αυτό, επειδή κατά την προηγούμενη συζήτηση για το Ευρωπαϊκό Συμβούλιο της Νίκαιας εκφράστηκαν ορισμένες επιφυλάξεις σχετικά με την πρόοδο που επιτεύχθηκε κατά τη διάρκεια αυτής της Προεδρίας.
Ωστόσο, κατά την προσωπική μου άποψη, κύριε Προεδρεύοντα του Συμβουλίου, δεν θα πρέπει να έχουμε αυταπάτες, διότι η γαλλική Προεδρία δεν θα κριθεί τελικά ούτε από τα επιτεύγματα και τις επιτυχίες στο επίπεδο της Κοινής Εξωτερικής Πολιτικής και Πολιτικής Ασφάλειας ούτε στο πλαίσιο της πολιτικής άμυνας, αλλά από τα αποτελέσματα του Ευρωπαϊκού Συμβουλίου της Νίκαιας, τα οποία είναι πραγματικά ουσιαστικά για την προώθηση του σχεδίου μας.
Δεν πρόκειται, όπως έλεγε και ο κ. Patten σήμερα το απόγευμα, να κάνω απολογισμό όλης της προηγούμενης δράσης της Ευρωπαϊκής Ένωσης, αλλά θα ήθελα να επικεντρωθώ σε τρία σημεία τα οποία θεωρώ άξια αναφοράς.
Πρώτον, η συζήτηση η οποία έλαβε χώρα ως επακόλουθο της ομιλίας του γερμανού Υπουργού Εξωτερικών Υποθέσεων στο Πανεπιστήμιο Humboldt, της ομιλίας του Προέδρου Σιράκ στο Βερολίνο, της ομιλίας του βρετανού πρωθυπουργού στην Πράγα, των άρθρων που του ιταλού πρωθυπουργού και της υπουργού Εξωτερικών Υποθέσεων της Σουηδίας δημοσιεύτηκαν πρόσφατα στον Τύπο.
Όλοι υπογραμμίζουν, όσον αφορά την ΚΕΠΠΑ, περισσότερο το διακυβερνητικό παρά το κοινοτικό της πλαίσιο.
Ο κ. Giddens, οπαδός της ιδεολογίας που είναι γνωστή ως "ο τρίτος δρόμος" , είπε ότι συντελείται μια πολιτική κάμψη της Επιτροπής και ότι το κέντρο βάρους μετατοπίζεται προς άλλα όργανα και, σε τελική ανάλυση, προς το Συμβούλιο.
Για μας, κύριε Προεδρεύοντα του Συμβουλίου, η δράση της Επιτροπής και η διοργανική ισορροπία είναι θεμελιώδεις.
Δεύτερον, σε αντίθεση με ό,τι είπε η προηγούμενη ομιλήτρια, εγώ δεν ξέρω αν θα ήταν εφικτό ή επιθυμητό να κάνει η Ευρωπαϊκή Ένωση περισσότερα από όσα ήδη κάνει σχετικά με την σύγκρουση και την κλιμάκωση της βίας στην Μέση Ανατολή, ιδιαίτερα τώρα, στη μεταβατική περίοδο την οποία διανύουν οι Ηνωμένες Πολιτείες.
Υποθέτω ότι σύντομα θα οριστεί ο τεσσαρακοστός τρίτος Πρόεδρος των ΗΠΑ, όμως πιστεύω ότι αυτή θα ήταν μια καλή ευκαιρία να διπλασιάσει η Ευρωπαϊκή Ένωση τις προσπάθειές της και να επιβεβαιώσει την παρουσία της σε μια σύγκρουση που βρίσκεται τόσο κοντά μας.
Το τελευταίο σημείο της παρέμβασής μου αφορά την Λατινική Αμερική.
Διερωτώμαι - και θα απευθύνω την ερώτηση στον κ. Patten - μήπως θα έπρεπε να αναθεωρηθούν οι οδηγίες διαπραγμάτευσης που συζητούν αυτή τη στιγμή η Ευρωπαϊκή Ένωση και η Επιτροπή με την Χιλή και τον Ισημερινό και που υιοθετήθηκαν υπό το πρίσμα της διάσκεψης κορυφής του Σηάτλ, δεδομένης της αποτυχίας που σημειώθηκε στην διάσκεψη αυτή, και μήπως είναι μεροληπτικό να συνδέουμε την ολοκλήρωση των συμφωνιών αυτών με την πραγματοποίηση ενός νέου γύρου του ΠΟΕ.
Πιστεύω ότι πρόκειται πραγματικά για μια μεροληπτική κατάσταση, η οποία θα έπρεπε να προσαρμοστεί υπό το πρίσμα των νέων συνθηκών.
Κύριε Πρόεδρε, τελειώνοντας θα ήθελα να πω ότι είναι πολύ σημαντική για μας η διοργανική ισορροπία, η οποία αποδίδει στην Επιτροπή τον ρόλο που πρέπει να της αναλογεί, και ότι η εσωτερική διάσταση που ήδη εδραιώνεται στην Ευρωπαϊκή Ένωση πρέπει να έχει αντιστοιχία στην εξωτερική προβολή της.
Κύριε Πρόεδρε, κύριε Υπουργέ, κύριε Επίτροπε, κυρίες και κύριοι, έχουμε σήμερα να κάνουμε με δύο πολύ σημαντικές εκθέσεις καθώς και με μια σημαντική ερώτηση σχετικά με τη φρικτή και απαράδεκτη κατάσταση στο Αφγανιστάν.
Ωστόσο θα ήθελα να επικεντρωθώ στην έκθεση Lalumiθre, γιατί τεκμηριώνει την αναμφισβήτητη πρόοδο στην ευρωπαϊκή αμυντική πολιτική και πολιτική ασφαλείας, παρέχοντάς της ένα ισορροπημένο και δημοκρατικό πλαίσιο.
Ισορροπημένο γιατί η έκθεση διασαφηνίζει τα εξής: χρειαζόμαστε πρώτον μια ανάλυση των διαφόρων παραγόντων κινδύνου στην Ευρώπη και την περιοχή γύρω από αυτή, δεύτερον πρόληψη και τρίτον πολιτική διαχείριση κρίσεων.
Αν όλα αυτά δεν αποδώσουν, μόνον τότε θα χρειαστούμε μια στρατιωτική διαχείριση κρίσεων.
Μπορεί να μην εμφανίζονται πάντα όλα σε χρονική αλληλουχία, αλλά εμείς τα χρειαζόμαστε όλα μαζί.
Μόνον όλοι αυτοί οι παράγοντες μαζί μπορούν να δημιουργήσουν μια συνεκτική, ισόρροπη αμυντική πολιτική και πολιτική ασφαλείας στην Ευρώπη.
Η έκθεση όμως αναφέρεται και στο δημοκρατικό πλαίσιο, κι στο σημείο αυτό θα ήθελα να τονίσω κάτι ιδιαίτερα.
Κύριε Υπουργέ, θα ήθελα να σας ευχαριστήσω κυρίως που ήσασταν στην επιτροπή και που είστε σήμερα εδώ.
Μόνον που η προσωπική σας δέσμευση δεν αντικαθιστά τη δημοκρατική νομιμοποίηση της ευρωπαϊκής αμυντικής πολιτικής και πολιτικής ασφαλείας.
Η αμυντική πολιτική, το ζήτημα των αμυντικών δαπανών, είναι εθνική υπόθεση και θα πρέπει να παρακολουθηθεί και να αποφασιστεί σε εθνικό επίπεδο από τα εθνικά κοινοβούλια.
Υπάρχει όμως και το ευρωπαϊκό επίπεδο της πολιτικής ασφαλείας όπως υπάρχει επίσης το Ευρωπαϊκό Κοινοβούλιο ως δημοσιονομική εξουσία όσον αφορά το ευρωπαϊκό επίπεδο και την ευρωπαϊκή πολιτική ασφαλείας.
Χρειαζόμαστε συνεργασία μεταξύ του εθνικού και του ευρωπαϊκού επιπέδου και χρειαζόμαστε επίσης δημοκρατική παρακολούθηση.
Γνωρίζω, κύριε Υπουργέ, ότι το αντιμετωπίζετε με σκεπτικισμό, αφού τώρα είπατε πάλι όχι - κάποια άλλη φορά στο Παρίσι, σε μια άλλη υπόθεση, είχατε πει πάλι όχι - αλλά αυτό το Σώμα θα συνεχίσει πέρα από οποιοδήποτε πολιτικό φρόνημα, και θα προσπαθήσει να το επιβάλει.
Επιτρέψτε μου να πω σαν τελευταία πρόταση: Δώστε στην ευρωπαϊκή αμυντική πολιτική και μια κοινοβουλευτική-δημοκρατική διάσταση!
Κύριε Πρόεδρε, στην παρέμβασή μου αυτή θα επικεντρωθώ στην εξέταση της έκθεσης της κ. Lalumiθre, η οποία είναι κατά τη γνώμη μου άριστα καταρτισμένη και σαφής στην έκφραση.
Η απόφαση της Συνόδου Κορυφής του Ελσίνκι για τη δημιουργία δύναμης ταχείας αντίδρασης ερμηνεύθηκε στα κράτη μέλη με διάφορους τρόπους.
Στη Φινλανδία και τη Σουηδία γίνεται λόγος για διαχείριση των κρίσεων, η οποία στις χώρες αυτές σημαίνει περισσότερο την παραδοσιακή ειρηνευτική δράση.
Η έκθεση της κ. Lalumiθre αντικατοπτρίζει τον συλλογισμό πολλών χωρών του ΝΑΤΟ, σύμφωνα με τον οποίο η δύναμη ταχείας αντίδρασης θα εξελιχθεί πολύ σύντομα σε στρατό ικανό να διεξάγει κανονικό πόλεμο.
Μεταξύ άλλων θα πρέπει να διαθέτει αεροσκάφη βαρέων μεταφορών, αεροπλανοφόρα, τηλεκατευθυνόμενους πυραύλους ακριβείας και αεροσκάφη ανεφοδιασμού που χρειάζονται για τις βομβαρδιστικές πτήσεις μεγάλων αποστάσεων.
Για όλα αυτά δεν είπε κανείς τίποτα στους Φινλανδούς.
Κατά τη γνώμη μου, η ευρωπαϊκή στρατιωτική ταυτότητα θα έπρεπε να δημιουργηθεί στο πλαίσιο του ΝΑΤΟ, οπότε και η ΕΕ θα περιοριζόταν μόνο σε καθήκοντα διαχείρισης των κρίσεων.
Δεν μπορώ να αποδεχτώ την εξέλιξη της ΕΕ σε στρατιωτική συμμαχία και σε στρατιωτική υπερδύναμη.
Τώρα που έχει ξεκινήσει η ανάπτυξη της στρατιωτικής διάστασης της ΕΕ, είναι φρόνιμο να επιδιώξουμε να διαφοροποιηθεί και εσωτερικά η Ένωση στον τομέα αυτό.
Οι χώρες του ΝΑΤΟ θα μπορούσαν να αποτελούν στο πλαίσιο της Ένωσης μια αμυντική κοινότητα, η οποία θα λειτουργεί ως ισχυρός ευρωπαϊκός πυλώνας του ΝΑΤΟ.
Τότε τα υπόλοιπα κράτη μέλη της ΕΕ θα μπορούσαν να περιοριστούν στην παραδοσιακή ειρηνευτική δράση.
Δεν μπορώ να δεχτώ ορισμένα επιμέρους σημεία της έκθεσης της κ. Lalumiθre.
Στην τελική ψηφοφορία θα υποστηρίξω την απόρριψη της έκθεσης.
Κύριε Πρόεδρε, αγαπητοί συνάδελφοι, μέχρι σήμερα η Ευρωπαϊκή Ένωση δεν έχει επαληθεύσει όσο θα έπρεπε τον ισχυρισμό ότι αναλαμβάνει τις ευθύνες της για την εξασφάλιση της ειρήνης και κυρίως της σταθερότητας στον κόσμο.
Πάντως, δεν θα συναντούσε ανταγωνισμό αν επιχειρούσε να βελτιώσει και να χρησιμοποιήσει με συνέπεια τα υφιστάμενα μέσα και κυρίως το διατιθέμενο δυναμικό για την πρόληψη συγκρούσεων με μη στρατιωτικά μέσα.
Όμως, μετά το τραύμα που προκάλεσε η κρίση του Κοσσυφοπεδίου, αναλήφθηκαν πυρετώδεις δράσεις με εντελώς λανθασμένο προσανατολισμό.
Ο χειρισμός κρίσεων κυρίως εκ των υστέρων έθεσε την κοινή εξωτερική πολιτική και την πολιτική ασφάλειας σε μια εντελώς εσφαλμένη πορεία.
Οπωσδήποτε, κανένα κράτος δεν θα αναλάμβανε την ευθύνη να στείλει τους στρατιώτες του σε μια περιφέρεια χωρίς πολιτικό σχεδιασμό και ενόψει ενός αβέβαιου αποτελέσματος.
Δεν υπάρχει όμως ούτε πολιτικός σχεδιασμός ούτε κοινή εξωτερική πολιτική και πολιτική ασφάλειας.
Τα εθνικά συμφέροντα εξακολουθούν να υπερέχουν όπως και πριν, ιδιαίτερα στον τομέα της εξωτερικής πολιτικής.
Τούτο επιβεβαίωσαν πρόσφατα τα παραδείγματα στη Χάγη.
Έχουμε και το παράδειγμα της σύγκρουσης στη Μέση Ανατολή.
Είναι παράλογο να διαχωριστεί η ευρωπαϊκή εξωτερική πολιτική από τα θεσμικά όργανα στα οποία ανατέθηκε η ευθύνη για τα περισσότερα μέσα που είναι απαραίτητα για την εφαρμογή της.
Αυτή η φράση δεν είναι δική μου αλλά του Επιτρόπου Patten, ο οποίος έχει δίκιο.
Εξίσου παράλογο είναι να διατεθούν οι χρηματοοικονομικοί πόροι κυρίως για το στρατιωτικό εξοπλισμό.
Αν η ευρωπαϊκή εξωτερική πολιτική συλλαμβάνεται μόνο ως μέσο για την υποστήριξη της ευρωπαϊκής πολεμικής βιομηχανίας, τότε η αποστολή της έχει αποτύχει!
Μπορεί να ανακτήσει την αξιοπιστία της αν θέσει ως ύψιστη αρχή την επέμβαση με μη στρατιωτικά μέσα, και αν εφαρμόσει μια αποτελεσματική πολιτική πρόληψης με τα διατιθέμενα μέσα, την οποία και θα χρηματοδοτήσει επαρκώς για να είναι αξιόπιστη.
Η παραγνώριση της μεγάλης ποικιλίας πολιτικών μέσων που διατίθενται για την πρόληψη των συγκρούσεων θα αποτελέσει μακροπρόθεσμα σφάλμα και οι εξηγήσεις του Συμβουλίου δεν αρκούν, όταν μας πληροφορεί ότι έλαβε πρόσφατα αποφάσεις και ότι έχει μια ιδέα της κατεύθυνσης προς την οποία βαδίζει!
Αυτό δεν είναι βέβαιο διότι, παράλληλα, καθίσταται σαφές ότι οι αποφάσεις αυτές δεν αποτελούν παρά αντιδράσεις.
Η πρόληψη συγκρούσεων με μη στρατιωτικά μέσα, και υπογραμμίζω τη λέξη πρόληψη, δεν μπορεί να αποτελεί μόνο παράρτημα στρατιωτικής επέμβασης.
Θα είναι αποτελεσματική μόνο αν απαλλαχθούμε από τα τραύματα του Κοσσυφοπεδίου και της Σρεμπρένιτσα, αν επιλέξουμε πάλι μια ενεργό προληπτική πολιτική και χρησιμοποιήσουμε τους διατιθέμενους πόρους ήδη σε πρώιμο στάδιο, καθώς και αν μεριμνήσουμε για την εκτόνωση των κρίσεων και των κινδύνων κλιμάκωσης μιας δεδομένης κατάστασης.
Τούτο σημαίνει ότι οι δράσεις για τη μείωση των εξαγωγών όπλων σε ασταθείς περιοχές πρέπει να αποτελούν πρωταρχικό στόχο του Συμβουλίου, ότι πρέπει να εφαρμόζεται μια δίκαιη εμπορική πολιτική, να υποστηρίζεται η βιώσιμη ανάπτυξη και να ενισχύονται ιδίως οι δημοκρατικές δυνάμεις της κοινωνίας των πολιτών.
Η τόνωση της περιφερειακής συνεργασίας είναι επίσης ένα ορθό μέσο.
Η ΕΕ αντιμετωπίζει μόνο ένα πρόβλημα, και συγκεκριμένα ότι δεν έχει προσελκύσει μέχρι τούδε το ενδιαφέρον της κοινής γνώμης για παρόμοιες δράσεις, παρότι οι τελευταίες είναι αισθητά πιο βιώσιμες και αποτελεσματικές.
Κύριε Πρόεδρε, ένα συντηρητικός Γερμανός, ο κ. Brok, και μια γαλλίδα σοσιαλίστρια ενώθηκαν σε ένα αμαρτωλό, θα έλεγα, άξονα για να μας παρουσιάσουν δυο αλληλοσυμπληρούμενες εκθέσεις και προτάσεις ψηφισμάτων, που συναγωνίζονται σε επεμβατικό μιλιταρισμό η μια την άλλη.
Τα ψηφίσματα αυτά, συμπληρωμένα με τις παρεμβάσεις των προέδρων των υπουργών εξωτερικών και άμυνας, καθώς και του κ. Patten, δεν αφήνουν καμία αμφιβολία για το βάθεμα της στρατιωτικοποίησης και της επιθετικότητας της Ευρωπαϊκής Ένωσης.
Και οι δυο προτάσεις στηρίζουν με πάθος την δημιουργία μιας τρομερής στρατιωτικής μηχανής, με αιχμή του δόρατος τη δύναμη ταχείας αντίδρασης 50.000-60.000 ανδρών, 100.000 ανδρών μας λέει ο κ. Richard, με υποστήριξη αεροπορική και ναυτική και κινητοποίηση ακόμα και αεροπλανοφόρων.
Στόχος διακηρυσσόμενος, ομολογώ, με ανατριχιαστικό κυνισμό είναι η στρατιωτική επέμβαση της Ευρωπαϊκής Ένωσης στο έδαφος τρίτων χωρών για την πρόληψη και διαχείριση κρίσεων που απειλούν τις ευρωπαϊκές αξίες και συμφέροντα, χωρίς καν απόφαση του Συμβουλίου Ασφαλείας του ΟΗΕ, αλλά με απλή έκκληση του Γενικού Γραμματέα του.
Και για του λόγου το ασφαλές, τα δυο ψηφίσματα, διευκρινίζοντας τους εγκληματικούς στόχους της διαβόητης ΚΕΠΑΑ, προτείνουν επαγγελματικούς, δηλαδή μισθοφορικούς στρατούς σε όλες τις χώρες της Ευρωπαϊκής Ένωσης, που θα εκτελούν φυσικά τυφλά, αδίστακτα, τις διαταγές που θα παίρνουν.
Έτσι, μας λένε, επιχειρήσεις όπως αυτή των εγκληματικών βομβαρδισμών κατά της Γιουγκοσλαβίας και της κατοχής του Κοσσυφοπεδίου που συνεχίζεται, θα διεξάγονται με ακόμη μεγαλύτερη επιτυχία και με πρωτοβουλία της Ευρωπαϊκής Ένωσης και σε σύμπνοια και συμπληρωματικότητα με το ΝΑΤΟ.
Δεν μπορώ να μην σημειώσω ότι, κατά τον κ. Brok, ο στόχος της ΚΕΠΑΑ είναι να αντιμετωπιστεί μαζική επίθεση του σοβιετικού μπλοκ.
Προφανώς δεν έχει ενημερωθεί ότι, δυστυχώς για την ανθρωπότητα, δεν υπάρχει πια αυτό το μπλοκ.
Η αλήθεια είναι μια: όπως πριν το 1990, έτσι και σήμερα, για τους εισηγητές μας, όπως και για τους ιθύνοντες την Ευρωπαϊκή Ένωση, εχθρός είναι οι λαοί που δεν σκύβουν το κεφάλι στην νέα ιμπεριαλιστική τάξη, που αγωνίζονται εναντίον της, είναι το λαϊκό κίνημα που θα αναπτύσσεται, και είναι φυσικό να αναπτύσσεται, ενάντια στη βάρβαρη εξωτερική οικονομική και κοινωνική πολιτική της Ευρωπαϊκής Ένωσης, που προκαλεί μίση ανάμεσα στους λαούς, πολέμους, ανεργία και εξαθλίωση.
Ενάντια σα αυτόν τον εχθρό στρέφεται η ΚΕΠΑΑ σας.
Όπως καταλαβαίνετε, καταψηφίζουμε τις δυο εκθέσεις και δεσμευόμαστε να δώσουμε όλες μας τις δυνάμεις μας εναντίον της πολιτικής που εκφράζουν·...
(Ο ομιλητής διακόπτεται από τον Πρόεδρο).
Κύριε Πρόεδρε, θα ήθελα να αναφερθώ ιδιαίτερα στην έκθεση της κ. Lalumiθre, την οποία τιμώ και σέβομαι εξαιρετικά, διότι θεωρώ ότι εκπόνησε την έκθεσή της με πολύ πρακτικό τρόπο για τα ζητήματα που αφορούν την ασφάλειά μας και την ασφάλεια των συμπολιτών μας.
Θα ήθελα να αναφέρω ωστόσο κάτι σχετικά με αυτά που είπαν οι προλαλήσαντες.
Καλά και άγια όλα αυτά που ανέφεραν για τη σειρά με την οποία θα πρέπει να πραγματοποιούνται οι προσπάθειές μας, δηλαδή καταρχήν προληπτική δράση, όσο το δυνατόν περισσότερα ειρηνικά μέσα και τότε μόνο χρήση στρατιωτικών μέσων.
Ακούγοντας όλα αυτά πιστεύει κανείς ότι, ναι είναι βέβαια σωστά, η αλήθεια είναι όμως ότι η Ευρωπαϊκή Ένωση και τα κράτη μέλη βιάστηκαν σε μία άλλη περίπτωση στο παρελθόν να κάνουν χρήση των όπλων.
Η ιστορία μας διδάσκει ότι δυστυχώς πολύ συχνά οι επεμβάσεις άργησαν να πραγματοποιηθούν, και ότι αν είχαν νωρίτερα, εκατοντάδες χιλιάδες ανθρώπινες ζωές θα μπορούσαν να είχαν σωθεί.
Πιστεύω λοιπόν ότι, ας το πω έτσι, δεν έχουν δίκιο οι προλαλήσαντες.
Επαναλαμβάνω ότι υποστηρίζω ολόθερμα τις προσπάθειες πρόληψης των συγκρούσεων προκειμένου να προλαμβάνονται οι πόλεμοι και οι βιαιότητες.
Όμως δεν θα πρέπει να παρουσιάζουμε τα πράγματα διαφορετικά απ' ό,τι είναι.
Θεωρώ, κύριε Πρόεδρε, ότι η κοινή γνώμη, όπως λένε οι δημοσκοπήσεις, θεωρεί ότι εδώ στο Ευρωπαϊκό Κοινοβούλιο ασχολούμαστε με την εξωτερική πολιτική και την ασφάλεια και ότι για τα ζητήματα αυτά έχουμε τις περισσότερες αρμοδιότητες λήψης αποφάσεων, πράγμα που δεν ευσταθεί.
Το πρόβλημα είναι ότι τις αποφάσεις για τέτοια ζητήματα λαμβάνει το Συμβούλιο των 15 Υπουργών και ότι οι διαδικασίες είναι εξαιρετικά βραδείες, ενώ στη συνέχεια κατηγορείται γι' αυτή τη βραδύτητα το Ευρωπαϊκό Κοινοβούλιο.
Παρόλα αυτά χαίρομαι ιδιαίτερα που κατορθώνουμε να σημειώνουμε πρόοδο.
Ο γάλλος Υπουργός Αμυνας ήρθε και μίλησε εδώ στο Κοινοβούλιο, γεγονός ιστορικής σημασίας.
Το περιεχόμενο της ομιλίας του μας ικανοποίησε όλους.
Διαπιστώσαμε ότι φυσικά σημειώνεται πρόοδος.
Αλλά και οι προσπάθειες του κ. Patten - που είναι πολύ δημοφιλής μεταξύ των μελών μας, όπως ακριβώς και ο κ. Σολάνα - τυγχάνουν της θερμής επιδοκιμασίας μας, διότι βλέπουμε ότι επιτέλους κάτι κινείται.
Θεωρώ επίσης εξαιρετικά χρήσιμη την παρατήρηση στην έκθεση της κ. Lalumiθre, η οποία παροτρύνει, πολύ ωραία, τον συντονισμό μεταξύ των κρατών μελών μέσω του κ. Σολάνα, περισσότερες πρωτοβουλίες από την Επιτροπή, μέσω του Επιτρόπου Patten.
Το καλύτερο θα ήταν να συγχωνευθούν αυτοί οι δύο σε ένα άτομο.
Το είχα πει και στο παρελθόν ότι θα πρέπει τουλάχιστον να υπάρχει ένα ομοούσιο δίδυμο, όμως το καλύτερο θα ήταν να είχαμε συγχώνευση των αρμοδιοτήτων τους εντός της Ευρωπαϊκής Επιτροπής.
Θεωρώ εξαιρετικά σωστή την προοπτική που προτείνει η κ. Lalumiθre.
Με τον τρόπο αυτό θα μπορούσαμε να εξασφαλίσουμε την πιο αποτελεσματική χρήση των μέσων που διαθέτουμε, τόσο αυτών που προορίζονται για προληπτικές, όσο και αυτών που προορίζονται για στρατιωτικές δράσεις, εν ανάγκη στα πλαίσια του Πέτερσμπεργκ, καθώς και για τη δράση μετά από στρατιωτικές επιχειρήσεις όπως για παράδειγμα συμβαίνει ακόμα στο Κοσσυφοπέδιο.
Εκεί χρειαζόμαστε αστυνομικούς αλλά και ανθρώπους οι οποίοι μπορούν να θέσουν σε λειτουργία τη διοίκηση, για παράδειγμα άτομα τα οποία μπορούν να αναλάβουν καθήκοντα δημάρχων.
Πρόκειται για υπαλλήλους, που πιστεύω ότι μπορεί να είναι πολύ χρήσιμοι για το χαρτοφυλάκιο του κ. Patten και το μηχανισμό ταχείας αντίδρασης.
Πρόκειται για ένα εξαιρετικά σημαντικό στοιχείο, διότι η Ευρωπαϊκή Επιτροπή διαδραματίζει έναν ιδιαίτερο ρόλο σ' αυτό και εμείς ως Κοινοβούλιο έχουμε επομένως σημαντικές δυνατότητες ελέγχου.
Γι' αυτό έχω την τάση να δίνω έντονη έμφαση στο σημείο αυτό.
Κύριε Πρόεδρε, τίθεται βέβαια και το ζήτημα του προϋπολογισμού και της κατανομής των πόρων.
Η έκθεση περιλαμβάνει καλές παρατηρήσεις, πιστεύω δε ότι θα πρέπει να προτιμήσουμε, όπως προτείνει η κ. Lalumiθre, να χρηματοδοτήσουμε τα μέτρα αυτά μέσω του κοινοτικού προϋπολογισμού, έτσι ώστε να εξασφαλίσουμε τη δίκαιη κατανομή των πόρων και κυρίως έλεγχο στη διάθεσή τους.
Όσον αφορά τους ελέγχους, το Ευρωπαϊκό Κοινοβούλιο θα πρέπει φυσικά να αναλαμβάνει όλο και περισσότερο τα καθήκοντα της Δυτικοευρωπαϊκής Ένωσης και της συνέλευσής της.
Αυτό πιστεύω ότι είναι καλό.
Πιστεύω επίσης ότι η έκθεση πραγματοποιεί μία προσεκτική και ρεαλιστική εκτίμηση σχετικά με τη χρήση στρατιωτικών δυνάμεων, όμως τα εθνικά κοινοβούλια θα εξακολουθούν να έχουν για πάρα πολύ καιρό, ίσως και για πάντα, μεγάλες αρμοδιότητες στο σημείο αυτό, και γι' αυτό πιστεύω ότι θα πρέπει να υπάρξει ένα βήμα εντός του οποίου να μπορούμε να συνομιλούμε με τα εθνικά κοινοβούλια για τέτοια ζητήματα.
Δεν πρόκειται για ελεγκτικό όργανο αλλά για ένα βήμα, πρόταση την οποία επιδοκιμάζω θερμά.
Κύριε Πρόεδρε, με την παρούσα έκθεση εξουσιοδοτείται εν λευκώ η στρατιωτική επέμβαση της ΕΕ, κάτι που εγώ θεωρώ απαράδεκτο.
Όταν έγινε αντιληπτό ότι το Σύμφωνο της Βαρσοβίας θα καταρρεύσει, η κυβέρνηση της ΛΔΓ, της οποίας επικεφαλής ήμουν εγώ, υιοθέτησε στις αρχές του 1990 ένα νέο στρατιωτικό δόγμα με στόχο την πλήρη κατάργηση των πυρηνικών όπλων, τη σύμπραξη μεταξύ κρατών για την ασφάλεια και το σταδιακό αφοπλισμό.
Αρχή μας ήταν η εξάλειψη της βίας.
Με τη λήξη της σύγκρουσης μεταξύ των συμμαχιών είχε καταστεί περιττό και το ΝΑΤΟ.
Όμως, αντί της διάλυσής του, μεταβάλλεται σήμερα από αμυντική σε επιθετική δύναμη και συμμαχία και επεκτείνει το πεδίο δράσης του όλο και περισσότερο προς την Ανατολική Ευρώπη.
Η αιτιολογία για την ανάπτυξη μιας δύναμης επέμβασης εκ μέρους της ΕΕ θυμίζει και πάλι σήμερα τα επιχειρήματα για την περαιτέρω ύπαρξη του ΝΑΤΟ.
Πρωταρχικός στόχος δεν είναι η εξάλειψη των εστιών ανάφλεξης αλλά η στρατιωτική διασφάλιση της πρόσβασης σε αγορές, σε πρώτες ύλες και σε περιφέρειες συμφερόντων.
Υποστηρίζω το γεγονός ότι η ΕΕ εφαρμόζει μια εξωτερική πολιτική και μια πολιτική ασφάλειας βάσει των οποίων προβάλλεται ως δύναμη για την εγγύηση της ειρήνης και απαλλάσσεται από την εποπτεία των ΗΠΑ.
Αλλά τούτο περιλαμβάνει άλλες προϋποθέσεις.
Πρώτον, ο πόλεμος που διεξήχθη κατά της Γιουγκοσλαβίας, κατά παράβαση του διεθνούς δικαίου, και τα αποτελέσματά του - π.χ. οι νέες εντάσεις που προέκυψαν στη Νότια Σερβία - καταδεικνύουν ότι η στρατιωτική βία δεν επιτρέπεται να καταστεί πάλι πολιτικό μέσο.
Δεύτερον, το ΝΑΤΟ πρέπει να διαλυθεί σταδιακά και όχι να επεκταθεί προς την Ανατολική Ευρώπη.
Τρίτον, πρέπει να δημιουργηθεί μια αποπυρηνικοποιημένη ζώνη, όπως εκείνη που πρότεινε κάποτε ο Όλαφ Πάλμε, από τη Βαλτική έως τη Μαύρη Θάλασσα.
Τέταρτον, ο ΟΑΣΕ πρέπει να ενισχυθεί και προικισθεί με κατάλληλα μέσα για την πρόληψη και τη διευθέτηση συγκρούσεων, σύμφωνα με τις ίδιες βασικές αρχές στον τομέα της πολιτικής ασφαλείας και χωρίς να συσταθεί μια επιθετική δύναμη.
Πέμπτον, τα Ηνωμένα Έθνη πρέπει να κληθούν να συγκαλέσουν Διάσκεψη Κορυφής για την παγκόσμια ειρήνη, κατά την οποία θα αντληθούν τα διδάγματα από τους πολέμους του 20ού αιώνα, ώστε να δοθεί στους λαούς της γης η ευκαιρία να γνωρίσουν έναν ειρηνικό 21ο αιώνα.
Η Ευρώπη θα μπορούσε να δώσει το παράδειγμα στον τομέα αυτό όμως η δημιουργία μιας επιθετικής δύναμης μεταδίδει οπωσδήποτε ένα εσφαλμένο μήνυμα!
Πρέπει να πω ότι υπάρχουν πολλά σημεία στην έκθεση Brok τα οποία μπορούμε να υποστηρίξουμε και, ιδιαίτερα, η σπουδαιότητα που αποδίδεται στη διεύρυνση της Ευρωπαϊκής Ένωσης.
Ωστόσο, έχουμε ορισμένες ανησυχίες ιδίως όσον αφορά τη φύση της κοινής ευρωπαϊκής πολιτικής ασφάλειας και άμυνας.
Το λέω αυτό παρά το πλήθος των εμφανών διαβεβαιώσεων για αυτό το θέμα, οι οποίες έχουν προκύψει ως εκ θαύματος τις τελευταίες λίγες μέρες.
Αν οι προτεινόμενες ευρωπαϊκές ικανότητες σχεδιάστηκαν πράγματι για να ενισχύσουν το ΝΑΤΟ ή τις επιλογές της συμμαχίας, θα είχαμε ελάχιστες δυσκολίες.
Αλλά δεν πρόκειται για κάτι τέτοιο.
Η Ένωση επιδιώκει να καθιερώσει μια αυτόνομη ικανότητα με στόχο την ευρωπαϊκή πολιτική ολοκλήρωση.
Ο κ. Richard λέει ότι δε θέλει να ανταγωνιστεί το ΝΑΤΟ, αλλά θέλει να ανταγωνιστεί την Αμερική στον στίβο της πολιτικής ασφάλειας.
Ανάμεσα σε άλλες φιλοδοξίες, ο κ. Brok προτείνει ότι η Ευρωπαϊκή Ένωση θα πρέπει να κατευθύνει τις επιχειρησιακές στρατιωτικές της βλέψεις σε μια ζώνη αστάθειας στην Ασία, από το Αφγανιστάν έως τη Σινική Θάλασσα.
Ανέφερε το Κασμίρ - αυτό το θεωρώ ανησυχητικό.
Η έκθεση Lalumiθre προτείνει να χρηματοδοτούνται οι στρατιωτικές επιχειρήσεις της ΕΕ από τον κοινοτικό προϋπολογισμό και ακόμη και τα κράτη που δεν συμμετέχουν να είναι υποχρεωμένα να πληρώνουν.
Υπάρχει μια πρόταση να στραφούμε στη Ρωσία για τις αεροπορικές μεταφορές μακρών αποστάσεων και χθες οι Ρώσοι πρότειναν κοινή συλλογή πληροφοριών με την Ευρωπαϊκή Ένωση.
Υπάρχουν ορισμένοι εδώ που θα προτιμούσαν τη Ρωσία παρά την Αμερική ως στρατηγικό εταίρο.
Η κ. Lalumiθre και ο κ. Brok θέλουν να τεθεί η πολιτική άμυνας υπό τον έλεγχο ενός Αντιπροέδρου της Επιτροπής, ο οποίος θα αναλάμβανε τις αρμοδιότητες για την ΚΕΠΠΑ που ανήκουν σήμερα στον Γενικό Γραμματέα του Συμβουλίου.
Με αυτό το σχήμα η Επιτροπή θα κατευθύνει την πολιτική άμυνας.
Όλα αυτά είναι βλακώδη.
Η Επιτροπή θα πρέπει να επικεντρωθεί στα προγράμματα εξωτερικής βοήθειας των πολιτών, ενώ τα στρατιωτικά ζητήματα θα έπρεπε να αφεθούν στα κράτη ή να ρυθμίζονται σε διακυβερνητικό επίπεδο.
Ας αφήσουμε το ΝΑΤΟ να αποφασίσει πρώτο πώς θα χειριστεί μια κρίση και έπειτα, αν κριθεί απαραίτητο, οι Ευρωπαίοι, έχοντας αναπτύξει μεγαλύτερη ικανότητα, θα μπορούσαν πράγματι να αναλάβουν ευθύνες για ένα συγκεκριμένο θέμα, όπως συμφωνήθηκε στο ΝΑΤΟ πριν από τέσσερα χρόνια.
Ας μην προσποιούμαστε ότι οι σημερινές προτάσεις έχουν κάτι τέτοιο κατά νου.
Δεν μπορώ να σας περιγράψω πόσο ευτυχής είμαι που ανακαλύπτω ότι ο κ. Brok ήταν ανέκαθεν ένας επικίνδυνος επαναστάτης!
Θα ήθελα να συγχαρώ την κ. Lalumiθre για την έκθεσή της.
Έχουμε κάνει σαφώς τεράστια άλματα προς τα εμπρός όσον αφορά την ευρωπαϊκή συνεργασία στον τομέα της άμυνας τους τελευταίους 12 περίπου μήνες, αλλά υπάρχουν ορισμένα πράγματα τα οποία πρέπει να έχουμε κατά νου.
Πρώτον, βασικός παράγοντας πρέπει να είναι η διατήρηση της συνοχής της εξωτερικής πολιτικής της Ευρωπαϊκής Ένωσης.
Αν δεν εργάζονται από κοινού οι πυλώνες 1, 2 και 3 προς την κατεύθυνση του κοινού στόχου, κάθε άλλος μηχανισμός που δημιουργούμε είναι καταδικασμένος στην αποτυχία.
Αυτό πρέπει πάντα να το θυμόμαστε.
Δεύτερον, μολονότι η προσοχή επικεντρώθηκε αναπόφευκτα τις τελευταίες εβδομάδες στη στρατιωτική διάσταση, δεν πρέπει να παραβλέπουμε την ανάγκη για πρόληψη των πολιτικών συγκρούσεων και πρέπει να βρεθεί μια ισορροπία μεταξύ στρατιωτικών και πολιτικών πτυχών, διαφορετικά δεν πρόκειται να πετύχουμε τίποτα.
Τρίτο, ενώ χαιρετίζω τη δημιουργία της δύναμης ταχείας αντίδρασης, πρέπει να είμαστε ξεκάθαροι από την πλευρά της Ευρώπης, καθώς έχουμε μόνο μία ευκαιρία για να πετύχουμε.
Το ζήτημα δεν είναι αν είμαστε ή όχι σύμφωνοι κατά ένα μέρος, αλλά πρέπει να υπάρξει σαφής δέσμευση από όλα τα κράτη μέλη που εμπλέκονται ότι θα εργαστούν για την επιτυχία.
Δεν πρέπει, ως εκ τούτου, να πιέσουμε τη δύναμη αυτή να κάνει κάτι άλλο από αυτό για το οποίο σχεδιάστηκε.
Το ΝΑΤΟ είναι φυσικά το σκέλος της συλλογικής άμυνας της Ευρώπης και της Δύσης.
Αποστολή της δύναμης ταχείας αντίδρασης είναι η διατήρηση και η αποκατάσταση της ειρήνης και τα καθήκοντα του Petersberg.
Για να τα κάνουμε αυτά, πρέπει να έχουμε την ικανότητα.
Επί του παρόντος μας λείπει σε μεγάλο βαθμό αυτή η ικανότητα και, σε τελική ανάλυση, τα κράτη μέλη πρέπει να εξετάσουν τα προγράμματα των αμυντικών δαπανών τους, τα οποία διαφέρουν θεαματικά από χώρα σε χώρα.
Θα ήθελα να δω τις χώρες μας να προχωρούν τελικά προς την κατεύθυνση της μεγαλύτερης σύγκλισης των αμυντικών δαπανών τους.
Χρειαζόμαστε επίσης κατάλληλο συντονισμό.
Όχι επικάλυψη, όχι μόνο με το ΝΑΤΟ, αλλά επίσης όχι επικάλυψη μεταξύ των κρατών μελών της ΕΕ.
Θα πρέπει να συνεργασθούμε και να συντονισθούμε.
Θα πρέπει να κινηθούμε προς την κατεύθυνση μιας πολιτικής περισσότερων ευρωπαϊκών συμβάσεων, έτσι ώστε να έχουμε πιο αποδοτική αμυντική βιομηχανία με μεγαλύτερα οικονομικά οφέλη.
Κύριε Πρόεδρε, θα ήθελα να υπογραμμίσω τρία ζητήματα: πρώτον, ότι η έκθεση Lalumiθre περιλαμβάνει ένα ολόκληρο πρόγραμμα σχετικά με το πώς η ΕΕ θα καταστεί στρατιωτική υπερδύναμη στο άμεσο μέλλον.
Φαίνεται ακατανόητο κάτι τέτοιο, δεδομένου ότι η Ευρώπη δεν έχει εχθρούς ούτε απειλείται από κάποια στρατιωτική δύναμη.
Δεύτερον: η έκθεση αφορά κυρίως τις αμυντικές στρατιωτικές επιχειρήσεις εκτός της επικράτειας της ΕΕ.
Ζητά να είναι σε θέση να επεμβαίνει η υπερδύναμη που λέγεται ΕΕ παντού στον πλανήτη όπου απειλούνται τα συμφέροντα ή οι αξίες της Ένωσης.
Η ΕΕ καθίσταται έτσι κατ' εικόνα και ομοίωση των ΗΠΑ ακόμα και σε αυτόν τον τομέα.
Πιστεύω ότι οι πολίτες της Ευρώπης θα αντιμετώπιζαν με καχυποψία αυτή την πολιτική εάν είχαν ενημερωθεί σχετικά.
Τρίτον: η λεπτομερέστατη αυτή έκθεση δεν λέει ούτε λέξη για τις ουδέτερες χώρες ούτε κάνει λόγο για την έννοια της ουδετερότητας.
Το μόνο που περιέχει είναι μία ειρωνική αναφορά στο σημείο 5 των αιτιολογικών σκέψεων σχετικά με τις χώρες που δηλώνουν ουδέτερες.
Οι ουδέτερες χώρες οφείλουν να διαμαρτυρηθούν έντονα κατά τέτοιων διατυπώσεων και κατά του συνόλου της έκθεσης.
Κύριε Πρόεδρε, θα ήθελα να συγχαρώ το συνάδελφο Brok για την έντονα φιλοευρωπαϊκή του προσέγγιση τόσο στην παρέμβασή του όσο και στην έκθεση.
Συμφωνώ με την επιχειρηματολογία του για τη διεύρυνση.
Διαπιστώνει ότι οι ενταξιακές διαπραγματεύσεις με δώδεκα νέες χώρες μέλη αποδείχθηκαν ως το πλέον αποτελεσματικό όργανο προκειμένου να επικρατήσει η σταθερότητα στην περιοχή της Μεσογείου και της Κεντρικής και Ανατολικής Ευρώπης.
Αυτό που κάνουμε τη στιγμή αυτή έχει ως αποτέλεσμα την ενίσχυση από κάθε άποψη των προϋποθέσεων για ελευθερία και ειρήνη στην Ευρώπη.
Στη έκθεση Brok γίνεται επίσης αναφορά και στη θέση του Ύπατου Εκπροσώπου της κοινής εξωτερικής πολιτικής και πολιτικής άμυνας.
Θεωρώ ότι δεν είναι μακροπρόθεσμα βιώσιμη η σημερινή "συγκατοίκηση" .
Είναι ιδιαίτερα ενδιαφέρουσα η αποψινή συζήτηση.
Χαίρομαι για την ομοφωνία και την παρρησία με την οποία συζητούμε τη στιγμή αυτή στο Κοινοβούλιο την έκθεση Lalumiθre σχετικά με την πολιτική ασφάλειας και άμυνας της Ένωσης.
Προκειμένου να εξασφαλίσουμε αξιοπιστία στην πολιτική αυτή, θεωρώ απαραίτητο να δηλώνουν τα μέλη του Συμβουλίου τα ίδια στις Βρυξέλλες και στην ΕΕ με αυτά που δηλώνουν στις χώρες τους.
Στην πατρίδα μου, τη Σουηδία, η υπουργός Εξωτερικών θεωρεί την εντολή του ΟΗΕ ως απαραίτητη προϋπόθεση για τις επεμβάσεις της Ένωσης.
Η συζήτηση που διεξάγουμε στη χώρα μου αναφέρεται ιδιαίτερα στο ζήτημα του κατά πόσον η Σουηδία, ως μέλος της ΕΕ, παραμένει ουδέτερη χώρα.
Όσο και αν φαίνεται παράλογο κάτι τέτοιο, έτσι είναι.
Πιστεύω εξάλλου ότι είναι εξαιρετικά σημαντικό να συνοδευτούν οι φιλόδοξες διακηρύξεις της ΕΕ από συγκεκριμένα αποτελέσματα, ειδάλλως υπάρχει ο κίνδυνος να μείνουμε στα ωραία, αλλά κενά περιεχομένου λόγια.
Θα ήθελα, τέλος, να υπογραμμίσω ότι οι ηγέτες της Ένωσης οφείλουν να εξηγήσουν τους ιδιαίτερα φιλόδοξους στόχους μας, προκειμένου να δεχθούν οι πολίτες αυτά τα σημαντικά και μακρόπνοα σχέδια.
Κύριε Πρόεδρε, σήμερα συζητάμε δύο εκθέσεις σημαντικού πολιτικού χαρακτήρα, μια και οι δυο ουσιαστικά αφορούν την ΚΕΠΠΑ.
Στην πορεία μορφοποίησής της, η ΚΕΠΠΑ θα περάσει από πολλές διακυμάνσεις, όμως θα συμβάλει ουσιαστικά στην επιθυμητή πολιτική Ευρώπη.
Ακόμη και αυτοί που προβληματίζονται για το τι ωφέλιμο θα προκύψει από την απόφαση π.χ. της δημιουργίας του λεγόμενου ευρωστρατού πρέπει να δουν το σημαντικό πολιτικό μέρος αυτής της απόφασης και της επιρροής της στην συνοχή της Ευρωπαϊκής Ένωσης.
Σε κάθε περίπτωση, η ειρηνική επίλυση των όποιων διαφορών πρέπει να είναι το δόγμα μας.
Για να διατηρήσει την πολιτική της ελκυστικότητα η ΚΕΠΠΑ, πρέπει να προσδιορίζεται με βάση τα κράτη μέλη της Ευρωπαϊκής Ένωσης, όχι με λογικές απομονωτισμού ή αποκλεισμού, αλλά ως ισχυρό κίνητρο πολιτικής συνοχής της Ευρωπαϊκής Ένωσης.
Ανταγωνισμοί, συμβιβασμοί, εκ των πραγμάτων θα υπάρχουν.
Όμως, το Ευρωπαϊκό Κοινοβούλιο πρέπει να κινείται ανάμεσα στα όρια των κυβερνητικών συμβιβασμών και ισορροπιών αφενός, και στην ρεαλιστική ουτοπία της ευρωπαϊκής ενοποίησης αφετέρου.
Υπάρχουν θέματα τεχνολογίας, έρευνας κλπ. που πρέπει να αποκτήσουν συγκλίνουσα στρατηγική, στην αμυντική βιομηχανία, στην πληροφορική, στις τεχνολογίες και την έρευνα του διαστήματος.
Η Ευρώπη, παράλληλα με την ενδυνάμωση των δημοκρατικών της θεσμών, πρέπει να δυναμώσει την οικονομική και κοινωνική της ισχύ και συνοχή, τη στρατιωτική της ικανότητα για να λειτουργεί ως δύναμη ειρήνης και την τεχνολογική της πρωτοπορία.
Πρέπει να φθάσει επιτέλους η ημέρα που η Ευρώπη θα αποκτήσει το δικό της Cape Canaveral, τη δική της ΝΑSΑ, τη δική της Silicon Valley.
Μου είναι ευπρόσδεκτη αυτή η ευκαιρία να πω λίγα λόγια για τον στρατιωτικό και πολιτικό μηχανισμό, ιδιαίτερα ενόψει της προσεχούς Συνόδου Κορυφής της Νίκαιας.
Θα ήθελα επίσης να διατυπώσω την εκτίμηση μου για τον πρώτο Υπουργό Αμυνας που απευθύνεται στο Ευρωπαϊκό Κοινοβούλιο.
Είναι πράγματι ένα ιστορικό γεγονός.
Ένα από τα πιο σημαντικά πράγματα που τονίστηκαν εδώ απόψε ειπώθηκε νωρίτερα από τον Επίτροπο Patten, ο οποίος τόνισε ότι μιλάμε για στρατιωτικό μηχανισμό και όχι για στρατό της ΕΕ.
Πιστεύω ότι δεν μπορούμε να υπογραμμίσουμε επαρκώς αυτή τη διάκριση.
Ακόμα και ορισμένα από τα έντυπα του Κοινοβουλίου που κυκλοφόρησαν με αναφορές στις αποψινές μας συζητήσεις εδώ μιλούν, για παράδειγμα, για δύναμη ταχείας αντίδρασης αντί για μηχανισμό ταχείας αντίδρασης.
Νομίζω ότι αν μπορούσαμε να καταλάβουμε σαφώς τη διαφορά αυτή, τότε πολλές από τις ανησυχίες μας θα εξανεμίζονταν.
Τι κρίμα, λέω στον συνάδελφο Van Orden και σε άλλους, γιατί οι συνάδελφοι μου από την άλλη πλευρά της λίμνης, τη Θάλασσα της Ιρλανδίας, έχουν να προσφέρουν τόσα πολλά στον τομέα αυτό: την παράδοση, την πείρα και την πρακτική.
Ίσως όταν τελειώσουν οι εκλογές να κάνουμε μια περισσότερο ισορροπημένη συζήτηση.
Έχουν πάρα πολλά να προσφέρουν.
Απλώς με δυσαρεστεί η γραμμή που λαμβάνουν στο θέμα αυτό.
Δε θα πω τίποτα περισσότερο.
Είμαι πολύ υπερήφανος ωστόσο για την ιρλανδική συμφωνία και την ιρλανδική συνεισφορά.
Ως ένα μικρό έθνος που είναι παραδοσιακά "ουδέτερο" , είμαι ευτυχής που βρισκόμαστε εκεί στο τραπέζι των διαπραγματεύσεων και κάνουμε ό,τι μπορούμε, δεδομένης της εντολής του ιρλανδικού λαού.
Δεν υπάρχει κανένα έθνος στην Ευρώπη που να είναι φιλοσοφικά ουδέτερο.
Υπάρχουν ορισμένα έθνη που είναι στρατιωτικά ουδέτερα και υπάρχει μια διαφορά.
Η Ιρλανδία δεν υπήρξε ποτέ ουδέτερη από φιλοσοφική άποψη.
Έχουμε μια πολύ ισχυρή άποψη για τις θηριωδίες και την απουσία των ανθρωπίνων δικαιωμάτων σε ορισμένα μέρη του κόσμου και δεν αργούμε να τη δηλώσουμε.
Έχουμε μια πολύ ισχυρή άποψη για το τι μπορούμε να συνεισφέρουμε στη διατήρηση και την επιβολή της ειρήνης και ελπίζω να είμαστε πάντα ικανοί να συμβάλλουμε σε αυτό.
Δεν θα είμαστε ποτέ ουδέτεροι από φιλοσοφική άποψη και αυτό δεν θα πρέπει ποτέ να συγχέεται με τη στρατιωτική ουδετερότητα.
Ευχαριστώ πολύ, κυρία Doyle.
Ήταν τόσο ιστορικό γεγονός η πρώτη εμφάνιση ενός Υπουργού Αμυνας στο Σώμα μας, ώστε της αφιερώσαμε τη βραδινή συνεδρίαση για να μην είναι υπερβολικά έντονη εντύπωση που θα κάνει στους βουλευτές μας.
Κύριε Πρόεδρε, επιτρέψτε μου καταρχήν να συγχαρώ τους δύο συντάκτες των εκθέσεων που συζητάμε τώρα και, ιδιαίτερα, τη συνάδελφό Catherine Lalumiθre.
Όπως και σήμερα, στο Κοινοβούλιο, τις τελευταίες εβδομάδες βρέθηκαν στο επίκεντρο των μέσων επικοινωνίας σημαντικά θέματα για την ευρωπαϊκή εξωτερική πολιτική και πολιτική άμυνας.
Αναφέρομαι στη δημιουργία μίας δύναμης ταχείας αντίδρασης και στη μεταφορά των αρμοδιοτήτων της ΔΔΕ στο πλαίσιο της Ευρωπαϊκής Ένωσης.
Μπορούμε να πούμε ότι υπήρξε μία εμβάθυνση της δημόσιας συζήτησης σχετικά με τα θέματα αυτά.
Πέρα από την ποικιλία των απόψεων, πιστεύω πως κυριαρχεί η συνείδηση ότι η Ευρώπη βρίσκεται σε μία ιστορική συγκυρία η οποία απαιτεί να διευκρινιστεί ο ρόλος της στο διεθνές σύστημα.
Η αντίληψη της σημασίας που αποδίδουν οι ευρωπαίοι πολίτες στην κοινή εξωτερική πολιτική και πολιτική ασφαλείας έχει αποδειχθεί, άλλωστε, από τα πρόσφατα αποτελέσματα του ευρωβαρόμετρου.
Αν και όλοι συμφωνούμε όσον αφορά την προτεραιότητα που πρέπει να δοθεί στην πρόληψη των συγκρούσεων και στα ολέθρια αποτελέσματα άλλων καταστροφών, η Ευρωπαϊκή Ένωση θα λαμβάνεται σοβαρά υπόψη μόνο όταν αποκτήσει την ικανότητα στρατιωτικής υποστήριξης της ανθρωπιστικής επέμβασης.
Η πρόοδος που επιτυγχάνουμε προς την κατεύθυνση αυτή πρέπει, ωστόσο, να μας καταστήσει εξαιρετικά αυστηρούς.
Χρειάζεται περισσότερη σαφήνεια και καθορισμός, σε όλα τα στάδια της οικοδόμησης, κοινών μέσων στρατιωτικής άμυνας, από τους τρόπους συμμετοχής μέχρι τη διοίκηση, καθώς επίσης και στο ρόλο που πρέπει να αποδοθεί στις διάφορες χώρες σε επίπεδο ευθυνών.
Είναι απαραίτητο να διασφαλιστεί η δημοκρατική παρακολούθηση όλης αυτής της διαδικασίας.
Το Ευρωπαϊκό Κοινοβούλιο, σε συνεργασία με τα εθνικά κοινοβούλια, αποτελεί κατά την άποψή μας το πιο ενδεδειγμένο όργανο για το σκοπό αυτό.
Θα ήθελα να αναφερθεί ο κύριος υπουργός, εάν είναι δυνατό, σε αυτή την τελευταία πτυχή.