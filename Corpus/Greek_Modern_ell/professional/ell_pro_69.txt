# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Γνωρίζουμε ότι, για να καταπολεμήσουμε τις διακρίσεις, χρειάζεται πρακτική δράση ώστε να προσεγγίσουμε τον κόσμο και να βοηθήσουμε να αλλάξουν επί τόπου οι στάσεις και συμπεριφορές που εισάγουν διακρίσεις.
Η έγκριση της δέσμης προτάσεων κατά των διακρίσεων από τα κράτη μέλη αποτελεί τώρα την πρωταρχική μας προτεραιότητα.
Αν και σημαντική, η δέσμη του άρθρου 13 είναι ένα μόνο τμήμα μιας συνεχιζόμενης διαδικασίας ανάπτυξης νέων τρόπων αντιμετώπισης των φυλετικών διακρίσεων.
Η Ένωση έχει δεσμευθεί στην πολιτική της ενσωμάτωσης της διάστασης των ίσων ευκαιριών μεταξύ ανδρών και γυναικών (mainstreaming) στην καταπολέμηση των διακρίσεων λόγω φυλετικής και εθνικής καταγωγής, πρόσφατα μάλιστα διοργανώσαμε μία μείζονα διάσκεψη για το θέμα αυτό.
Πρόθεσή μας είναι να συνεχίσουμε να προωθούμε τη διαδικασία μέσω των Διαρθρωτικών Ταμείων, του Ερευνητικού Προγράμματος Πλαισίου, της Ευρωπαϊκής Στρατηγικής Απασχόλησης, της νέας Πρωτοβουλίας EQUAL και του νέου Προγράμματος Κοινωνικής Δράσης το οποίο ελπίζουμε να εγκριθεί το καλοκαίρι.
Σκοπός μας είναι να χρησιμοποιήσουμε όλα αυτά τα μέσα για την καταπολέμηση των διακρίσεων και, όπως γνωρίζετε, έχουν ήδη ξεκινήσει οι εργασίες για τον Ευρωπαϊκό Χάρτη των Θεμελιωδών Δικαιωμάτων.
Εδώ το Κοινοβούλιο έχει να διαδραματίσει σημαντικό ρόλο.
Είναι ζωτικής σημασίας για την Επιτροπή να συμβάλει το Κοινοβούλιο στην αυξανόμενη ώθηση που λαμβάνουν αυτές οι προτάσεις, δίνοντας το συντομότερο δυνατό τις γνωμοδοτήσεις του για το πακέτο και συμμετέχοντας πλήρως στις εργασίες σύνταξης του Χάρτη Θεμελιωδών Δικαιωμάτων.
Θα ολοκληρώσω έτσι όπως ξεκίνησα: ο Χάρτης θα αντιπροσωπεύει την μεγάλη προτεραιότητα που αποδίδει συνολικά η Ένωση στον αγώνα κατά του ρατσισμού και των διακρίσεων και στην προστασία των ανθρωπίνων δικαιωμάτων.
Ελπίζω ειλικρινά, όταν θα συζητούμε το θέμα αυτό του χρόνου, να εκφράζουμε την ικανοποίησή μας διότι καταφέραμε, με το Χάρτη, να έχουμε ένα νέο εργαλείο καταπολέμησης του ρατσισμού και της ξενοφοβίας στην Ένωση.
Κυρία Πρόεδρε, επιτρέψτε μου μια μικρή διόρθωση σε αυτά που είπε ο κ. Πρόεδρος του Συμβουλίου.
Κύριε Πρόεδρε του Συμβουλίου, δύο αρχηγοί κυβερνήσεων δέχθηκαν ήδη από τα κοινοβούλιά τους επιπλήξεις λόγω των διαβημάτων τους κατά της Αυστρίας.
Δεν είχαν λοιπόν το δικαίωμα να μιλήσουν εξ ονόματος των κρατών που εκπροσωπούν, αλλά προφανώς μίλησαν ως αρχηγοί σοσιαλιστικών κομμάτων.
Στην καλύτερη περίπτωση λοιπόν, αξιότιμε κύριε Πρόεδρε του Συμβουλίου, μπορείτε να μιλάτε μόνο για δώδεκα κράτη.
Κυρία, σας προτείνω να μην αρχίσουμε πάλι τη συζήτηση για την Αυστρία, η οποία έχει ήδη αποτελέσει αντικείμενο ανταλλαγής απόψεων.
Θα δώσω το λόγο στον κ. Schulz, ο οποίος επιθυμεί να προβεί σε μία υπενθύμιση του κανονισμού γιατί θίχθηκε προσωπικά, στη χθεσινή συζήτηση.
Κυρία Πρόεδρε, σπάνια χρησιμοποιώ αυτό το μέσο, αλλά είμαι αναγκασμένος να το κάνω λόγω των πρακτικών.
Στη διάρκεια της συζήτησης δέχθηκα προσωπική επίθεση από τον κ. Gollnisch, βουλευτή της γαλλικής ακροδεξιάς.
Για τον λόγο αυτό θέλω να δηλώσω το εξής και παρακαλώ να καταγραφεί στα πρακτικά: Δεν έχω να ανακαλέσω τίποτε από τα λεγόμενά μου ότι η ακροδεξιά σφετερίζεται το Σώμα για το δημαγωγικό της υβρεολόγιο.
Ο κ. Gollnisch, κατά τη διάρκεια της παρέμβασής του, είπε, στρεφόμενος σε εμένα προσωπικά, ότι η δική του οικογένεια ποτέ δεν θα αποδεχόταν τον φασισμό.
Τούτο τον κάνει να διαφέρει από την οικογένειά του κατά τρόπο εντυπωσιακό, δεδομένου ότι ο ίδιος αποδέχεται τον φασισμό, ή επακριβέστερα είναι ο ίδιος φασίστας.
Κατά τρίτον θέλω να καταγραφεί στα πρακτικά ότι είμαι πολύ θορυβημένος που γίνονται εδώ τέτοιου είδους δηλώσεις.
Είμαι επίσης θορυβημένος, διότι, όπως διαπίστωσα από τα ζωηρά χειροκροτήματά του, επιτρέπεται ακόμη στον Caudillo Le Pen να κάθεται εν μέσω του Σώματος, μολονότι ουσιαστικά έχει χάσει ήδη την εκλογιμότητά του ως πρωτοπυγμάχος στον γαλλικό προεκλογικό αγώνα.
Kύριε Schulz, σημειώσαμε τη δήλωσή σας.
Η συζήτηση έληξε.
Η ψηφοφορία θα διεξαχθεί αύριο, στις 12.00.
Eurodac
Η ημερήσια διάταξη προβλέπει την κοινή συζήτηση επί των προφορικών ερωτήσεων με συζήτηση προς το Συμβούλιο της κ. Terrσn I Cusi, εξ ονόματος της Ομάδας του Κόμματος των Ευρωπαίων Σοσιαλιστών (B5-0013/2000), του κυρίου Ceyhun και κυρίας Boumediene-Thiery, εξ ονόματος της Ομάδας των Πρασίνων / Ευρωπαϊκή Ελεύθερη Συμμαχία (B5-0017/2000), και του κ. Pirker, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών (B5-0019/2000), σχετικά με το Eurodac.
Κύριε Προεδρεύων του Συμβουλίου, καταρχήν θα ήθελα να ευχαριστήσω την Προεδρία για την υψηλού επιπέδου παρουσία της σε αυτό το Σώμα και για την καλή της διάθεση.
Τον περασμένο χρόνο, ελήφθη δυο φορές η γνωμοδότηση αυτού του Σώματος σχετικά με την καθιέρωση ενός συστήματος για την αντιπαραβολή των δακτυλικών αποτυπωμάτων.
Κατά κύριο λόγο, το σύστημα αυτό χρησιμεύει στη σωστή εφαρμογή της Σύμβασης του Δουβλίνου.
Στις 13 Απριλίου 1999, αυτό το Σώμα απέρριψε την πρόταση του Συμβουλίου να διευρύνει το σύστημα Eurodac στους παράνομους μετανάστες μέσω κάποιου πρωτοκόλλου.
Στη συνέχεια, ελήφθη και πάλι γνωμοδότηση αυτού του Σώματος σχετικά με τις διατάξεις της συνθήκης του Αμστερνταμ.
Μας επισημάνθηκε ότι επιζητείται η ανάπτυξη αυτού του συστήματος προκειμένου να εφαρμοστεί σωστά η Σύμβαση του Δουβλίνου.
Αυτό μου φαίνεται σωστό, λαμβάνοντας υπόψη τα όρια που εισήγε το Κοινοβούλιο στην τελευταία του έκθεση, με τροπολογίες που ξεκινούσαν από τις επιφυλάξεις μας να αποδεχτούμε να περιληφθούν στο σύστημα ανήλικοι 14 ετών και έφταναν στην παράκληση αυτό το σύστημα, το Eurodac, να εφαρμοστεί μόνο στη Σύμβαση του Δουβλίνου.
Δεδομένου ότι μας ενημέρωσε ότι δεν θα αποδεχθεί καμία από τις προτάσεις μας, θα ήθελα να ρωτήσω το Συμβούλιο αν είναι διατεθειμένο να προβεί σε έναν πραγματικό διάλογο με το Κοινοβούλιο.
Η ερώτηση δεν είναι τετριμμένη.
Ξεκινούμε την κατασκευή, την ανέγερση των οργάνων "κοινοτικοποίησης" του χώρου της δικαιοσύνης, της ασφάλειας και της ελευθερίας και - όπως δεν θα κουραστούμε να λέμε εδώ - αυτό δεν μπορεί να πραγματοποιηθεί χωρίς τα εθνικά Κοινοβούλια και χωρίς το Ευρωπαϊκό Κοινοβούλιο, γιατί είναι ζητήματα υπερβολικά σημαντικά για τους πολίτες για να μην υπάρχει ισχυρή κοινωνική συναίνεση.
Η άλλη ερώτηση που θέλω να υποβάλω στο Συμβούλιο είναι, αν συμφωνεί στο ότι αυτό το σύστημα πρέπει να διοικείται από την Επιτροπή, σκοπό για τον οποίο θα πρέπει να διαθέτει προσωπικό και επαρκή μέσα.
Επανερχόμενη στο περιεχόμενο της έκθεσης, η άρνηση αποδοχής των τροπολογιών του Κοινοβουλίου και το αμφιλεγόμενο των διατάξεών του, καθώς και ορισμένες πληροφορίες που έχω, με οδηγούν να σας ρωτήσω, και να επιμείνω σε αυτό για μια ακόμη φορά, ποιες είναι ακριβώς οι προθέσεις του Συμβουλίου σχετικά με το πεδίο εφαρμογής και τις αρμοδιότητες του συστήματος Eurodac, γιατί να περιληφθούν άλλοι ξένοι, και ειδικότερα, θα ήθελα να σας ρωτήσω κύριε Προεδρεύοντα, αν το Συμβούλιο έχει κάποια πρόθεση να διευρύνει τη χρησιμοποίηση του συστήματος Eurodac πέραν της εφαρμογής της Σύμβασης του Δουβλίνου.
Αναμένω την απάντησή σας σε αυτή την ερώτηση και σας ευχαριστώ και πάλι, που ήρθατε να απαντήσετε σε αυτή την προφορική ερώτηση σχετικά με τον νέο Κανονισμό Eurodac, που ελπίζω να φτάσει και σε αυτή τη Συνέλευση.
Κύριε Πρόεδρε, όσον αφορά την Προεδρία του Συμβουλίου, ανήκω σε εκείνους που είναι ενθουσιασμένοι με τις πολύ θετικές μεταξύ μας σχέσεις επί του παρόντος και ειδικά όσον αφορά τη συνεργασία στον τομέα της εσωτερικής πολιτικής.
Κατορθώσαμε και από τις δύο πλευρές να έχουμε μια πραγματικά πολύ καλή συνεργασία τόσο με σας προσωπικά όσο και με τον κ. Επίτροπο Vitorino.
Όταν πρόκειται όμως για το σύστημα Eurodac έχουμε ένα πρόβλημα.
Εμείς, ως Κοινοβούλιο, έχουμε λάβει μιαν απόφαση και έχουμε καταστήσει σαφές γιατί δεν μπορούμε να αποδεχθούμε το σύστημα Eurodac, έτσι όπως θα το ήθελαν το Συμβούλιο και η Επιτροπή, και μάλιστα έχουμε αιτιολογήσει την απόφασή μας.
Οι λόγοι μας είναι ανθρωπιστικής φύσης, προπάντων όταν πρόκειται για παιδιά όσον αφορά το όριο ηλικίας, όπου δεν μπορούμε λ.χ. να αποδεχθούμε το όριο των δεκατεσσάρων ετών.
Όλα αυτά τα αποσαφηνίσαμε σε ένα ψήφισμα του Κοινοβουλίου.
Για τον λόγο αυτό είναι για μας, για την Ομάδα μου, πολύ σημαντικό να γνωρίζουμε, με πόση σοβαρότητα μας αντιμετωπίζετε ως Κοινοβούλιο, πώς αντιμετωπίζετε τις προτάσεις μας.
Τέλος ελπίζουμε ότι θα μπορούμε και στο μέλλον να λέμε το ίδιο υπερήφανοι και ευτυχείς ότι η συνεργασία μας είναι τόσο επιτυχής.
Το ερώτημα είναι κατά πόσο εσείς θα είσαστε δεκτικοί, όταν εμείς έχουμε κάποιο αίτημα στον τομέα αυτό και χρειαζόμαστε επειγόντως την υποστήριξή σας.
Κύριε Πρόεδρε, αξιότιμοι Επίτροποι, κύριε Πρόεδρε του Συμβουλίου, η συζήτηση σχετικά με το σύστημα Eurodac και την εφαρμογή του μοιάζει με ιστορία χωρίς τέλος.
Η αρχή έγινε πράγματι στο Δουβλίνο το 1990.
Το 1999 φαντασθήκαμε ως Κοινοβούλιο και υποθέτω και εσείς, κύριε Επίτροπε, ότι θα είναι επιτέλους δυνατή η υλοποίηση του εν λόγω συστήματος.
Αιωρούντο πολλές φορές στόχοι στον χώρο και βασικά επιδοκιμάσαμε σε γενικές γραμμές το σύστημα.
Παρ' όλ' αυτά, χάρηκα πραγματικά - πράγμα που σπανίως συμβαίνει με κάτι αντίστοιχο - όταν μετά από την ψηφοφορία στο Κοινοβούλιο είπατε, ότι δεν θα αποδεχθείτε τις προτάσεις που είχαν γίνει με πλειοψηφία αποδεκτές από το Κοινοβούλιο - ενάντια στη δική μας ψήφο, οφείλω να προσθέσω.
Αυτό το εκτίμησα πολύ.
Σε γενικές γραμμές, θα χαιρόμουν πολύ αν εφαρμόζονταν το σύστημα αυτό για τον απλούστατο λόγο, ότι μόνο έτσι θα καθίστατο δυνατόν να εκτελεσθούν οι αποφάσεις του Δουβλίνου.
Με αυτόν τον τρόπο θα μπορεί να ορισθεί σαφώς η αρμοδιότητα του κράτους μέλους που θα είναι υπεύθυνο για τη διαδικασία χορήγησης ασύλου, γεγονός που έμμεσα θα είχε ως αποτέλεσμα σε κάποιο μέτρο και την κατανομή των βαρών.
Εδώ έρχεται να προστεθεί ότι έτσι θα μπορέσουμε να εμποδίσουμε τις πολλαπλές αιτήσεις για άσυλο από τα ίδια πρόσωπα και την κατάχρηση του ασύλου και αν θέλετε μάλιστα, θα συμβάλουμε έμμεσα στην καταπολέμηση της παρανομίας.
Πρόκειται δηλαδή συνολικά για ένα σύστημα που θα πρέπει να αντιμετωπισθεί πολύ θετικά και να θεωρηθεί εντελώς απαραίτητο στο πλαίσιο της πολιτικής χορήγησης ασύλου και μετανάστευσης καθώς και σε σχέση με τις ευθύνες των κρατών μελών.
Αυτό που με αιφνιδίασε ήταν ότι το Συμβούλιο ακύρωσε τα σχέδιά μας στη συνεδρίασή του στις 2 Δεκεμβρίου καθώς δεν αποδέχθηκε να παραμείνουν οι αρμοδιότητες για την εφαρμογή του συστήματος στην Επιτροπή, δηλαδή η υπεύθυνη κανονιστική επιτροπή να δρα υπό την προεδρία της Επιτροπής.
Αυτό τελικά σημαίνει ότι σε τελευταία ανάλυση δεν πετύχαμε αυτό που θέλαμε, δηλαδή την κοινοτικοποίηση του συστήματος, αλλά ότι το Συμβούλιο ακύρωσε τα σχέδιά μας διεκδικώντας και πάλι για τον εαυτό του τις αντίστοιχες αρμοδιότητες.
Το αποτέλεσμα είναι να μην κατευθύνει η Επιτροπή το μέσο αυτό προς το συμφέρον της Κοινότητας, αλλά να πάρει και πάλι τα πράγματα στα χέρια του το Συμβούλιο για να αποκλεισθεί η Επιτροπή και κατά συνέπεια και το Κοινοβούλιο.
Αυτό ούτε θέλουμε ούτε μπορούμε να το αποδεχθούμε, επειδή έχει συνέπειες που φθάνουν μέχρι και το σημείο ότι στο τέλος θα αποκλείεται ο έλεγχος για την αποδοτικότητα του συστήματος και ότι δεν θα είναι πλέον δυνατές οι στατιστικές έρευνες για να προβούμε σε αναλύσεις και να συναγάγουμε τα απαραίτητα συμπεράσματα, καθώς και ότι θα σημειωθεί οπωσδήποτε μια καθυστέρηση που είναι εντελώς απαράδεκτη, δεδομένου ότι χρειαζόμαστε το συγκεκριμένο σύστημα.
Το ερώτημά σε σάς είναι το εξής: Πότε μπορούμε πραγματικά να υπολογίζουμε ότι θα μπορέσει να λειτουργήσει αποτελεσματικά το σύστημα Eurodac που περιμένουμε τόσο καιρό;
Ποια θα είναι τελικά η συγκεκριμένη του μορφή;
Θα ληφθούν υπόψη οι κανονισμοί και οι επιθυμίες μας να ανατεθεί η εκτέλεσή του σε όλο της το εύρος στην Επιτροπή;
Διότι τότε θα είχαμε πετύχει τον βασικό μας στόχο τον οποίο και χρειαζόμαστε.
Θα είχαμε καταστήσει άλλη μια υπόθεση ευρωπαϊκή, γιατί είναι εύλογο εδώ να υλοποιήσουμε πραγματικά αυτήν την κοινοτικοποίηση.
Κύριε Πρόεδρε, κύριοι βουλευτές, θα απαντήσω ευθέως και χωρίς περιστροφές στις ερωτήσεις που ετέθησαν, ώστε να μην υπάρξει η παραμικρή αμφιβολία σχετικά με τη θέση του Συμβουλίου, και επειδή πιστεύω πως έχει σημασία να αποσαφηνιστεί πλήρως αυτή η υπόθεση.
Σε ό,τι αφορά το πεδίο εφαρμογής του συστήματος Eurodac, θα σας υπενθυμίσω ότι το άρθρο 1 της πρότασης κανονισμού που αφορά την καθιέρωση αυτού του συστήματος είναι ιδιαίτερα σαφές.
Σας διαβάζω το σχετικό κείμενο: "Καθιερώνεται ένα σύστημα με την ονομασία Eurodac, στόχος του οποίου είναι να συμβάλλει στον καθορισμό του κράτους μέλους το οποίο θα έχει την αρμοδιότητα, σύμφωνα με τις διατάξεις της Σύμβασης του Δουβλίνου" - επαναλαμβάνω: "σύμφωνα με τις διατάξεις της Σύμβασης του Δουβλίνου" -, "της εξέτασης μιας αίτησης η οποία υποβάλλεται σε κάποιο κράτος μέλος, καθώς και να διευκολύνει την εφαρμογή άλλων πτυχών της Σύμβασης του Δουβλίνου, στο πλαίσιο των διατάξεων του παρόντος κανονισμού" .
Ιδού ποιος είναι ο μοναδικός και αποκλειστικός στόχος αυτού του κανονισμού, που δεν αποτελεί τίποτα άλλο από ένα μέσο εφαρμογής της Σύμβασης του Δουβλίνου και δεν υπερβαίνει τον προαναφερόμενο στόχο.
Όσο για την παρέμβαση της Ευρωπαϊκής Επιτροπής, το άρθρο 3 της πρότασης κανονισμού ορίζει σαφέστατα ότι συγκροτείται μια κεντρική μονάδα στο πλαίσιο της Επιτροπής.
Αλλωστε, όπως όλοι γνωρίζουμε, η Επιτροπή άρχισε ήδη να εργάζεται προς αυτή την κατεύθυνση, και οι προετοιμασίες για τη συγκρότηση μιας κεντρικής μονάδας βρίσκονται σε εξέλιξη.
Αναφορικά με το θέμα της παρέμβασης του Ευρωπαϊκού Κοινοβουλίου, επιτρέψτε μου να ξεκαθαρίσω κάτι που δεν μπορεί να είναι παρά αποτέλεσμα παρεξήγησης.
Θα ήθελα να τονίσω κατηγορηματικά ότι ουδέποτε το Συμβούλιο ανήγγειλε την αντίθεσή του στο σύνολο των τροπολογιών του Κοινοβουλίου, ούτε ζήτησε από την Ευρωπαϊκή Επιτροπή να υποβάλει οιαδήποτε νέα πρόταση.
Στην πραγματικότητα, ορισμένες εκ των τροπολογιών του Κοινοβουλίου ενσωματώθηκαν στο κείμενο του σχεδίου κανονισμού, ένα γεγονός που οφείλουμε να υπογραμμίσουμε.
Επιπλέον, θα ήθελα να υπενθυμίσω ότι όλες οι προτάσεις επί του συγκεκριμένου θέματος που καταρτίστηκαν από το Συμβούλιο Υπουργών Δικαιοσύνης και Εσωτερικών Υποθέσεων υπεβλήθησαν σε αυτό το Κοινοβούλιο, το οποίο άλλωστε έχει ήδη γνωμοδοτήσει τρεις φορές γι' αυτή την υπόθεση: στις 15 Ιανουαρίου 1998, στις 18 Μαρτίου 1999 και στις 11 Νοεμβρίου 1999.
Την παρούσα στιγμή, όπως γνωρίζετε, για λόγους που δεν έχουν τόσο να κάνουν με την ουσία του ζητήματος αλλά με κάποιες άλλες, πολιτικές περιστάσεις, δεν καταφέραμε ακόμη να καταλήξουμε σε συναίνεση στο πλαίσιο του Συμβουλίου αναφορικά με τη νέα πρόταση που θα υποβληθεί σε αυτό το Κοινοβούλιο.
Ελπίζουμε ότι αυτό θα μπορέσει να γίνει σύντομα, ίσως κατά τη διάρκεια της θητείας της πορτογαλικής Προεδρίας.
Όσον αφορά τα υπόλοιπα ζητήματα που ετέθησαν εδώ, το πρώτο αφορά την ελάχιστη ηλικία για τη συλλογή δακτυλικών αποτυπωμάτων, που καθορίστηκε στα 14 έτη.
Αντιλαμβανόμαστε ότι εκφράζονται κάποιες ανησυχίες επί του προκειμένου θέματος, αλλά θα ήθελα να επισημάνω ότι αυτό προκύπτει από πρακτικές που ακολουθούν διάφορα κράτη μέλη που, σε ορισμένες περιπτώσεις, επιτρέπουν τη συλλογή δακτυλικών αποτυπωμάτων μέχρι και παιδιών ηλικίας κατώτερης των 14 χρόνων.
Και επιτρέψτε μου να υπογραμμίσω μια σημαντική πλευρά της υπόθεσης, η οποία μάλλον δεν λαμβάνεται υπόψη όταν γίνεται λόγος γι' αυτό το όριο ηλικίας: το γεγονός ότι εμφανίζονται όλο και περισσότερες περιπτώσεις αιτήσεων χορήγησης ασύλου από μεριάς ανηλίκων, οπότε προβάλλει η ανάγκη παρακολούθησης αυτών των καταστάσεων, και η παρακολούθηση πρέπει να γίνεται μέσω αυτής της ρύθμισης τεχνικού χαρακτήρα.
Όσον αφορά το ζήτημα του ελέγχου από πλευράς του Κοινοβουλίου και από τα δικαστήρια, θεωρώ ότι αυτό που ορίζει ο Τίτλος IV της Συνθήκης του Αμστερνταμ διασαφηνίζει επαρκώς το τι σημαίνει ο έλεγχος εκ μέρους αυτού του Κοινοβουλίου και ποιες αρμοδιότητες εμπίπτουν στο Δικαστήριο σχετικά με αυτή την υπόθεση.
Αναφορικά με την προστασία της ιδιωτικής ζωής, εκτιμώ πως αυτή διασφαλίζεται δεόντως, δυνάμει των διατάξεων του άρθρου 18 της πρότασης κανονισμού, σχετικά με το οποίο θα ήθελα να επισημάνω ότι, εκτός των άλλων, παραπέμπει και στα δικαιώματα που ήδη κατοχυρώνονται στο πλαίσιο της Οδηγίας 95/46.
Επιπλέον, όπως απορρέει από το άρθρο 1 της πρότασης κανονισμού - και αυτό επίσης είναι πολύ σημαντικό να το υπογραμμίσουμε και πάλι -, είναι προφανές ότι η εφαρμογή του συστήματος Eurodac θα διαπνέεται διαρκώς από τις αρχές που διατρανώνονται στην Ευρωπαϊκή Σύμβαση για τα Δικαιώματα του Ανθρώπου και στη Σύμβαση των Ηνωμένων Εθνών για τα Δικαιώματα του Παιδιού.
Θεωρώ ότι τα στοιχεία που προανέφερα επιτρέπουν να διαπιστωθεί πως πρόκειται για ένα ασφαλές σύστημα, για ένα σύστημα το οποίο δεν ενέχει τίποτα που θα μπορούσε να θέσει υπό αίρεση τα δικαιώματα των πολιτών.
Αλλά θα πρέπει να αντιληφθούμε ότι η δημιουργία, στους κόλπους της Ευρωπαϊκής Ένωσης, ενός συνόλου μηχανισμών με σκοπό τη ρύθμιση όλων των ζητημάτων που συνδέονται με τις αιτήσεις χορήγησης ασύλου προϋποθέτει μια αυστηρή τεχνική αντιμετώπιση, δίχως η συγκεκριμένη διαδικασία να ερμηνεύεται σαν κάτι που ταυτόχρονα θα μπορούσε να υποδηλώνει μια απώλεια των δικαιωμάτων των πολιτών.
Κύριε Πρόεδρε, αξιότιμοι συνάδελφοι, οι δηλώσεις του κ. Προέδρου του Συμβουλίου στοχεύουν στο επίκεντρο της προβληματικής που μας απασχολεί.
Η ομάδα των Σοσιαλδημοκρατών δεν έχει ενιαία άποψη - γεγονός που δεν θέλω να αποκρύψω εδώ - σχετικά με τον τρόπο που πρέπει να αντιμετωπίσουμε το πρόβλημα των νέων κάτω των δεκαοκτώ ετών κατά τη συλλογή των δακτυλικών αποτυπωμάτων τους.
Υπάρχουν συνάδελφοι που διατείνονται ότι δεν επιτρέπεται να γίνεται καταγραφή δεκατετράχρονων μέχρι και δεκαοκτάχρονων νέων.
Εγώ έχω εν προκειμένω διαφορετική άποψη.
Δεν είναι δυνατόν να θέλει κανείς να μειώσει το όριο ηλικίας στα δεκαέξι χρόνια για τη χορήγηση του δικαιώματος του εκλέγειν και από την άλλη πλευρά να λέει ότι δεν επιτρέπεται να συλλέγονται δακτυλικά αποτυπώματα νέων κάτω των δεκαοκτώ χρόνων.
Δεν είναι απόλυτα κατανοητό.
Ωστόσο το ζητούμενο είναι ένας τρόπο θεώρησης αυτού του συστήματος ο οποίος στηρίζεται στο κράτος δικαίου.
Εάν μας εγγυάστε, ότι το Συμβούλιο δεν θα διαφωνήσει να παραμείνουν οι εκτελεστικές αρμοδιότητες οριστικά στα χέρια της Επιτροπής και εμείς να έχουμε με τον τρόπο αυτό πρόσβαση με τη μορφή ελέγχου - τουλάχιστον στο πεδίο αρμοδιοτήτων της Επιτροπής - τότε αυτό αποτελεί σημαντική πρόοδο.
Ωστόσο το Συμβούλιο δεν μας έχει δώσει μέχρι τώρα αυτήν την εντύπωση.
Για τον λόγο αυτό άκουσα με μεγάλη ευχαρίστηση τα όσα είπατε, διότι θέλω να στρέψω την προσοχή σας στο εξής σημείο: Όταν δημιουργούμε συστήματα σε ευρωπαϊκό επίπεδο, τα οποία μπορούν να επέμβουν στις άμεσες θεμελιώδεις ελευθερίες των ανθρώπων - και μια ανθρωπομετρική μεταχείριση ενός ανθρώπου, η αναγκαστική μεταχείριση ενός ανθρώπου, αποτελεί επέμβαση στα ατομικά του δικαιώματα - όταν λοιπόν δημιουργούμε τέτοια όργανα σε ευρωπαϊκό επίπεδο, τα οποία θα έχουν τέτοιου είδους δικαιώματα, τότε η εκτελεστική αρχή θα πρέπει να υπόκειται σε κοινοβουλευτικό έλεγχο, και ο κάθε άνθρωπος που θίγεται από το μέτρο αυτό θα πρέπει να είναι ελεύθερος να προσφύγει στη δικαστική οδό.
Σε όλα σχεδόν τα συστήματα που κατασκευάζουμε στο πλαίσιο της εσωτερικής ασφάλειας στην Ευρωπαϊκή Ένωση υπάρχουν δύο ελλείμματα: ο ελλιπής κοινοβουλευτικός έλεγχος και η μη επακριβής εγγύηση για την προσφυγή στη δικαστική οδό.
Η εγγύηση αυτή υπάρχει μεν κατ' αρχήν, αλλά δεν περιγράφεται πουθενά επακριβώς.
Το ίδιο ισχύει και για τον κοινοβουλευτικό έλεγχο.
Κατά συνέπεια εμείς λέμε: Εάν οι αρμοδιότητες για την εκτέλεση του συστήματος παραμείνουν στην Επιτροπή, εάν η κανονιστική επιτροπή συγκροτηθεί υπό την προεδρία της Επιτροπής, τότε είμαστε σύμφωνοι.
Εάν όχι, τότε θα πρέπει να πούμε στο Συμβούλιο ότι δεν είναι δυνατόν από τη μια πλευρά να αφαιρεί το Συμβούλιο από την Επιτροπή τις εκτελεστικές αρμοδιότητές της και από την άλλη πλευρά να θέλει τη χρηματοδότηση του συστήματος από τον κοινοτικό προϋπολογισμό.
Και στην περίπτωση αυτή θα πρέπει εμείς εδώ στο Κοινοβούλιο να κάνουμε μερικές σκέψεις σχετικά με τον προϋπολογισμό και τη χρηματοδότηση του συστήματος από τον κοινοτικό προϋπολογισμό και να είσαστε βέβαιος ότι θα τις κάνουμε!
Σκοπός της Σύμβασης του Δουβλίνου και της Eurodac είναι η ανάθεση σε ένα μόνο κράτος μέλος της ευθύνης για την εξέταση μιας αίτησης παροχής ασύλου, η δε αιτιολόγηση για τον προτεινόμενο κανονισμό είναι ότι η λήψη δακτυλικών αποτυπωμάτων πρέπει να επεκταθεί σε ορισμένες κατηγορίες λαθρομεταναστών, για τον λόγο ότι σημαντικός αριθμός από αυτούς θα έχουν ζητήσει άσυλο στο παρελθόν ή προτίθενται να ζητήσουν.
Το πρόβλημα είναι ότι ορισμένοι δεν έχουν ζητήσει ούτε και θα ζητήσουν, αυτό λοιπόν σημαίνει ότι ο προτεινόμενος κανονισμός υπερβαίνει τα στενά όρια του Δουβλίνου υποθέτοντας ή προεξοφλώντας την ύπαρξη αίτησης παροχής ασύλου.
Συνεπώς, η Σύμβαση του Δουβλίνου αποτελεί, κατά τα λεγόμενα της Ειδικής επί των Ευρωπαϊκών Κοινοτήτων Επιτροπής της Βουλής των Λόρδων του Ηνωμένου Βασιλείου, ένα ασταθές οικοδόμημα πάνω στο οποίο πρόκειται να κατασκευαστεί ένα σύστημα λήψης και ανταλλαγής δεδομένων σχετικών με τα δακτυλικά αποτυπώματα ατόμων που δεν έχουν ακόμη υποβάλει ή δεν πρόκειται ενδεχομένως να υποβάλουν αίτηση για παροχή ασύλου.
Πρόκειται για μία ασαφή νομοθετική βάση από πλευράς δικαίου και αυτό με δυσαρεστεί.
Υπάρχει επίσης έλλειψη σαφήνειας στον ορισμό των λαθρομεταναστών για τους οποίους θα ισχύει ο κανονισμός.
Ζητείται από τα κράτη μέλη να λαμβάνουν δακτυλικά αποτυπώματα από κάθε άτομο τρίτης χώρας και άνω των 14 ετών το οποίο συλλαμβάνεται σε σχέση με την παράνομη διέλευση των συνόρων τους - αυτό δεν είναι ιδιαίτερα συγκεκριμένο.
Η λήψη δακτυλικών αποτυπωμάτων συνιστά σοβαρή παραβίαση της ιδιωτικής ζωής και θα πρέπει να σταθμίζεται προσεκτικά το συμβιβάσιμο τέτοιων απαιτήσεων με την Ευρωπαϊκή Σύμβαση για τα Ανθρώπινα Δικαιώματα.
Δεν είμαι σίγουρη ότι αυτό έχει γίνει στην πραγματικότητα.
Υπάρχουν επίσης ανησυχίες σχετικά με την προστασία των δεδομένων, λόγος για τον οποίο το Κοινοβούλιο επιθυμούσε την επέκταση των διατάξεων περί διαγραφής δεδομένων ώστε να συμπεριλαμβάνονται, για παράδειγμα, τα άτομα που αποκτούν ένα οποιοδήποτε νομικό καθεστώς παραμονής σε ένα κράτος μέλος ακόμη και αν δεν είναι το πλήρες καθεστώς πρόσφυγα.
Με χαρά βλέπω ότι η τροποποιημένη πρόταση λαμβάνει υπόψη την απαίτηση του Κοινοβουλίου για διαγραφή των δεδομένων όταν ένα άτομο έχει αποκτήσει επικουρική ή προσωρινή μορφή προστασίας, αλλά θα ήθελα να ρωτήσω κατά πόσον αυτό θα καλύπτει, για παράδειγμα, - στο σύστημα που γνωρίζω καλύτερα - την έκτακτη άδεια του Ηνωμένου Βασιλείου για διατήρηση των δεδομένων;
Τέλος, κύριε Πρόεδρε, όποια και αν είναι η αιτιολόγηση της διεύρυνσης του συστήματος λήψης δακτυλικών αποτυπωμάτων Eurodac σε ορισμένες κατηγορίες λαθρομεταναστών, εγώ προσωπικά δεν είμαι πεπεισμένη ότι η εν λόγω πρόταση είναι στεγανή από νομικής απόψεως.
Είναι τόσο πεπεισμένο το Συμβούλιο και η Επιτροπή;
Κύριε Πρόεδρε, κυρίες και κύριοι αρχίζουμε να εγκαθιδρύουμε στην Ευρώπη μια κοινή νομοθεσία για τη χορήγηση ασύλου και τη μετανάστευση.
Τούτο σημαίνει ότι θα πρέπει να έχουμε τα μέσα για να εκτελούμε τους απαιτούμενους ελέγχους.
Κοινοτική νομοθεσία για τη μετανάστευση σημαίνει ότι δεν θα έχουμε πια εσωτερικά σύνορα, αλλά αντί αυτού ότι στα εξωτερικά σύνορα θα αναλάβουμε την ευθύνη σχετικά με το ποιος θα εισέρχεται στην Ευρωπαϊκή Ένωση.
Είναι απόλυτα σαφές ότι υπάρχουν καταχρήσεις π.χ. σε σχέση με τη διεκδίκηση ασύλου.
Σε όλα τα ευρωπαϊκά κράτη υπερτερούν σε αριθμό εκείνοι που ζητούν άσυλο και δεν διώκονται για πολιτικούς λόγους από εκείνους που αναγνωρίζονται ως πολιτικά διωκόμενοι.
Η κατάχρηση σε συνάρτηση με αυτά δεν συνίσταται μόνο στην υποβολή ανεδαφικής αίτησης για άσυλο, αλλά και στο γεγονός ότι τα ίδια άτομα υποβάλλουν αίτηση για άσυλο σε περισσότερα κράτη.
Η κατάχρηση αυτή μπορεί τεθεί υπό έλεγχο, μόνον όταν το σύστημα λήψης δακτυλικών αποτυπωμάτων Eurodac γίνει επιτέλους πραγματικότητα, πράγμα που περιμένουμε πολύ καιρό τώρα, και όταν το Συμβούλιο αποφασίσει επιτέλους να το θέσει σε ισχύ.
Το εν λόγω σύστημα έχει αποδείξει σε πολλά σημεία την αποτελεσματικότητά του και αποτελεί μία από τις προϋποθέσεις για να γίνει αποδεκτή η χορήγηση ασύλου.
Επομένως υποστηρίζουμε θερμά ότι το Συμβούλιο πρέπει τώρα να λάβει τις αποφάσεις του, ώστε να γίνει πραγματικότητα το Eurodac, το σύστημα που επιτρέπει την αντιπαραβολή των δακτυλικών αποτυπωμάτων σε ολόκληρη την ευρωπαϊκή επικράτεια.
Αυτό είναι που πρέπει να κάνει εν προκειμένω το Συμβούλιο.
Αγαπητοί συνάδελφοι, όπως είπαν και οι εκπρόσωποι του Συμβουλίου, οι τροπολογίες που εγκρίθηκαν από το Κοινοβούλιο και ενσωματώθηκαν στο κείμενο επέτρεψαν, ή επιτρέπουν, τη βελτίωση του σχεδίου κανονισμού.
Εντούτοις, συνεχίζουμε να μην μπορούμε να δεχθούμε αυτό το σχέδιο κανονισμού, αφού στηλιτεύει τους υπηκόους τρίτων χωρών και έχει την τάση να τους ενοχοποιεί.
Σήμερα, όμως, τη στιγμή που μιλάμε για ένα Χάρτη Θεμελιωδών Δικαιωμάτων, όπου μιλάμε, όπως άλλωστε και χθες, για μία έκθεση για τα ανθρώπινα δικαιώματα, θα μπορούσαμε να ζήσουμε προφυλαγμένοι, σε μία Ευρώπη φρούριο, ενώ, από την άλλη, ακόμη και μέσα σε αυτό το φρούριο, θα διαπράττονταν παραβιάσεις;
Επιπλέον, το συγκεκριμένο σχέδιο κανονισμού μάς ενοχλεί απλούστατα γιατί έχουμε την εντύπωση ότι δεν είχε λόγο ύπαρξης σήμερα.
Έχουμε την εντύπωση ότι αγοράσαμε το σχοινί πριν από την αγελάδα.
Χρησιμοποιούμε και καθιερώνουμε όργανα, πριν ακόμα φροντίσουμε για μία πραγματικά εναρμονισμένη πολιτική του δικαιώματος ελεύθερης κυκλοφορίας, του δικαιώματος της οικογενειακής ζωής, του δικαιώματος ασύλου.
Ας αρχίσουμε λοιπόν την εναρμόνιση αυτής της πολιτικής και έπειτα θα εξετάσουμε τα όργανα υλοποίησης και ελέγχου.
Τέλος, ένα τρίτο σημείο που μας ενοχλεί ιδιαίτερα, είναι η έλλειψη σεβασμού προς τη γνώμη του Κοινοβουλίου.
Πράγματι, υπάρχει ένα σημαντικό ζήτημα, η δημοκρατική εμπιστοσύνη που δείχνουμε στα μέλη του Ευρωπαϊκού Κοινοβουλίου.
Είναι όμως κρίμα που έχουμε σήμερα την εντύπωση ότι δεν χρησιμεύουμε σε τίποτα.
Μας μιλάνε για αποχή, είναι όμως πράγματι αρκετά φυσικό, αφού οι γνώμες των βουλευτών δε λαμβάνονται υπόψη.
Θα ήθελα να ολοκληρώσω με μία λέξη: η υλοποίηση αυτού του χώρου ελευθερίας, ασφάλειας και δικαιοσύνης χρειάζεται πράγματι όργανα, η ασφάλεια όμως αυτή δεν θα μπορεί να εφαρμοστεί παρά μόνο εάν υπάρχει πραγματική δικαιοσύνη και η ελευθερία δεν θα μπορεί να επιτευχθεί παρά μόνο εάν υπάρχουν δικαιώματα που γίνονται σεβαστά.
Κύριε Πρόεδρε, αγαπητοί συνάδερφοι, περάσαμε μια ολόκληρη μέρα στο Ευρωπαϊκό Κοινοβούλιο συζητώντας για τα ανθρώπινα δικαιώματα και για υψηλά ιδανικά και για αυτόν ακριβώς τον λόγο προκαλεί όνειδος το γεγονός ότι μόλις η Ένωση καλείται να δράσει εντός της πραγματικότητας τα πράγματα φαίνονται τελείως διαφορετικά.
Με το Eurodac η Επιτροπή και το Συμβούλιο ξεπερνούν κατά τη γνώμη μου τα όρια στην επιθυμία τους να ελέγξουν τους αιτούντες άσυλο και τους άλλους πολίτες τρίτων χωρών που διασχίζουν τα σύνορα του Οχυρού Ευρώπη.
Το σχέδιο του Eurodac αποτελείται από παράλογες απαιτήσεις και παραβιάσεις.
Κατ' αρχάς, η φύλαξη δακτυλικών αποτυπωμάτων ανηλίκων - έως και δεκατετράχρονων - που δεν έχουν διαπράξει ουδεμία εγκληματική πράξη, αντικρούει στη Σύμβαση για τα παιδιά του ΟΗΕ, η οποία μας καλεί να προστατέψουμε τα παιδιά, μας καλεί να σεβαστούμε την ελάχιστη ηλικία των 18 ετών για τα παιδιά εκτός εάν δια νόμου καθορίζεται άλλη ηλικία, πράγμα που, από όσο γνωρίζω, δεν έχει θεσπίσει η Ένωση.
Η φύλαξη δακτυλικών αποτυπωμάτων για μια δεκαετία, παρ' ότι το εν λόγω άτομο δεν έχει διαπράξει τίποτα το παράνομο, παρ' ότι το εν λόγω άτομο μάλιστα ίσως έχει πάρει νόμιμη άδεια παραμονής στον χώρο της Ένωσης, αποτελεί παραβίαση της Ευρωπαϊκής Σύμβασης για τα Δικαιώματα του Ανθρώπου που απαιτεί σεβασμό της ιδιωτικής ζωής.
Ο συγκερασμός των αιτούντων άσυλο με τους παράνομους μετανάστες αντικρούει στη σύμβαση για τους πρόσφυγες.
Τα ανθρώπινα δικαιώματα και τα θεμελιώδη δικαιώματα για τα οποία γίνεται τόσος λόγος, δεν έχουν καμία αξία εάν δεν είμαστε σε θέση να τα διασφαλίσουμε στην πράξη και προς όφελος των ανθρώπων ανθρώπους, που ενδεχομένως καταφέρουν να εισχωρήσουν στο Οχυρό Ευρώπη.
Η έκφραση που παίρνουν μαζί τους οι άνθρωποι καθώς επιστρέφουν στην πατρίδα τους ή ακούν ενόσω βρίσκονται εδώ, αυτός "ο χώρος ελευθερίας, ασφάλειας και δικαιοσύνης" , δεν αντανακλά τις αξίες που σε κάθε εορταστική ευκαιρία αποκαλούνται παγκόσμιες και διεθνείς.
Ως εκ τούτου, η σύστασή μου προς την Επιτροπή και το Συμβούλιο είναι η εξής: Αγαπητοί φίλοι, επιτρέψτε στο Eurodac να θαφτεί και να αναπαυθεί εν ειρήνη γιατί μόνο αυτό του αξίζει.
Κύριε Πρόεδρε, εξ ονόματος της Ομάδας Ένωση για την Ευρώπη των Εθνών θα ήθελα να εκφράσω την εμπιστοσύνη μας στον τρόπο που χειρίζεται το Συμβούλιο αυτό το ζήτημα και θέλω όπως και άλλοι συνάδερφοι να καλέσω το Συμβούλιο να πάρει απόφαση τώρα για την εγκαθίδρυση του Eurodac .
Μιλάμε για τη δημιουργία ενός χώρου που θα δημιουργεί ασφάλεια δικαίου σε μεγάλο βαθμό, και θεωρώ πως είναι αξιοπερίεργο στην επόμενη αποστροφή μας να εκφράζουμε έλλειψη εμπιστοσύνης για την υπεύθυνη διαχείριση αυτού του κανονισμού.
Κατά τη γνώμη μου, στόχος είναι η εξασφάλιση των δικαιωμάτων των ατόμων που κάνουν αίτηση για άσυλο, και δεν γίνεται πουθενά λόγος για παραβίαση των δικαιωμάτων των ανθρώπων που δικαιολογημένα και έντιμα καταφτάνουν και ζητούν άσυλο.
Δεν μπορώ να φανταστώ μήτε το Συμβούλιο μήτε την Επιτροπή να επιθυμούν να δημιουργήσουν ένα σύστημα που θα περιείχε οιασδήποτε μορφής παραβιάσεις της ελευθερίας για τους νομοταγείς πολίτες.
Το Eurodac είναι σύμφωνο με τη δημιουργία ενός χώρου ελευθερίας και δικαιοσύνης και έχει τη στήριξή μας.
Κύριε Πρόεδρε, οι παλινωδίες σε σχέση με την υιοθέτηση του συστήματος Eurodac έχουν δημιουργήσει πολλά και εύλογα ερωτηματικά τόσο για τη σκοπιμότητα όσο και για την αποτελεσματικότητα του συστήματος αντιπαραβολής των δακτυλικών αποτυπωμάτων των αιτούντων άσυλο και των μεταναστών ως συμπλήρωμα της Σύμβασης του Δουβλίνου.
Προσωπικά, ανήκω σ' εκείνους που είναι πολύ επιφυλακτικοί απέναντι στο σύστημα.
Ήδη, αρκετά στοιχεία που το συνιστούν ενισχύουν τις ανησυχίες μας για ενδεχόμενες παραβιάσεις της Ευρωπαϊκής Σύμβασης για τα Δικαιώματα του Ανθρώπου και την Προστασία της Ιδιωτικής Ζωής, καθώς και της Σύμβασης του ΟΗΕ για τα Δικαιώματα του Παιδιού, αφού ζητείται η λήψη δακτυλικών αποτυπωμάτων ακόμη κι από παιδιά 14 ετών.
Πέραν τούτου, αυτό καθαυτό το σύστημα λήψης δακτυλικών αποτυπωμάτων δημιουργεί αρνητικούς συνειρμούς και παραπέμπει σε εξιχνιάσεις εγκληματικών πράξεων από τις αστυνομικές αρχές και σε ποινικά αδικήματα.
Αυτομάτως δηλαδή, η επέκταση του συστήματος στους αιτούντες άσυλο ταυτίζει συλλήβδην όλους τους πρόσφυγες και τους μετανάστες με την εγκληματικότητα και την παρανομία, κάτι που θεωρώ ότι είναι εντελώς άδικο και πέρα από κάθε έννοια διεθνούς δικαίου και σεβασμού των ανθρωπίνων δικαιωμάτων, όπως επιτάσσει η Σύμβαση της Γενεύης, της οποίας την 50ή επέτειο γιορτάσαμε σήμερα το πρωΐ με εκτεταμένη συζήτηση που έγινε στο Ευρωπαϊκό Κοινοβούλιο.
Επιπλέον, η εφαρμογή του συστήματος δεν εγγυάται 100% την ασφαλή εξακρίβωση της ταυτότητας, όπως πολλές φορές έχει συμβεί σε ποινικές υποθέσεις και, ως εκ τούτου, δεν μπορεί να θεωρηθεί ότι η εφαρμογή του θα διευκολύνει την εφαρμογή της Σύμβασης του Δουβλίνου και την αποφυγή καταχρήσεων στο δικαίωμα ασύλου.
Σε κάθε περίπτωση, το Ευρωπαϊκό Κοινοβούλιο ζητεί να έχει τη δυνατότητα άσκησης κοινοβουλευτικού ελέγχου όποτε το Συμβούλιο και η Επιτροπή αποφανθούν οριστικά επί του θέματος.
Ωστόσο, νομίζω ότι το καλύτερο που έχουν να κάνουν η Ευρωπαϊκή Επιτροπή και το Συμβούλιο είναι να προχωρήσουν στην θέσπιση μιας κοινής πολιτικής για το άσυλο και τη μετανάστευση, στη βάση πάντα των ευρωπαϊκών ανθρωπιστικών και δημοκρατικών αξιών και του σεβασμού των ανθρωπίνων δικαιωμάτων.
Κύριε Πρόεδρε, η Επιτροπή θα ήθελε καταρχάς να χαιρετίσει τη σαφέστατη δήλωση του εκπροσώπου του Συμβουλίου ως προς το ότι το σύστημα Eurodac δεν είναι παρά ένα σύστημα που δημιουργήθηκε για την εφαρμογή της Σύμβασης του Δουβλίνου.
Θα ήθελα επίσης να επιβεβαιώσω, όπως είπε ήδη ο εκπρόσωπος του Συμβουλίου, ότι υπάρχει ένα πρόβλημα σχετικά με την εδαφική εφαρμογή του κανονισμού Eurodac.
Μπορώ επίσης να επιβεβαιώσω ότι το Συμβούλιο δεν ζήτησε από την Επιτροπή να υποβάλει αναθεωρημένη πρόταση.
Πρόκειται ωστόσο για ένα πολύ λεπτό ζήτημα, όπως έχει ήδη φανεί από τη συζήτηση, και για μία από τις λίγες περιπτώσεις όπου τα τρία θεσμικά όργανα δεν έχουν την ίδια θέση, όπως δήλωσα σαφώς ενώπιον του Κοινοβουλίου.
Η Επιτροπή, στην περίπτωση αυτή, έχει διαφορετική θέση από το Συμβούλιο και από το Κοινοβούλιο.
Για τον λόγο αυτό, αν και δεν μας ζητήθηκε να υποβάλουμε νέα πρόταση, αποφασίσαμε ότι, προκειμένου να διασαφηνίσουμε τις πολιτικές επιλογές που υπάρχουν επί τάπητος, θα έπρεπε να επιτελέσουμε αυτό το επιπλέον έργο και να υποβάλουμε στο Συμβούλιο μια αναθεωρημένη πρόταση.
Στην αναθεωρημένη πρότασή της η Επιτροπή υιοθετεί τη λύση που προτείνει το Κοινοβούλιο, δηλαδή ότι τα δεδομένα θα πρέπει να διαγράφονται από τη βάση δεδομένων αμέσως μόλις ένα άτομο αναγνωρίζεται ως πρόσφυγας.
Από την άλλη πλευρά, δεν συμφωνήσουμε με την ιδέα του Κοινοβουλίου σχετικά με το όριο ηλικίας για λήψη δακτυλικών αποτυπωμάτων.
Θεωρήσαμε ότι η ηλικία των 14 ετών αποτελεί ενδεδειγμένη λύση.
Αυτό οφείλεται ίσως στο ότι κατάγομαι από μια χώρα - από την οποία κατάγεται και ο εκπρόσωπος του Συμβουλίου - όπου τα παιδιά μας, όταν γίνουν δέκα ετών, δίνουν τα δακτυλικά τους αποτυπώματα για να λάβουν την πρώτη τους ταυτότητα.
Είναι ασύλληπτο κατ' εμέ ότι η χώρα μου θεωρεί εν δυνάμει εγκληματίες όλα τα παιδιά ηλικίας 10 ετών, μόνο και μόνο επειδή λαμβάνονται τα δακτυλικά τους αποτυπώματα για την πρώτη τους ταυτότητα.
Θυμούμαι ακόμα ότι ήταν σημαντικό γεγονός στα νιάτα μου όταν έλαβα τη δική μου ταυτότητα.
Αναγνωρίζω ωστόσο ότι πρόκειται για πολύ λεπτό ζήτημα.
Συνεπώς η Επιτροπή πιστεύει ότι πρέπει να διευκρινίσει στο Κοινοβούλιο δύο πολύ αυστηρές και σαφείς ιδέες.
Πρώτον, δεν θα πρέπει να ζητούμε από τη Eurodac να δώσει απαντήσεις που η Eurodac δεν μπορεί να δώσει.
Γι' αυτό θεωρούμε ότι ορισμένα από τα θέματα που έθεσε η Βαρόνη Ludford και ορισμένα από τα θέματα που έθεσε η κ. Boumediene-Thiery -τα οποία είναι πολύ σημαντικά - πρέπει να αντιμετωπιστούν στα πλαίσια του κανονισμού για την προσωρινή προστασία και την επικουρική προστασία τον οποίο προετοιμάζει ενεργά η Επιτροπή.
Θα διατυπώσουμε προτάσεις στο Κοινοβούλιο και το Συμβούλιο τους προσεχείς μήνες.
Μόλις αυτήν την εβδομάδα εκπονήσαμε ένα έγγραφο εργασίας για την επαναξιολόγηση της ίδιας της Σύμβασης του Δουβλίνου.
Επιθυμούμε να ξεκινήσει συζήτηση όχι μόνο επί των τεχνικών ζητημάτων της Eurodac, αλλά και επί των ουσιωδών λύσεων για την ισχύουσα Σύμβαση του Δουβλίνου.
Δεν θέλουμε να χάνουμε χρόνο.
Θέλομε να έχουμε μια όσο το δυνατόν ευρύτερη εικόνα για όλα τα μέσα που αφορούν την πολιτική ασύλου.
Πού έγκειται το σημείο διαφοράς μεταξύ Επιτροπής και Συμβουλίου;
Βέβαια το Συμβούλιο υπήρξε γενναιόδωρο υπό την έννοια ότι έχει εκχωρήσει στην Επιτροπή τη διαχείριση και την τεχνική λειτουργία του συστήματος.
Υπάρχει όμως ένα σημείο επί του οποίου η Επιτροπή δεν συμφωνεί με το Συμβούλιο.
Δεν συμφωνούμε ότι το Συμβούλιο θα πρέπει να διατηρήσει τις εξουσίες για την εφαρμογή του συστήματος.
Βάσει της συμφωνίας επιτροπολογίας δεν υπάρχουν επαρκείς λόγοι για τους οποίους το Συμβούλιο πρέπει να διατηρήσει τις αρμοδιότητες εφαρμογής αντί να τις εκχωρήσει στην Επιτροπή.
Η πρόταση της Επιτροπής είναι να εκχωρηθούν στην Επιτροπή οι εκτελεστικές εξουσίες, οι αρμοδιότητες εφαρμογής του συστήματος, σε συνεργασία με μια επιτροπή που θα απαρτίζεται από εκπροσώπους όλων των κρατών μελών.
Κατά την άποψή μας, αυτός θα είναι ένας περισσότερο συνεκτικός και διαφανής τρόπος διαχείρισης του συστήματος και ενίσχυσης της δυνατότητας του Κοινοβουλίου να ασκεί έλεγχο στον τρόπο με τον οποίο η Επιτροπή διαχειρίζεται και αναπτύσσει το σύστημα Εurodac.
Με αυτήν την ισορροπημένη λύση ίσως καταστεί δυνατό να αντιμετωπιστούν με μεγαλύτερη ηρεμία και εμπιστοσύνη ορισμένες από τις επιφυλάξεις και τις πολιτικές αμφιβολίες που έχουν αναφέρει αρκετοί βουλευτές του Ευρωπαϊκού Κοινοβουλίου στη συζήτηση αυτή.
Ίσως να είμαι ισχυρογνώμων, αλλά ειλικρινά αυτή είναι η πεποίθησή μου.
Σας ευχαριστώ, κύριε Επίτροπε.
Η κοινή συζήτηση έληξε.
Υγειονομικός έλεγχος στις ενδοκοινοτικές συναλλαγές βοοειδών και χοιροειδών
Η ημερήσια διάταξη προβλέπει τη συζήτηση επί της έκθεσης (Α5-0044/2000) του κυρίου Graefe zu Baringdorf εξ ονόματος της Επιτροπής Γεωργίας και Ανάπτυξης της Υπαίθρου, σχετικά με την πρόταση οδηγίας του Ευρωπαϊκού Κοινοβουλίου και του Συμβουλίου που τροποποιεί την οδηγία 64/432/ΕΟΚ περί προβλημάτων υγειονομικού ελέγχου στον τομέα των ενδοκοινοτικών συναλλαγών βοοειδών και χοιροειδών (COM (1999) 456 - C5-0239/1999 - 1999/0217 (COD)).
Κύριε Πρόεδρε, στην προκείμενη έκθεση το ζητούμενο είναι να επαναφέρουμε μια διάταξη που βρίσκεται ήδη από τη 1η Ιουλίου σε ισχύ στο καθεστώς που ίσχυε πριν από την εν λόγω ημερομηνία.
Η Επιτροπή προβάλλει την εξής αιτιολόγηση: Τα κράτη μέλη δεν ανταποκρίθηκαν στις υποχρεώσεις τους να δημιουργήσουν σύστημα ελέγχου και ως εκ τούτου πρέπει προσωρινά να επαναφέρουμε το παλιό καθεστώς.
Υποστηρίζουμε την Επιτροπή σε αυτήν την σιωπηρή κριτική στα κράτη μέλη ότι δεν εκτέλεσαν τα καθήκοντά τους, αλλά μας λυπεί βαθύτατα το γεγονός ότι βρισκόμαστε και πάλι σε μια κατάσταση όπου τροποποιήσεις και βελτιώσεις ενός συστήματος ελέγχου που έχουν ήδη γίνει αποδεκτές και ουσιαστικά έχουν τεθεί σε ισχύ, δεν μπορούν να εφαρμοστούν, επειδή τα κράτη δεν ανταποκρίθηκαν στις υποχρεώσεις τους.
Παρ' όλα αυτά υποστηρίζουμε το εγχείρημα της Επιτροπής, επειδή πιστεύουμε ότι και η παλιά διάταξη προσφέρει αρκετή ασφάλεια, εφόσον μάλιστα η Επιτροπή ζητά μόνο ένα έτος παράταση.
Η Επιτροπή έχει ωστόσο αφήσει μια πορτούλα ανοικτή δεδομένου ότι σύμφωνα με τις κανονιστικές διατάξεις της συμφωνίας με το Συμβούλιο και σύμφωνα με την απόφαση του Συμβουλίου της 28ης Ιουνίου 1999 σχετικά με την επιτροπολογία, προτίθεται να κάνει χρήση μιας περαιτέρω μεταβατικής περιόδου τριών ετών και αυτό το θεωρούμε κάπως ασυνήθιστο εμείς, το Κοινοβούλιο.
Τότε θα έπρεπε να είχατε ζητήσει άμεσα τα τέσσερα αυτά χρόνια, κύριε Επίτροπε Byrne, εάν το ζήτημα πρόκειται να διαρκέσει τέσσερα χρόνια, αφού μάλιστα με τον τρόπο αυτό δίνετε ένα μήνυμα στα κράτη μέλη.
Μπορούν πλέον να πουν ότι εφόσον η Επιτροπή αφήνει έτσι και αλλιώς ανοικτό το ενδεχόμενο μιας παράτασης για τρία χρόνια γιατί να ανταποκριθούμε εμείς στα καθήκοντά μας;
Ωστόσο, είπαμε ότι θα υποστηρίξουμε ακόμα και αυτό το σημείο.
Υποβάλαμε μια τροπολογία που στοχεύει στη μείωση της παράτασης σε δύο χρόνια και στις συζητήσεις με την Επιτροπή κατέστη σαφές ότι προτίθεται να αποδεχθεί αυτή την τροπολογία.
Μετά από όλα αυτά διαπιστώσαμε ως ιδιαιτερότητα ότι μας παραθέτετε σε μακροσκελή πεζογραφήματα την περιγραφή αυτής της απόφασης σχετικά με την επιτροπολογία, μολονότι είχατε συμφωνήσει με το Συμβούλιο να γίνουν μόνο σύντομες παραπομπές στα άρθρα της.
Έτσι ανταποκριθήκαμε στη δική σας πρόσκληση και σε αυτή την πρακτική που συνηθίζετε με το Συμβούλιο, και σε μια τροπολογία που υποβλήθηκε εξ ονόματός μου, συνηγορούμε υπέρ της υιοθέτησης αυτής της νέας ρύθμισης.
Υπάρχει ακόμα μια ιδιαιτερότητα.
Επειδή εδώ ως προς τη νομική βάση πρόκειται για το άρθρο 37 και το άρθρο 152, μας υποβάλατε εκτός από το άρθρο 17 και το άρθρο 17α με το επιχείρημα ότι πρόκειται στη μία περίπτωση για διαδικασία διαβούλευσης και στην άλλη περίπτωση για διαδικασία συναπόφασης.
Στη διαδικασία συναπόφασης ισχύει σύμφωνα με αυτήν την απόφαση σχετικά με την επιτροπολογία το άρθρο 8, αλλά σύμφωνα με το άρθρο 37 δεν ισχύει.
Θεωρούμε ότι δεν χρειάζεται να υποβάλλονται ξεχωριστά αυτά τα δύο και έτσι υποβάλαμε μια μόνο τροπολογία που θα σας γνωστοποιήσω τώρα αμέσως.
Συνηγορούμε υπέρ της διαγραφής του άρθρου 17α και η τροπολογία έχει ως εξής: "Όταν γίνεται αναφορά στο άρθρο αυτό, θα εφαρμόζεται η κανονιστική διαδικασία σύμφωνα με το άρθρο 5 σε συμφωνία με το άρθρο 7, αλλά στην περίπτωση της διαδικασίας συναπόφασης σύμφωνα με το άρθρο 251 της Συνθήκης θα εφαρμόζεται το άρθρο 8 της απόφασης 99/468/ΕΚ" .
Ελπίζω να μπορεί η Επιτροπή να αποδεχθεί την τροπολογία αυτή.
Βρισκόμαστε σε διαδικασία συναπόφασης.
Εάν η Επιτροπή και το Συμβούλιο αποδεχθούν τις τροπολογίες μας, θα έχουμε μια βραχεία διαδικασία, πράγμα που θα ήταν εύλογο αν λάβει κανείς υπόψη του ότι από την 1η Ιουλίου 1999 το νομικό πλαίσιο είναι κάπως αβέβαιο.
Είχαμε και προηγουμένως εντατικές συζητήσεις.
Είμαι περίεργος για το αποτέλεσμα της γνωμοδότησής σας.
Ελπίζω ότι θα συνταχθείτε με τις σκέψεις μας τις οποίες σας είχαμε ήδη εκθέσει στη διάρκεια των συζητήσεών μας, καθώς μάλιστα δεν διαφωνούμε επί του αντικειμένου.
Κύριε Πρόεδρε, συζητούμε εδώ τις τροπολογίες επί μιας οδηγίας που αφορά τις ενδοκοινοτικές συναλλαγές βοοειδών και χοιροειδών.
Καταρχάς θα ήθελα να συγχαρώ τον εισηγητή για την έκθεσή του και να συμφωνήσω πάρα πολύ με τις παρατηρήσεις που μόλις έκανε.
Κατά το στάδιο της συζήτησης στην επιτροπή υπέβαλα μία μόνο τροπολογία, η οποία έγινε δεκτή από την επιτροπή, και αφορούσε την ανάγκη να καθιερώσουν τα κράτη μέλη ένα σωστό σύστημα δειγματοληπτικών ελέγχων, επιθεωρήσεων και ελέγχων για να διασφαλισθεί η αποτελεσματική εφαρμογή αυτών των κανονισμών.
Η τροπολογία μου καλεί την Επιτροπή να ελέγξει τα κράτη μέλη προκειμένου να διαπιστώσει ότι διενεργούν τις απαραίτητες επιθεωρήσεις που προβλέπονται από τους εν λόγω κανονισμούς, διότι για την οργάνωση μιας επιτυχημένης εκστρατείας περιορισμού και οριστικής εξάλειψης της φυματίωσης και της βρουκέλλωσης, θα είναι αναγκαία η σωστή εφαρμογή των εν λόγω κανονισμών.
Θα ήθελα επίσης να πω ότι, δυστυχώς, οι εν λόγω κανονισμοί είναι σε μεγάλο βαθμό θεωρητικοί σε ό,τι αφορά το δικό μου κράτος μέλος αυτή τη στιγμή, διότι βέβαια μας έχει απαγορευθεί να εξάγουμε ζώντα βοοειδή από το Ηνωμένο Βασίλειο τα τέσσερα τελευταία χρόνια.
Μάλιστα, ακόμη και η εξαγωγή νεκρών βοοειδών εξακολουθεί να αποκλείεται σε ορισμένες χώρες διότι, αν και ήρθη η απαγόρευση της εξαγωγής βοείου κρέατος από το Ηνωμένο Βασίλειο την 1η Αυγούστου 1999, εξακολουθεί, όπως όλοι γνωρίζουμε, να διατηρείται παράνομα στη Γαλλία και τη Γερμανία μέχρι και σήμερα.
Στην περίπτωση του τομέα των χοιροειδών πλήττεται επίσης το εξαγωγικό εμπόριο, διότι κατά τα δύο τελευταία χρόνια η βιομηχανία χοιροειδών αντιμετωπίζει οξείες δυσχέρειες.
Στη χώρα μου μάλιστα, τη Σκωτία, έχουμε γίνει μάρτυρες της μείωσης της εγχώριας αγέλης κατά 25% τους δώδεκα τελευταίους μήνες.
Αν η κυβέρνηση του Ηνωμένου Βασιλείου δεν αναλάβει επείγουσα δράση, θα σημειωθεί επιπλέον μείωση 25% εντός των προσεχών μηνών.
Τώρα, η ανατριχιαστική αυτή κατάσταση έχει προκληθεί από έναν συνδυασμό ζητημάτων που σχετίζονται με την ισχύ της στερλίνας, τη βελτιστοποίηση των προτύπων προστασίας και υγιεινής, τα οποία έχει επιβάλει στη βιομηχανία η κυβέρνηση του Ηνωμένου Βασιλείου, καθώς και το επιπλέον κόστος που προέκυψε από την κρίση της ΣΕΒ.
Οι παράγοντες αυτοί οδηγούν στην ανεργία τους εκτροφείς χοιροειδών του Ηνωμένου Βασιλείου, καθώς όλο και φθηνότερες εισαγωγές γίνονται από τους εμπόρους λιανικής πώλησης και τις υπεραγορές στο Ηνωμένο Βασίλειο.
Φαίνεται τώρα ότι η κατάσταση μπορεί να επιδεινωθεί ακόμη περισσότερο, καθώς οι υποψήφιες προς ένταξη στην ΕΕ χώρες από την Κεντρική και Ανατολική Ευρώπη σχεδιάζουν να αυξήσουν τις καθαρές εξαγωγές τους σε χοίρειο κρέας κατά 300% περίπου μέχρι το έτος 2006.
Συγχρόνως, θα επιδιώξουν παρεκκλίσεις από την ΕΕ προκειμένου να μπορούν να παράγουν χοίρειο κρέας με πρότυπα προστασίας και υγιεινής τα οποία θα θεωρούνταν παράνομα σύμφωνα με την ισχύουσα νομοθεσία της ΕΕ.
Για να επανενεργοποιήσει η Βρετανία δυναμικές ενδοκοινοτικές συναλλαγές βοοειδών και χοιροειδών για μια ακόμη φορά, απαιτείται άμεση βοήθεια για την ελάφρυνση της καταστροφικής κατάστασης που πλήττει τη Βρετανία της υπαίθρου και ιδιαιτέρως τους τομείς του χοιρείου και βοείου κρέατος της χώρας μας.
Ελπίζω αυτό το μήνυμα να φθάσει στον Βρετανό Υπουργό Οικονομικών.
Αξιότιμε κύριε Πρόεδρε, συμφωνώ με τoν εισηγητή ως προς αυτά τα θεμελιώδη ζητήματα και φυσικά χαίρομαι που μπορώ να συμπαραταχθώ με αυτήν την τροποποίηση, σύμφωνα με την οποία η μεταβατική περίοδος θα πρέπει να διαρκέσει τουλάχιστον δύο χρόνια.
Στο σημείο αυτό όμως τίθεται για τα κράτη μέλη ζήτημα παράλειψης όσον αφορά τη θέση σε ισχύ των εν λόγω θεμάτων και συστήματος.
Το ζήτημα αφορά τις σοβαρές ασθένειες των ζώων, και κατά την άποψή μου κομβικό σημείο της παρούσας συζήτησης συνιστά το γεγονός ότι θα πρέπει να θεσπίσουμε σύντομα ένα σύστημα, ούτως ώστε να μπορέσουμε να αποφύγουμε τις μικρές έστω αναβολές διατάξεων που θα έπρεπε να τεθούν σε ισχύ το συντομότερο δυνατόν.
Ο κ. Stevenson ανέφερε ότι αυξάνονται οι εξαγωγές από την Ανατολική Ευρώπη.
Αγαπητοί φίλοι, βρισκόμαστε στη φάση της διεύρυνσης της ΕΕ και της αποδοχής των χωρών της Ανατολικής Ευρώπης στους κόλπους της ΕΕ.
Εάν το δικό μας σύστημα δεν λειτουργεί τέλεια, πώς μπορούμε να απαιτήσουμε από τα νέα κράτη μέλη να είναι τέλεια στο θέμα αυτό, ώστε να μπορέσουν να συμπλεύσουν και να προσχωρήσουν στο δικό μας σύστημα αγροτικής πολιτικής;
Εμείς τονίζουμε ότι το ευρωπαϊκό πρότυπο γεωργίας και η ασφάλεια των τροφίμων θα πρέπει να αποτελέσουν την αφετηρία και μελλοντική επιδίωξή μας και παραγνωρίζουμε πολύ σημαντικά μέσα των κρατών μελών για την εποπτεία των συστημάτων, επειδή έτσι μάλλον πρέπει.
Για τον λόγο αυτό, θα πρέπει στο μέλλον να επιστήσουμε πολύ σοβαρά την προσοχή μας στην πραγματική θέσπιση από τα κράτη μέλη των συστημάτων, για τα οποία εμείς αποφασίζουμε εδώ από κοινού.
Σε αντίθετη περίπτωση θα πρέπει να υπάρξει ένα είδος κυρώσεων, ώστε να μπορέσουμε να επαναφέρουμε τα πράγματα στη σωστή τους πορεία.
Κύριε Πρόεδρε, θα ήθελα, όπως και οι προλαλήσαντες, να συγχαρώ τον εισηγητή.
Προσέγγισε το ζήτημα με την πεποίθηση που τον χαρακτηρίζει και με μεγάλη αφοσίωση.
Με μεγάλη χαρά τον άκουσα να λέγει ότι δεν υπάρχει πραγματική σύγκρουση με τις αρχές και τους στόχους της προτεινόμενης οδηγίας.
Δεν αμφιβάλλω καθόλου για το ότι ο Επίτροπος θα βοηθήσει στην εξεύρεση ικανοποιητικής λύσης διότι και το Κοινοβούλιο και η Επιτροπή έχουν κοινό στόχο σχετικά με αυτόν τον πολύ σημαντικό και πολύ κρίσιμο τομέα.
Η οδηγία για τις ενδοκοινοτικές συναλλαγές βοοειδών έχει κεντρική σημασία για την οικονομική επιβίωση των κτηνοτρόφων, ιδίως στη δική μου χώρα, την Ιρλανδία, όπου εξάγουμε μέχρι και 90% της συνολικής μας παραγωγής ζωικού κεφαλαίου - σε πολύ μεγάλο ποσοστό πρόκειται για εξαγωγές ζώντων ζώων στην ηπειρωτική Ευρώπη και πέρα από αυτήν.
Υποστηρίζω λοιπόν τις προτάσεις για περαιτέρω ενημέρωση της οδηγίας του 1997 με την επιφύλαξη ότι αυτό πρέπει να γίνει με λογικό τρόπο.
Πρέπει να εξαλείψουμε την περιττή γραφειοκρατία, ενώ συγχρόνως να παράσχουμε πλήρη ανιχνευσιμότητα σε σχέση με τη μετακίνηση του ζωικού κεφαλαίου καθώς και να διαφυλάξουμε τη δημόσια υγεία.
Κύριε Πρόεδρε, η πρόταση αυτή θεσπίζει παράταση της τρέχουσας εξαίρεσης από την Οδηγία 64/432 που ισχύει για την ισπανική κυβέρνηση.
Χωρίς την εξαίρεση αυτή, θα ήταν απαραίτητη η εφαρμογή ενός συστήματος κτηνιατρικών ελέγχων για φυματίωση και βρουκέλλωση σε κάθε βοοειδές που εξάγεται από την περιφέρειά του.
Αυτοί οι έλεγχοι βέβαια εφαρμόζονται ήδη από πολλά άλλα κράτη.
Η εν λόγω εξαίρεση έχει σημαντικές επιπτώσεις για τη χώρα μου.
Ενώ δίδεται εξαίρεση στην Ισπανία, η βρετανική βιομηχανία κρέατος υφίσταται σοβαρό πλήγμα από την εφαρμογή μιας συναφούς οδηγίας, η οποία απαιτεί εξοντωτικά δαπανηρούς κτηνιατρικούς ελέγχους στα σφαγεία μας.
Τόσο αυστηρές είναι οι απαιτήσεις για κτηνιατρική εποπτεία ώστε δεν έχουμε αρκετούς Βρετανούς κτηνιάτρους για να διεκπεραιώσουν το έργο.
Αντί, ωστόσο, να μας δώσει περισσότερο χρόνο, η Επιτροπή έχει κινήσει διαδικασίες επί παραβάσει.
Για να μην καταλήξει στο Ευρωπαϊκό Δικαστήριο, η κυβέρνησή μου χρειάστηκε να προσλάβει μεγάλο αριθμό κτηνιάτρων από την ΕΕ, 300 από τους οποίους προέρχονται από την Ισπανία.
Αν η Ισπανία διαθέτει τόσο μεγάλο πλεόνασμα κτηνιάτρων ώστε να μπορεί να στείλει τόσους πολλούς στη χώρα μου, γιατί δυσκολεύεται τόσο να εφαρμόσει το σύστημα των κτηνιατρικών ελέγχων που απαιτεί η εν λόγω οδηγία;
Δεν μου φαίνεται σωστό να πρέπει να βασανιστούν τα βρετανικά σφαγεία ως αποτέλεσμα της δράσης της Επιτροπής, ενώ η Ισπανία επιτρέπεται να αθετεί τις υποχρεώσεις της.
Γιατί η Επιτροπή διευκολύνει τόσο πολύ την Ισπανία;
Μήπως θα έπρεπε να ρωτήσει γιατί η Ισπανία μπορεί να στέλνει τόσους πολλούς κτηνιάτρους στο Ηνωμένο Βασίλειο για την εφαρμογή μιας σχετικής οδηγίας και ίσως μάλιστα να επιμείνει να παραμείνουν στη χώρα τους ορισμένοι από αυτούς τους υπαλλήλους για να εφαρμόσουν την κοινοτική νομοθεσία στη δική τους χώρα;
Βάσει αυτών, πιστεύω ότι δεν είναι σωστή η προτεινόμενη οδηγία και θα την καταψηφίσω.
Το ιρλανδικό ενδιαφέρον στην συγκεκριμένη διορθωτική οδηγία επικεντρώνεται σε αίτημα της χώρας μας να επιτραπεί η διενέργεια δοκιμών φυματίνης πριν από την εξαγωγή σε κέντρα συγκέντρωσης και όχι μόνο σε εκμεταλλεύσεις προέλευσης όπως είναι τώρα η πρακτική στην Ιρλανδία.
Καταλαβαίνω ότι έχουμε στη διάθεσή μας δύο περίπου χρόνια για να συζητήσουμε με την Επιτροπή τις δυσκολίες που ενδέχεται να έχουμε σχετικά και χαίρομαι που βλέπω εδώ τον Επίτροπο σήμερα.
Βάσει των εμπορικών κανόνων της ΕΕ και προς όφελος της ασφάλειας των τροφίμων και της εμπιστοσύνης των καταναλωτών στην κατάσταση της υγείας των ζώων, απαιτούνται ετήσιες δοκιμές για να διατηρηθεί το επισήμως απαλλαγμένο από φυματίνη καθεστώς των αγελών βοοειδών μας.
Στην Ιρλανδία, με πληθυσμό βοοειδών μεταξύ των 7 και 8 εκατομμυρίων τα τελευταία χρόνια, έχουν λάβει χώρα περίπου 10,5 εκατομμύρια δοκιμές φυματίνης ετησίως σε 138.000 περίπου αγέλες.
Από το 1954, οπότε άρχισε να ισχύει στη χώρα μας το σχήμα για τη φυματίνη, έχουμε δαπανήσει στην Ιρλανδία - μικρή χώρα - 2,54 δις για δοκιμές φυματίνης και, στη συνέχεια, για δοκιμές βρουκέλλωσης.
Πιστεύω ότι αυτό αποτελεί μαρτυρία της αποφασιστικότητάς μας να προστατεύσουμε το καθεστώς της υγείας των αγελών βοοειδών της Ιρλανδίας.
Αφότου μάλιστα αποκαλύφθηκε ότι υπάρχει μια αντίδραση, εφαρμόζεται ένα ειδικό παρακείμενο πρόγραμμα δοκιμών για αγέλες που βρίσκονται κοντά σε υπό περιορισμόν αγέλες.
Μια ειδική επί της φυματίνης ερευνητική μονάδα αναλύει σε διαρκή βάση τα δεδομένα των δοκιμών.
Σε όλα τα σφαγιασθέντα ζώα γίνεται νεκροψία ρουτίνας από χειρουργούς κτηνιάτρους που απασχολούνται στο Υπουργείο.
Όσα ζώα αντιδρούν θετικά στη δοκιμή φυματίνης σφαγιάζονται.
Από τα πλέον πρώιμα στάδια του σχήματος εκρίζωσης της βοείου φυματίνης, το Υπουργείο Γεωργίας έχει αναγνωρίσει το όφελος της διενέργειας δοκιμών πριν από τη μετακίνηση, και ζητούμε να δείτε ευνοϊκά την συγκεκριμένη τροπολογία μας επί της διορθωτικής οδηγίας.
Θα ήθελα να παρακαλέσω τον Επίτροπο να εξετάσει όλως ιδιαιτέρως το γεγονός ότι η μόνη δοκιμή που προβλέπεται στην ΕΕ και σύμφωνα με τη νομοθεσία της Ιρλανδίας είναι η απλή ενδοδερμική συγκριτική δοκιμή, όπως ορίζεται στην Οδηγία 64/432 της ΕΚ.
Καταλαβαίνω ότι έχει επιτελεστεί σημαντικό έργο με τις εργαστηριακές αιματολογικές εξετάσεις για τη φυματίνη.
Η πλέον υποσχόμενη μεταξύ αυτών είναι η δοκιμή γ-ιντερφερόνης και χρησιμοποιείται σε πρακτικές συνθήκες πεδίου ως συμπλήρωμα της δοκιμής φυματίνης στις αγέλες.
Θα ήθελα να αναφέρει ο Επίτροπος πώς έχει τώρα η κατάσταση και πόσο γρήγορα θα είμαστε σε θέση να έχουμε μια αποδεκτή από την ΕΕ αιματολογική δοκιμή.
Η δοκιμή φυματίνης που χρησιμοποιούμε τώρα είναι ειδική για τις αγέλες και όχι για τα ζώα.
Χρειάζεται να περάσουμε στο στάδιο όπου θα προέχουν οι αιματολογικές δοκιμές για μεμονωμένα ζώα.
Κύριε Πρόεδρε, κύριε Επίτροπε, η σημασία που έχουν νομικά ζητήματα των επιδημιών των ζώων είναι καίριο ζήτημα όχι μόνο από οικονομική άποψη αλλά και από την άποψη της πολιτικής για τους καταναλωτές.
Πέραν τούτου σημειώνονται επανειλημμένα τεράστιες οικονομικές απώλειες λόγω των επιδημιών αυτών.
Προκειμένου να ληφθεί υπόψη η ασφάλεια και η διαφάνεια, η οδηγία έχει ειδικά ως στόχο της τη δημιουργία ηλεκτρονικών βάσεων δεδομένων από τις οποίες θα μπορούν να ανακαλούνται στοιχεία για βοοειδή και χοιροειδή, καθώς και για τη διακίνησή τους.
Αυτές οι βάσεις δεδομένων που θα πρέπει ακόμα να δημιουργηθούν, αποτελούν ταυτόχρονα συστατικό στοιχεία του συστήματος για τη σήμανση και την καταγραφή των βοοειδών σύμφωνα με τον κανονισμό.
Δεδομένου ότι υπήρξαν δυσκολίες κατά τη μεταφορά της οδηγίας και λόγω της μακράς διάρκειας της διαδικασίας συναπόφασης, η Επιτροπής κατέληξε στο συμπέρασμα ότι θα πρέπει να θεσμοθετηθούν μεταβατικά μέτρα για να αποφευχθούν τα προβλήματα στο εμπόριο με ζωντανά βοοειδή και χοιροειδή.
Θα συμφωνήσω με τον εισηγητή ότι σε περιπτώσεις όπου οι μεταβατικές διατάξεις διαρκούν πολύ, τα κράτη μέλη καθυστερούν πάντα πολύ τη μεταφορά κοινοτικών διατάξεων που δεν είναι της αρεσκείας τους.
Επομένως θα πρέπει να συζητήσουμε κατά πόσο είναι λογικό αυτό το περιθώριο των τριών ετών.
Θεωρώ ότι η πρόταση του κ. Daul που στοχεύει στα δύο έτη είναι ένας πολύ καλός συμβιβασμός.
Σε συνάρτηση με αυτά θέλω να επισημάνω άλλη μια φορά ότι δεν θέλουμε να διευρύνουμε ακόμα περισσότερο αυτή τη ζούγκλα παραγράφων και παρεκκλίσεων, θα πρέπει αντίθετα να τη συρρικνώσουμε.
Πρέπει οπωσδήποτε να ληφθούν υπόψη οι ενδοιασμοί της οικονομικής και κοινωνικής επιτροπής σχετικά με τον αυστηρό περιορισμό των ρυθμίσεων για παρεκκλίσεις και της εναρμόνισης των κτηνιατρικών διατάξεων.
Δεν μπορώ να καταλάβω γιατί μερικά κράτη εκτελούν τα καθήκοντά τους και άλλα βρίσκουν πάντα δικαιολογίες και καθυστερούν.
Αυτό οδηγεί σε στρεβλώσεις του ανταγωνισμού.
Ως εκ τούτου υποστηρίζω ότι θα πρέπει οι διατάξεις να ισχύσουν για όλους σε σύντομο χρονικό διάστημα.
Κύριε Πρόεδρε, θα προσπαθήσω να είμαι πολύ σύντομος και να μη χρησιμοποιήσω όλο το χρόνο που έχω στη διάθεσή μου.
Θα περιοριστώ πράγματι να δώσω ένα μήνυμα, που είναι το εξής: σήμερα το πρωί ένας συνάδελφος, μιλώντας στην αίθουσα αυτή, είπε ότι χωρίς κανόνες δεν υπάρχει ελευθερία.
Αλλά όταν υπάρχει υπερβολικός αριθμός κανόνων, πιστεύω ότι η ελευθερία έρχεται σε σύγκρουση με τη σύγχυση.
Θεωρώ ότι αυτή η ρύθμιση αναδύει ακριβώς αυτήν την υπερβολή κανόνων.
Είχαμε σχετικά με το θέμα αυτό μια σειρά κανόνων που ακολούθησαν ο ένας τον άλλον από το 1964: κανόνες που σε ορισμένες περιπτώσεις εφαρμόστηκαν ενώ στις περισσότερες όχι.
Κανόνες που εν μέρει αναστάλθηκαν.
Κανόνες στους οποίους δεν προσαρμόσθηκαν τα εθνικά κράτη.
Πολύ πιθανόν, βέβαια, θα πρέπει να θεωρήσουμε ακατάλληλη τη συμπεριφορά ορισμένων εθνικών κρατών που δεν προσαρμόσθηκαν σε καθορισμένες οδηγίες.
Αναρωτιέται κανείς όμως πώς είναι δυνατόν αυτό να συμβαίνει συχνά και να εμπλέκει τόσα πολλά κράτη.
Πολύ πιθανόν αυτό να συμβαίνει γιατί υπάρχουν δυσκολίες στην εφαρμογή των οδηγιών.
Πολύ πιθανόν η προσαρμογή της εθνικής νομοθεσίας να καθυστερεί γιατί είναι δαπανηρή, απαιτητική και συχνά αντιπαραγωγική.
Το μήνυμα που θα ήθελα να δώσω είναι κατά συνέπεια το εξής: όταν υπάρχει υπερβολή κανόνων - στην περίπτωση αυτή πληθώρα κανόνων μεταφέρονται στους προπαρασκευαστικούς κανονισμούς του κειμένου, που προτείνεται και σε τελική ανάλυση μπορεί και να γίνει αποδεκτό - όταν ο πολλαπλασιασμός των κειμένων καθιστά δύσκολη την εφαρμογή, αναγκαζόμαστε να τους αναστείλουμε και να κινδυνεύουμε επίσης να δημιουργήσουμε κενά όχι μόνο νομοθετικής αλλά και πρακτικής φύσης: νομοθετικής, λόγω της αλληλοεπικάλυψης των αρμοδιοτήτων και της ρυθμιστικής σύγχυσης, και πρακτικής, γιατί σε πολλούς τομείς ελλοχεύει φυσικά ο κίνδυνος ενός ελλιπούς ελέγχου, εξαιτίας του οποίου η πολιτική για τους καταναλωτές κινδυνεύει και αυτή να μην είναι η κατάλληλη.
Κύριε Πρόεδρε, επιτρέψτε μου καταρχάς να σας ευχαριστήσω για το ενδιαφέρον που έχετε αφιερώσει στην πρόταση της Ευρωπαϊκής Επιτροπής για τροποποίηση της Οδηγίας 64/432 σχετικά με τα υγειονομικά προβλήματα στις διακοινοτικές συναλλαγές βοοειδών και χοιροειδών.
Είμαι ιδιαιτέρως ευγνώμων στον κ. Graefe zu Baringdorf για την έκθεσή του επί της εν λόγω πρότασης, καθώς και στα μέλη της Επιτροπής Γεωργίας και Ανάπτυξης της Υπαίθρου για την στήριξη που παρείχαν στις περισσότερες από τις τροπολογίες που πρότεινε η Ευρωπαϊκή Επιτροπή και για τις τροπολογίες που συμπεριελήφθησαν στην αρχική έκθεση της επιτροπής.
Τα κράτη μέλη αντιμετώπισαν σοβαρά εμπορικά προβλήματα κατά την εφαρμογή των ενημερωμένων κανόνων για την υγεία των ζώων στις διακοινοτικές συναλλαγές, που θεσπίζονται στην Οδηγία 64/432 η οποία τέθηκε σε ισχύ την 1η Ιουλίου του περσινού έτους.
Για να διευκολύνει τη μετάβαση στους νέους κανόνες, η Επιτροπή, βάσει των άρθρων 37 και 152 της Συνθήκης, πρότεινε τροποποιήσεις της οδηγίας που συμπεριλαμβάνουν μεταβατικά μέτρα για την επίλυση των οξύτερων εμπορικών προβλημάτων, ελάσσονες διορθώσεις και διευκρινίσεις στα παραρτήματα, καθώς και μια γενική εντολή προς την Επιτροπή για τη θέσπιση μεταβατικών μέτρων βάσει της νέας διαδικασίας επιτροπολογίας που περιλαμβάνεται στην πρόταση.
Η Επιτροπή Γεωργίας και Ανάπτυξης της Υπαίθρου του Ευρωπαϊκού Κοινοβουλίου συμφώνησε επί δύο τροπολογιών που κατέθεσε ο κ. Graefe zu Baringdorf στην πρόταση της Ευρωπαϊκής Επιτροπής.
Η πρώτη τροπολογία ζητεί από τα κράτη μέλη να διασφαλίσουν την πλήρη εφαρμογή της οδηγίας και από τα κράτη μέλη και την Επιτροπή να διενεργήσουν ελέγχους ως προς την εφαρμογή.
Η δεύτερη τροπολογία επιδιώκει να περιορίσει την περίοδο εφαρμογής των μεταβατικών μέτρων σε δύο έτη.
Η Επιτροπή μπορεί να συμφωνήσει με τις εν λόγω τροπολογίες αριθ.
1 και 2 και πρέπει συνεπώς να αντιτεθεί στην τροπολογία της κ. Auroi η οποία ζητεί να διαγραφούν τα όποια μεταβατικά μέτρα.
Λυπούμαι, ωστόσο, διότι δεν είμαι σε θέση να δεχθώ την γραπτή τροπολογία αριθ.
3, την οποία κατέθεσε ο κ. Graefe zu Baringdorf την προηγούμενη εβδομάδα.
Τροποποιεί τη διαδικασία επιτροπολογίας προτείνοντας τη θέσπιση διαδικασίας διαχείρισης για τα εφαρμοστικά μέτρα που σχετίζονται με το άρθρο 37, με δικαίωμα ελέγχου.
Τούτο αντιτίθεται σαφώς στο άρθρο 2 της Απόφασης 99/468 του Συμβουλίου για την επιτροπολογία, η οποία προβλέπει κανονιστικές επιτροπές για θέματα υγείας των ζώων και φαίνεται ύστερα από λεπτομερείς συζητήσεις με το γραφείο μου πως ο κ. Graefe zu Baringdorf μάλλον δεν δέχεται ότι αυτή είναι η θέση.
Νομίζω όμως ότι ο κ. Graefe zu Baringdorf έχει μάλλον παρερμηνεύσει την επιτροπολογία και σκοπεύει να υποβάλει νέα τροπολογία σε αυτήν την ολομέλεια.
Επιτρέψτε μου να εκφράσω την έκπληξη και την ανησυχία μου γι' αυτό.
Λυπούμαι διότι δεν μπορώ να δεχθώ τη νέα σας τροπολογία η οποία αντικαθιστά τα άρθρα 17 και 17α με ένα μόνο νέο άρθρο που περιλαμβάνει όλη τη διαδικασία επιτροπολογίας.
Θεσπίζει μια κανονιστική επιτροπή με δικαίωμα ελέγχου για το Κοινοβούλιο και παραθέτω απόσπασμα της επιστολής που μου απέστειλε "Στην περίπτωση διαδικασίας συναπόφασης βάσει του άρθρου 251, άρθρο 8 της παρούσης" - δηλαδή το άρθρο 8 της Απόφασης 99/468 του Συμβουλίου για την επιτροπολογία.
Μπορώ να σας διαβεβαιώσω για τη σημασία την οποία αποδίδω στο ρόλο του Κοινοβουλίου στη νομοθετική διαδικασία, ιδιαίτερα σε ό,τι αφορά την επιτροπολογία στη διαδικασία συναπόφασης.
Ο συνολικός στόχος είναι να επιτύχουμε ταχέα και θετικά αποτελέσματα προκειμένου η πολιτική να μεταφραστεί σε νομοθετικές πράξεις.
Το πλαίσιο για τη διαδικασία της επιτροπολογίας καθορίζεται με σαφήνεια στην προαναφερθείσα απόφαση του Συμβουλίου.
Το δικαίωμα ελέγχου για το Κοινοβούλιο προβλέπεται για τομείς που σχετίζονται με τη συναπόφαση, δηλαδή το άρθρο 8.
Η τροποποιηθείσα Οδηγία 64/432 βασίζεται στα άρθρα 37 και 152 της Συνθήκης.
Η νέα διάταξη σχετικά με τις αρμοδιότητες εφαρμογής που επιτρέπει στην Επιτροπή να θεσπίζει μεταβατικά μέτρα, ενδέχεται να έχει άμεσες επιπτώσεις στη δημόσια υγεία.
Αυτός είναι ο λόγος για τον οποίο η Επιτροπή, εν προκειμένω, προτείνει το άρθρο 17α το οποίο αναφέρεται σε κανονιστική επιτροπή με δικαίωμα ελέγχου για το Κοινοβούλιο.
Σας παραπέμπω συγκεκριμένα στο άρθρο 3 της οδηγίας το οποίο τροποποιεί το άρθρο 16 του πρωτότυπου όπου λέγεται: "όπου είναι απαραίτητο για τη διευκόλυνση της μετάβασης στις νέες ρυθμίσεις που προβλέπονται στην παρούσα οδηγία, η Επιτροπή, ενεργώντας βάσει των διαδικασιών που προβλέπει το άρθρο 17α, μπορεί να εγκρίνει μεταβατικά μέτρα που θα ισχύουν για χρονική περίοδο που δεν θα υπερβαίνει τα τρία έτη.
Αυτός είναι, όπως με έχει συμβουλεύσει η νομική υπηρεσία, ο ενδεδειγμένος τρόπος αντιμετώπισης του ζητήματος.
Σε οποιαδήποτε κατάσταση όπου σε μια βασική νομοθετική διάταξη προβλέπεται τροποποίηση μέσω της διαδικασίας της επιτροπολογίας, η βασική διάταξη πρέπει να συμπεριλαμβάνει αυτήν ακριβώς τη διαδικασία για την επιτροπολογία.
Γι' αυτόν τον λόγο η κάθε μεμονωμένη διάταξη που προβλέπει τέτοια τροποποίηση πρέπει να ορίζει με επαρκή σαφήνεια τη διαδικασία.
Επομένως, η εξουσία που δίδεται στην Επιτροπή για περαιτέρω παράταση της χρονικής περιόδου που περιέχεται στο άρθρο 3 ορίζει ξεκάθαρα ότι το άρθρο 17α είναι το ενδεδειγμένο άρθρο για την αντιμετώπιση του ζητήματος, το οποίο ενσωματώνει το άρθρο 8 της απόφασης του Συμβουλίου του περασμένου Ιουνίου, δίνοντας ως εκ τούτου στο Κοινοβούλιο την πλήρη εξουσία άσκησης ελέγχου σε σχέση με οποιαδήποτε τέτοια πρόταση.
Όπου γίνεται αναφορά στην τρέχουσα έκδοση της 64/432 στο άρθρο 17, τούτο σχετίζεται με τα εφαρμοστικά μέτρα για την υγεία των ζώων, τα οποία βασίζονται στο άρθρο 37 και δεν έχουν καμία σχέση, ή σε ελάχιστες περιπτώσεις πολύ λίγη σχέση, με τη δημόσια υγεία.
Τα μέτρα αυτά, συνεπώς, δεν θα πρέπει να υπόκεινται στο δικαίωμα ελέγχου από το Κοινοβούλιο.
Για παράδειγμα, τέτοια εφαρμοστικά μέτρα σχετίζονται με την έγκριση των διαδικασιών και των χώρων καθαρισμού και απολύμανσης, το μορφότυπο αναφοράς των νόσων, την έγκριση των κέντρων συγκέντρωσης, τον καθορισμό των επιπρόσθετων εγγυήσεων για τα κράτη μέλη όπου δεν έχουν σημειωθεί κρούσματα νόσων μη μεταδιδόμενων στον άνθρωπο, όπως είναι η λοιμώδης ρινοτραχειίτιδα των βοοειδών ή η μεταδοτική γαστρεντερίτιδα των χοίρων.
Θα κάνω τώρα ορισμένες παρατηρήσεις σχετικά με τις επιπτώσεις της προτεινόμενης τροπολογίας στη θεσμική ισορροπία.
Οι εκτελεστικές εξουσίες της Επιτροπής θεσπίζονται στο άρθρο 202, τρίτη παύλα της Συνθήκης ΕΚ σε συνδυασμό με την Απόφαση 99/468 του Συμβουλίου την οποία προανέφερα και η οποία είναι η κατάλληλη απόφαση του Συμβουλίου που θεσπίζει την ενδεδειγμένη διαδικασία επιτροπολογίας.
Το εν λόγω σύστημα αποσκοπεί φανερά στο να καθορίσει επακριβώς τους αντίστοιχους ρόλους της εκτελεστικής και της νομοθετικής εξουσίας στο βασικό νομοθετικό μέσο.
Συνεπώς, στη βασική νομοθετική πράξη πρέπει να καθίσταται εξ αρχής σαφές ποια εφαρμοστικά μέτρα βασίζονται στις διαδικασίες συναπόφασης, δηλαδή στο άρθρο 152, και ποιες διατάξεις δεν έχουν ως άμεσο στόχο την προστασία της δημόσιας υγείας, οπότε και δεν υπόκεινται στο δικαίωμα του Κοινοβουλίου για άσκηση ελέγχου.
Η διαδικασία πρέπει να καταστεί σαφής στη βασική νομοθετική διάταξη που απαιτεί τροποποίηση από την επιτροπολογία.
Οποιαδήποτε διατύπωση αφήνει περιθώρια για κατά περίπτωση διαπραγματεύσεις, θα έθετε σε κίνδυνο τη λεπτή θεσμική ισορροπία και επίσης θα υπονόμευε σοβαρά τη διαφάνεια.
Η διατύπωση που προτείνεται στη νέα τροπολογία για την κανονιστική διαδικασία με το δικαίωμα ελέγχου, και παραθέτω: "στην περίπτωση της διαδικασίας συναπόφασης βάσει του άρθρου 251, άρθρο 8 της παρούσης" , δημιουργεί νομική ασάφεια και δεν συμβαδίζει με την συμπεφωνημένη εφαρμογή της απόφασης του Συμβουλίου όσον αφορά την επιτροπολογία.
Από το έγγραφο που διένειμε σήμερα το απόγευμα ο κ. Graefe zu Baringdorf, εφιστώ την προσοχή σας στο σημείο όπου δηλώνει την πρόθεσή του να προτείνει αυτήν την τροπολογία στο παρόν στάδιο.
Λέγει: "Νομίζω ότι δεν είναι απαραίτητο να συμπεριλάβουμε δύο σχεδόν ταυτόσημες αναφορές στη διαδικασία της επιτροπολογίας απλά και μόνο για να διασφαλιστεί ότι το Ευρωπαϊκό Κοινοβούλιο δεν ζητεί δικαιώματα τα οποία δεν διαθέτει" .
Θα ήθελα να διαβεβαιώσω το Κοινοβούλιο ότι δεν είναι αυτή η πρόθεσή μου, να διασφαλίσω δηλαδή με τον καθορισμό αυτών των δύο διαδικασιών - Αρθρα 17 και 17α - ότι το Ευρωπαϊκό Κοινοβούλιο δεν ζητεί δικαιώματα τα οποία δεν διαθέτει.
Η δέσμευσή μου στη διαδικασία της συναπόφασης είναι ισχυρή, όπως ισχυρή είναι και η δέσμευσή μου στις διαδικασίες που προβλέπονται στην επιτροπολογία.
Ισχυρή είναι η δέσμευσή μου στην αρχή ότι το Κοινοβούλιο θα έχει πλήρη έλεγχο των προτάσεων της Επιτροπής σε περιπτώσεις όπου οι νομικές δομές της Ευρωπαϊκής Ένωσης, δηλαδή η Συνθήκη και η οδηγία, επιτρέπουν αυτήν την κατάσταση.
Αν αυτό το παρακάμψουμε, θα διακινδυνεύσουμε να υπάρξει προσφυγή στο Ευρωπαϊκό Δικαστήριο, κάτι το οποίο πρέπει να αποφύγω.
Πρέπει επίσης να απαντήσω στον κ. Graefe zu Baringdorf λέγοντάς του ότι οι δύο, όπως περιγράφει, σχεδόν ταυτόσημες αναφορές στη διαδικασία της επιτροπολογίας δεν είναι ταυτόσημες στην πραγματικότητα.
Είναι αρκετά διαφορετικές και πρέπει να αντιμετωπιστούν με αρκετά διαφορετικό τρόπο.
Ωστόσο, είναι προς όφελος όλων των θεσμικών οργάνων να οριστούν με σαφήνεια οι διαδικασίες και να είναι διαφανείς για όλους.
Επιπλέον, η έγκριση αυτής της τροπολογίας θα σήμαινε περαιτέρω καθυστέρηση της νομοθετικής διαδικασίας η οποία θα μπορούσε διαφορετικά να ολοκληρωθεί μετά την πρώτη ανάγνωση.
Εν κατακλείδι θα ήθελα να επιβεβαιώσω ότι δέχομαι τις τροπολογίες αριθ..
1 και 2 του κ. Graefe zu Baringdorf, όχι όμως την τροπολογία για τη διαδικασία επιτροπολογίας που πρότεινε σήμερα το απόγευμα.
Κατά συνέπεια, δεν μπορώ επίσης να δεχθώ την τροπολογία της κ. Auroi.
Για να ασχοληθώ με τα μεμονωμένα ζητήματα που έθεσαν οι ομιλητές σήμερα το απόγευμα, καταρχάς ως προς τα σημεία που ανέφερε ο κ. Graefe zu Baringdorf τα οποία δεν έχω ακόμη σχολιάσει, αναφέρεται στο μακροσκελές πεζό κείμενο και στο ότι υπάρχει συμφωνία με το Συμβούλιο για μεγαλύτερη συντομία.
Εν προκειμένω έχετε βέβαια δίκαιο.
Η εν λόγω συμφωνία, ωστόσο, επετεύχθη με το Συμβούλιο μετά την αρχική σύνταξη αυτού του εγγράφου.
Γι' αυτό έχει συνταχθεί έτσι.
Προηγείται χρονικά της συμφωνίας.
Θα τροποποιηθεί αυτόματα όπως προβλέπεται στη συμφωνία με το Συμβούλιο.
Επομένως, οι ανησυχίες σας σχετικά με το θέμα αυτό θα διαλυθούν αυτόματα βάσει της εν λόγω συμφωνίας.
Προτείνατε επίσης να υπάρξει συντομευμένη διαδικασία αν η Επιτροπή συμφωνήσει με την υπόδειξή σας.
Προς απάντηση σε αυτό, αν αποσυρθεί η συγκεκριμένη αυτή τροπολογία από τον κ. Graefe zu Baringdorf, σε σχέση με όσα είπα εδώ σήμερα το απόγευμα, τότε αληθεύει επίσης ότι η διαδικασία θα συντομευθεί και το ζήτημα αυτό θα είναι δυνατό να αντιμετωπιστεί στην πρώτη ανάγνωση.
Αν το θέμα διεκπεραιωθεί κατ' αυτόν τον τρόπο και αν το Συμβούλιο ψηφίσει σύμφωνα με την πρόταση που υπέβαλε η Επιτροπή, υπάρχει σημαντικός κίνδυνος να παραπεμφθεί το ζήτημα σε δεύτερη ανάγνωση, προκαλώντας ως εκ τούτου μεγαλύτερες καθυστερήσεις.
Μόλις σήμερα υπέπεσε στην αντίληψή μου, σε διαβούλευση με μέλη της Επιτροπής Γεωργίας και Ανάπτυξης της Υπαίθρου, ότι υπάρχει μια ανησυχία την οποία δεν γνώριζα: αφορά την αλληλεπίδραση μεταξύ των άρθρων 37 και 152.
Έχω ξεκαθαρίσει ότι είμαι προετοιμασμένος να ανταποκριθώ τάχιστα σε οποιαδήποτε πρόσκληση την οποία θα επιθυμούσε ενδεχομένως να μου απευθύνει η επιτροπή για να συζητήσουμε αυτό το σημαντικό συνταγματικό θέμα της αλληλεπίδρασης μεταξύ του άρθρου 37 και του άρθρου 152.
Το λέγω αυτό την ίδια στιγμή που καλώ και τον κ. Graefe zu Baringdorf να εξετάσει σοβαρά, υπό το φως των όσων μόλις είπα, την απόσυρση της συγκεκριμένης τροπολογίας, λόγω των σοβαρών νομικών δυσχερειών που συνδέονται με αυτήν.
Ως απάντηση στον κ. Hyland και στην κ. Doyle, που και οι δύο ανησυχούν για το θέμα των δοκιμών, σημείωσα όσα αμφότεροι είπαν σχετικά και θα διενεργήσω τις ενδεδειγμένες έρευνες.
- (DE) Κύριε Πρόεδρε, επιτρέψτε μου μιαν ερώτηση στον Επίτροπο Byrne.
Αντιμετωπίζουμε μιαν κατάσταση όπου μας υποβάλλετε ένα κείμενο που δεν αντιστοιχεί στη συνήθη μέθοδο με το Συμβούλιο.
Αυτό υπέπεσε στην αντίληψή μας.
Κατόπιν υποβάλλουμε εμείς τις τροπολογίες μας τις οποίες θεωρείτε σωστές ως προς τις αρχές και τη μέθοδο.
Και μετά κάνετε μια διαφοροποίηση μεταξύ μιας έκθεσης που μας υποβάλλετε μόνο σύμφωνα με το άρθρο 152 και αυτής της παρούσας έκθεσης που υποβάλλετε σύμφωνα με το άρθρο 37 και το άρθρο 152, και μας λέτε ότι για τον λόγο αυτό χρειαζόμαστε μια ξεχωριστή παραπομπή στην επιτροπολογία.
Μιλήσαμε φυσικά και με τη νομική μας υπηρεσία και στο κείμενο που σας παρέθεσα προφορικά περιέχεται ακριβώς αυτή η αναφορά στην επιτροπολογία.
Με αυτό επιβεβαιώνεται το νομικό κείμενο.
Στην περίπτωση αυτή πρόκειται για την ξεροκεφαλιά της Επιτροπής που λέει, όχι θα παραμείνουμε στη δική μας πρόταση, όπως έχει ξανασυμβεί με παρόμοιο τρόπο στο παρόν Κοινοβούλιο.
Επομένως, κύριε Byrne, όταν μου λέτε να το σκεφτώ και να την αποσύρω, θα σας παρακαλούσα να το σκεφτείτε εσείς μήπως πρέπει να συμφωνήσετε, εφόσον μάλιστα αυτό αντιστοιχεί στην απόφαση σχετικά με την επιτροπολογία.
Γιατί τότε θα έχουμε την απλοποιημένη διαδικασία.
Μεγαλοψυχία πρέπει να δείχνει η Επιτροπή και όχι ο εισηγητής!
Δεν έχει νόημα να συνεχιστεί η συζήτηση.
Παρακαλώ τον κ. Επίτροπο να απαντήσει όσο το δυνατόν πιο σύντομα.
Φοβούμαι ότι αυτά που είπε ο κ. Graefe zu Baringdorf αποκαλύπτουν παρανόηση του θέματος.
Πρώτον, η συμφωνία που επετεύχθη με το Συμβούλιο σχετικά με τη συντόμευση του πεζού κειμένου είναι κάτι το οποίο θα διεκπεραιωθεί αυτόματα βάσει της συμφωνίας, όπως διευκρίνισα μόλις προ ολίγου.
Δεύτερον, σε ό,τι αφορά την επιτροπολογία, μπορώ μόνο να επαναλάβω αυτό που είπα, ότι δηλαδή σε οποιοδήποτε βασικό νομικό κείμενο το οποίο εξουσιοδοτεί την Επιτροπή να τροποποιεί το κείμενο αυτό μέσω της επιτροπολογίας, στο ίδιο αυτό κείμενο πρέπει να ορίζεται η ακολουθητέα διαδικασία.
Αυτό που προτείνει στην τροπολογία του ο κ. Graefe zu Baringdorf είναι να εκχωρηθεί διακριτική ευχέρεια για να διεκπεραιώνεται κάθε φορά το θέμα κατά περίπτωση, συνεπώς το κείμενο που θα τροποποιηθεί θα αναφέρεται στο άρθρο 17, αλλά εντός του άρθρου 17 θα υπάρχει η διακριτική ευχέρεια για το αν θα ισχύει το άρθρο 7 ή το άρθρο 8 της Απόφασης 1999/468.
Αυτό σημαίνει ότι κάποιος - δηλαδή η Επιτροπή - θα πρέπει να καθορίσει υπό αυτές τις συνθήκες ποιο από τα δύο άρθρα είναι το κατάλληλο, ανάλογα με το κατά πόσον πρόκειται για συναπόφαση ή όχι.
Συμφωνώ ότι αυτό δεν είναι σωστό, διότι ουσιαστικά εκχωρεί στην Επιτροπή την αρμοδιότητα να λαμβάνει εσωτερικά τις αποφάσεις για το θέμα αυτό ως έχει, αντί να δίνει στον αναγνώστη τη δυνατότητα να συμβουλεύεται το κείμενο - το βασικό κείμενο - σε κάθε περίπτωση που η Επιτροπή έχει την εξουσία να τροποποιήσει μια διάταξη μέσω της επιτροπολογίας, και να αναφέρεται σε αυτό το βασικό κείμενο.
Από το εν λόγω κείμενο θα είναι σαφές ποια είναι η ενδεικνυόμενη ακολουθητέα διαδικασία επιτροπολογίας: είτε είναι το άρθρο 17 στην εκδοχή που προτείνει η Επιτροπή και η οποία ισχύει για όλες τις περιπτώσεις στη συγκεκριμένη οδηγία, είτε το άρθρο 17(α) το οποίο ενσωματώνει τη διαδικασία ελέγχου της επιτροπολογίας, και το οποίο ενδείκνυται για τις συνθήκες που ορίζονται στο άρθρο 3 - δηλαδή, όταν υπάρχει χρονική παράταση πέραν της 31ης Δεκεμβρίου 2000 και όταν η Επιτροπή μπορεί να την παρατείνει για μεγαλύτερη περίοδο όπως συζητήσαμε.
Αυτό διασαφηνίζει την κατάσταση.
Αποφεύγεται η κάθε χρήση διακριτικής ευχέρειας από την Επιτροπή ή οποιονδήποτε άλλον.
Για οποιονδήποτε διαβάζει το κείμενο είναι σαφές ποια είναι η ενδεδειγμένη διαδικασία που θα διέπει τη συγκεκριμένη κατάσταση.
Λυπούμαι διότι δεν μπορώ να είμαι περισσότερο σαφής και λυπούμαι διότι δεν μπορώ να συμφωνήσω με το αίτημά σας.
Θα σας ζητούσα εκ νέου, υπό το πρίσμα των όσων είπα για το ότι είμαι στη διάθεση της επιτροπής σας, να συζητήσετε την αλληλεπίδραση μεταξύ του 152 και του 37 και να εξετάσετε σοβαρά το ενδεχόμενο να αποσύρετε αυτήν την τροπολογία.
Ευχαριστώ, κύριε Επίτροπε.
Η συζήτηση επί αυτού του θέματος θα συνεχιστεί στην αρμόδια επιτροπή.
Η συζήτηση έληξε.
Η ψηφοφορία θα διεξαχθεί αύριο, στις 12.00.
Ώρα τωv Ερωτήσεωv (Συμβoύλιo)
Η ημερήσια διάταξη προβλέπει την Ώρα των Ερωτήσεων προς το Συμβούλιο (Β5-0201/2000).
Σήμερα βρίσκεται μαζί μας ο Προεδρεύων του Συμβουλίου κ. Seixas da Costa.
Πρέπει να αναχωρήσει από αυτή την Αίθουσα στις 7 το απόγευμα, γι' αυτό θα προσπαθήσουμε να είμαστε ταχείς και να κάνουμε μια συλλογική προσπάθεια κατά τρόπον ώστε να ολοκληρώσουμε το μεγαλύτερο τμήμα των ερωτήσεων.
Ερώτηση αριθ.
1 της κ.
(H-0141/00):
Θέμα: Ανθρώπινα δικαιώματα των γυναικών της Ευρώπης Στις 19 Ιανουαρίου 2000, η Οικονομική Επιτροπή για την Ευρώπη των Ηνωμένων Εθνών συνήλθε για να προετοιμάσει την Ειδική Σύνοδο της Γενικής Συνέλευσης των Ηνωμένων Εθνών, που θα γίνει στις 5-9 Ιουνίου 2000 στη Νέα Υόρκη, με θέμα τον απολογισμό της κατάστασης των γυναικών πέντε χρόνια μετά την Παγκόσμια Διάσκεψη Γυναικών στο Πεκίνο η οποία είχε υιοθετήσει σχέδιο δράσης για την αντιμετώπιση των προβλημάτων των γυναικών σε παγκόσμιο επίπεδο.
Κατά τη διάρκεια των εργασιών, η Υπουργός Εσωτερικών Υποθέσεων της Ελβετίας κ. Ruth Dreifuss δήλωσε ότι τριακόσιες χιλιάδες (300.000) γυναίκες είναι θύματα σωματεμπορίας στην Ευρώπη.
Συμφωνεί το Συμβούλιο με αυτή τη δήλωση;
Θεωρεί ότι τα μέτρα τα οποία λαμβάνει είναι αρκετά για να προστατεύσουν την ασφάλεια και την αξιοπρέπεια των γυναικών της Ευρώπης μπροστά στον κίνδυνο της σωματεμπορίας;
Ποια πρόσθετα μέτρα σκοπεύει να λάβει για να αντιμετωπίσει μία πιθανή επιδείνωση της κατάστασης ενόψει της διεύρυνσης, δεδομένου ότι ο μεγαλύτερος αριθμός γυναικών θυμάτων προέρχεται από χώρες υπό ένταξη στην Ευρωπαϊκή Ένωση;
Κύριε Πρόεδρε, κύριοι βουλευτές, θα επιθυμούσα πρώτα απ' όλα να υπενθυμίσω ότι τα κράτη μέλη της Ευρωπαϊκής Ένωσης διαδραμάτισαν πολύ σημαντικό ρόλο κατά τη διεξαγωγή της Διάσκεψης του Πεκίνου του 1995, καθώς και για την κατάρτιση του αντίστοιχου σχεδίου δράσης.
Μετά την υιοθέτηση του εν λόγω σχεδίου δράσης, τα ευρωπαϊκά θεσμικά όργανα και τα κράτη μέλη κατέβαλαν εντατικές προσπάθειες για την υλοποίησή του, τόσο σε εθνικό επίπεδο όσο και στο επίπεδο της Ευρωπαϊκής Ένωσης.
Όσον αφορά το ειδικό πρόβλημα της σωματεμπορίας σε βάρος γυναικών, που εντάσσεται στο κεφάλαιο της άσκησης βίας κατά των γυναικών, οι στόχοι είναι πολύ σαφείς.
Τα μέτρα που πρέπει να αναληφθούν από τις κυβερνήσεις των χωρών προέλευσης, διέλευσης και προορισμού των οργανώσεων που δραστηριοποιούνται σε περιφερειακό και διεθνές επίπεδο είναι πολλά και διάφορα.
Και πολύ ορθώς η κυρία βουλευτής επισημαίνει την καταπάτηση της ασφάλειας και της αξιοπρέπειας των γυναικών της Ευρώπης μπροστά στον κίνδυνο της σωματεμπορίας.
Θα ήθελα να σας διαβεβαιώσω ότι και τα υπόλοιπα θεσμικά όργανα αντιμετωπίζουν αυτό το πρόβλημα πολύ σοβαρά, και όντως έχουν ήδη ληφθεί κάποια μέτρα που προσβλέπουν στην καταπολέμηση της σωματεμπορίας, τα οποία θα επιθυμούσα να απαριθμήσω όσο το δυνατόν πιο επιγραμματικά.
Κατά πρώτον, θα πρέπει να επισημάνουμε ότι ήδη τον Νοέμβριο του 1993 το Συμβούλιο Υπουργών Δικαιοσύνης και Εσωτερικών Υποθέσεων εξέδωσε μια σειρά συστάσεων αναφορικά με τη σωματεμπορία με σκοπό την εκπόρνευση, οι οποίες απέβλεπαν ακριβώς στην καταπολέμηση της σωματεμπορίας.
Δύο χρόνια αργότερα, το Ευρωπαϊκό Κοινοβούλιο ανέλαβε τα ηνία της υπόθεσης: εκτός από την έγκριση ορισμένων ψηφισμάτων, συνέταξε και μια έκθεση συνοδευόμενη από ειδικό ψήφισμα, συγκεκριμένα με θέμα τη σωματεμπορία.
Η Επιτροπή, με τη σειρά της, εξέδωσε την πρώτη ανακοίνωσή της σχετικά με το πρόβλημα της σωματεμπορίας γυναικών και έθεσε σε εφαρμογή το λεγόμενο πρόγραμμα STOP, με ετήσιο προϋπολογισμό ύψους 6,5 εκατομμυρίων ευρώ, εν έτει 1996, δηλαδή έναν μόλις χρόνο μετά την υιοθέτηση του προγράμματος δράσης του Πεκίνου.
Νομίζω πως δεν θα πρέπει να υποτιμούμε τη σημασία του συγκεκριμένου προγράμματος, δεδομένου ότι συνεισφέρει στη χρηματοδότηση πολλών σχεδίων και πράγματι αποδείχθηκε αποτελεσματικό.
Κατά τρίτον, η Επιτροπή και η Διεθνή Οργάνωση Μεταναστεύσεως συνδιοργάνωσαν, ήδη το 1996, στη Βιέννη μια διάσκεψη όπου έγινε μια διεπιστημονική προσέγγιση του φαινομένου, και στην οποία υπήρξαν συμμετοχές από τα κράτη μέλη, από τα θεσμικά όργανα της Ευρωπαϊκής Ένωσης, πανεπιστημιακών παραγόντων και διαφόρων μη κυβερνητικών οργανώσεων.
Οι εργασίες της διάσκεψης κατέληξαν σε ένα σύνολο συμπερασμάτων.
Τέλος, πάλι το 1996, το Συμβούλιο ενέκρινε μια κοινή δράση η οποία προσέβλεπε στην καταπολέμηση της σωματεμπορίας και της σεξουαλικής εκμετάλλευσης των παιδιών.
Το 1997, η υπουργική διάσκεψη που πραγματοποιήθηκε στη Χάγη κατέληξε στην έκδοση της υπουργικής διακήρυξης της Χάγης, όπου χαράσσονται οι ευρωπαϊκές κατευθυντήριες γραμμές ενόψει της λήψης αποτελεσματικών μέτρων με στόχο την πρόληψη και την καταπολέμηση της σωματεμπορίας γυναικών για σκοπούς σεξουαλικής εκμετάλλευσης.
Τέλος, το 1998, η Επιτροπή εξέδωσε μια νέα ανακοίνωση περί προώθησης νέων δράσεων στο πλαίσιο της καταπολέμησης της σωματεμπορίας γυναικών.
Θα ήθελα ακόμη να επισημάνω ότι το ζήτημα αυτό έρχεται σε τακτά διαστήματα προς συζήτηση στο πλαίσιο του διατλαντικού διαλόγου, διότι το συγκεκριμένο φαινόμενο πλήττει επίσης και χώρες όπως ο Καναδάς και οι Ηνωμένες Πολιτείες και δεν περιορίζεται στην ειδική συγκυρία που έγκειται της άμεσης γειτνίασης της Ευρωπαϊκής Ένωσης.
Πιστεύουμε ότι η ανταλλαγή απόψεων με άλλες χώρες προορισμού αποκτά όλο και μεγαλύτερη σημασία, ώστε να δοθεί η δυνατότητα να προβαίνουμε σε σύγκριση και αξιολόγηση του φαινομένου και να προωθούμε μια σειρά εναρμονισμένων μέτρων με σκοπό την περιστολή του.
Όπως είναι φυσικό, η υπόθεση αυτή εμφανίζεται τακτικά στην ημερήσια διάταξη των επαφών μας με τις χώρες της Κεντρικής και Ανατολικής Ευρώπης, που αποτελούν χώρες διέλευσης αλλά και χώρες προέλευσης ενός σημαντικού όγκου αυτής της σωματεμπορίας.
Στο συγκεκριμένο τομέα, διεξάγονται εκστρατείες που χρηματοδοτούνται με πόρους του προγράμματος PHARE, σε ορισμένες εκ των οποίων συνδράμει η Διεθνής οργάνωση Μεταναστεύσεων.
Το Συμβούλιο δεν επιθυμεί - θα ήθελα να το καταστήσω σαφές - να σχολιάσει τη δήλωση της κυρίας Υπουργού Εξωτερικών της Ελβετίας, ότι ανέρχεται σε τριακόσιες χιλιάδες ο αριθμός των γυναικών που είναι θύματα σωματεμπορίας στην Ευρώπη.
Δεν υπάρχει κανένα τόσο ακριβές στατιστικό δεδομένο σχετικά με αυτό το ζήτημα, διότι έχουμε να κάνουμε με στοιχεία τα οποία είναι δυσεύρετα, μιας και αφορούν προβλήματα λαθρομετανάστευσης αφενός και παράνομης εργασίας αφετέρου, και προφανώς θεωρούμε, ευθύς εξ αρχής, ότι ο συγκεκριμένος αριθμός είναι υπερβολικά υψηλός.
Πιστεύουμε ότι είναι αναγκαίο να καταβληθούν προσπάθειες για ακριβέστερο προσδιορισμό αυτού του αριθμού και ότι, εν πάση περιπτώσει, δεν πρέπει να παρασυρόμαστε από παρόμοια εκτίμηση, η οποία κατά τη γνώμη μας δεν είναι τεκμηριωμένη.
Ούτως ή άλλως, το πρόβλημα αυτό θα πρέπει να αντιμετωπιστεί με ιδιαίτερη σοβαρότητα, όχι μόνο λόγω του μεγάλου αριθμού ατόμων που εμπλέκονται αλλά επίσης διότι η σωματεμπορία γυναικών συνιστά μια μορφή οργανωμένου εγκλήματος η οποία εμφανώς βρίσκεται σε φάση εξάπλωσης σε όλο τον πλανήτη, δεδομένου ότι αποτελεί πηγή υψηλών κερδών με σχετικά μικρούς κινδύνους για τους σωματέμπορους.
Ένα μέρος αυτής της σωματεμπορίας είναι μικρής κλίμακας αλλά, από την άλλη, υπάρχουν μεγάλες επιχειρήσεις και διεθνή δίκτυα που συγκροτούν μια εξεζητημένη και άριστα οργανωμένη βιομηχανία, η οποία απολαμβάνει πολιτικής υποστήριξης και διαθέτει οικονομική επιφάνεια στις χώρες προέλευσης, διέλευσης και προορισμού.
Αυτός είναι και ο λόγος που αυτό το πρόβλημα θα πρέπει να αντιμετωπιστεί στα υψηλότερα επίπεδα, και συγκεκριμένα σε συνεργασία με τα Ηνωμένα Έθνη.
Η κυρία βουλευτής θα γνωρίζει, βεβαίως, ότι αυτή τη στιγμή βρίσκεται υπό συζήτηση ένα σχέδιο πρωτοκόλλου που προσβλέπει στην πρόληψη, την εξάλειψη και την ποινικοποίηση της σωματεμπορίας, ιδίως αυτής που έχει θύματα γυναίκες και παιδιά, το οποίο έρχεται να συμπληρώσει τη Σύμβαση των Ηνωμένων Εθνών κατά της οργανωμένης εγκληματικότητας.
Προς το σκοπό αυτό, το Συμβούλιο έλαβε προσφάτως μια απόφαση με την οποία, ακριβώς, παρέχει εντολή στην Επιτροπή ώστε να συμμετάσχει στις διαπραγματεύσεις για το εν λόγω πρωτόκολλο.
Τα κράτη μέλη της Ευρωπαϊκής Ένωσης επίσης διαδραματίζουν έναν πολύ δραστήριο ρόλο στο πλαίσιο της συνόδου της επιτροπής των Ηνωμένων Εθνών για το καθεστώς των γυναικών, η οποία προετοιμάζει την Ειδική Σύνοδο της Γενικής Συνέλευσης των Ηνωμένων Εθνών με θέμα την κατάσταση των γυναικών.
Κλείνοντας, θα επιθυμούσα να υπογραμμίσω γι' άλλη μια φορά τη σημασία που συνεχίζει να προσδίδει το Συμβούλιο σε αυτό το πρόβλημα της σωματεμπορίας παιδιών και γυναικών, με την ελπίδα ότι κατάφερα, με όσα είπα προηγουμένως, να κατευνάσω κάπως τις ανησυχίες της κυρίας βουλευτού, τουλάχιστον σε ό,τι αφορά τον τρόπο με τον οποίο το Συμβούλιο χειρίζεται το συγκεκριμένο πρόβλημα.
Κύριε Προεδρεύων του Συμβουλίου, ειλικρινά σας ευχαριστώ για την ολοκληρωμένη απάντηση που δώσατε σε αυτή την ερώτηση αναφερόμενος στα προγράμματα που, όπως μας θυμίσατε, έχουν υλοποιηθεί.
Αλλά στην ερώτηση, δινόταν έμφαση στο ότι πρόκειται για ένα πρόβλημα που έχει καταστεί σοβαρότερο τελευταία, ακριβώς λόγω της διαπερατότητας των συνόρων.
Ότι πρόκειται για ένα λαθρεμπόριο που προέρχεται κυρίως, από τις ανατολικές υποψήφιες προς ένταξη χώρες, ότι πρόκειται για γυναίκες στην πλειοψηφία τους παράνομες, ότι πρόκειται για μια μετανάστευση κάτω από τις χειρότερες συνθήκες και ότι οι γυναίκες αυτές βρίσκονται σε κατάσταση απελπισίας και ότι είναι θύματα κάθε είδους προβλημάτων και περιθωριοποίησης.
Πιστεύω ότι έχει γίνει μια προσπάθεια κατά τη διάρκεια των τελευταίων ετών, αλλά επιμένω στο ότι θα πρέπει να δοθεί ιδιαίτερη προσοχή τώρα και να υπάρξει πρόληψη για το μέλλον, δεδομένου ότι - και αυτό είναι αναμενόμενο - πρόκειται για ένα πρόβλημα που θα οξυνθεί.
Κύριε Πρόεδρε, θα ήθελα απλώς να προσθέσω ότι συμφωνώ απολύτως με όσα είπε η κυρία βουλευτής και ότι η Ένωση φροντίζει, στο πλαίσιο των διαπραγματεύσεων ενόψει της διεύρυνσης και ειδικότερα στο πλαίσιο των εξωτερικών της σχέσεων στους τομείς της δικαιοσύνης και των εσωτερικών υποθέσεων, να αναπτύξει με τις υποψήφιες χώρες έναν πολύ συγκεκριμένο διάλογο, όπου θα θίγονται τα ζητήματα που αφορούν την ελεύθερη κυκλοφορία των προσώπων, και ειδικότερα τη λαθρομετανάστευση.
Δίχως να αμφισβητούμε την αναγκαιότητα να ακολουθεί η Ευρωπαϊκή Ένωση μια πολιτική που θα προάγει την ανεκτικότητα έναντι των μεταναστών και που θα ενθαρρύνει την υποδοχή των οικονομικών προσφύγων, φρονούμε ωστόσο ότι θα πρέπει να προσπαθήσουμε να αποφύγουμε το ενδεχόμενο δημιουργίας, χάρη στις ευκολίες που παρέχει η προαναφερόμενη πολιτική, μηχανισμών που θα προάγουν την εκμετάλλευση, κυρίως των γυναικών, και διαύλων ανάπτυξης διαφόρων μορφών οργανωμένης εγκληματικότητας που συνδέονται ακριβώς με την ελεύθερη κυκλοφορία των προσώπων.
Θεωρούμε ότι το έργο που έχει επιτελεστεί, καθώς και η συνειδητοποίηση από πλευράς των υποψηφίων χωρών της σημασίας που αποκτά, κατά την περίοδο που προηγείται της προσχώρησής τους, η διατήρηση και η παραπέρα ανάπτυξη κοινών μηχανισμών ελέγχου και κοινών προσπαθειών με την Ευρωπαϊκή Ένωση σχετικά με αυτές τις υποθέσεις, θα συμβάλουν στην επίτευξη χειροπιαστών αποτελεσμάτων.
Πιστεύω ότι η Επιτροπή προσδίδει ιδιαίτερη προσοχή σε αυτό το θέμα και εκτιμώ πως το γεγονός ότι θα ανοίξει ο διάλογος, συγκεκριμένα στη διάρκεια του εξαμήνου της πορτογαλικής Προεδρίας, με τις χώρες που συγκαταλέγονται στη λεγόμενη ομάδα του Λουξεμβούργου για διάφορα κεφάλαια που άπτονται σε αυτό το ζήτημα, ιδίως επί θεμάτων δικαιοσύνης και εσωτερικών υποθέσεων και επί του θέματος της ελεύθερης κυκλοφορίας, θα βοηθήσει ήδη εξαρχής ώστε να διαμορφωθεί μια κοινή αντίληψη την οποία, σε τελευταία ανάλυση, θα χρειαστεί αργότερα να αποδεχθούν οι υποψήφιες χώρες, εφόσον θα κληθούν να τηρήσουν το κοινοτικό κεκτημένο.
Προσθέτοντας τις ευχαριστίες μου στο Συμβούλιο για την απάντησή του νωρίτερα, θα ήθελα να επιστήσω την προσοχή του Συμβουλίου σε ένα σχετικό θέμα.
Το BBC παρείχε πρόσφατα αποδείξεις για το ότι στη Ρουμανία πωλούνταν "μήτρες" , όπως τις περιέγραψε - ότι γυναίκες πληρώνονταν για να γεννήσουν παιδιά τα οποία θα εξάγονταν στα κράτη μέλη της Ευρωπαϊκής Ένωσης.
Επιπλέον, το BBC ισχυρίστηκε ότι αυτό γινόταν με τη σιωπηρή έγκριση των ρουμανικών αρχών, διότι έφερνε ισχυρό νόμισμα στη Ρουμανία.
Θα αναφέρει το ζήτημα το Συμβούλιο στα πλαίσια του διαλόγου του με τη Ρουμανία σχετικά με την αίτηση της Ρουμανίας να γίνει μέλος της Κοινότητας;
Ευχαριστώ τον κύριο βουλευτή για την ερώτηση που έθεσε, και δράττομαι της ευκαιρίας για να σας ενημερώσω σχετικά με μια δράση που δρομολογήθηκε πολύ προσφάτως στη Ρουμανία από πλευρά της πορτογαλικής Προεδρίας.
Πριν από λιγότερο από δέκα ημέρες, είχα την ευκαιρία να ανταλλάξω απόψεις επί του προκειμένου θέματος με τις ρουμανικές αρχές: όχι μόνον για το πρόβλημα της εμπορίας παιδιών, αλλά επίσης σχετικά με τα προβλήματα των αθίγγανων κατοίκων.
Πρόκειται για προβλήματα τα οποία οι ρουμανικές αρχές ισχυρίζονται ότι αντιμετωπίζουν πολύ σοβαρά και που θεωρούν, απ' όσο μπόρεσα να διαπιστώσω, ότι πηγάζουν από παράγοντες πολιτισμικής φύσεως οι οποίοι επηρεάζουν συγκεκριμένα τμήματα του πληθυσμού.
Πιστεύουμε ότι η αποφασιστικότητα των ρουμανικών αρχών να αντιμετωπίσουν αυτό το πρόβλημα είναι ειλικρινής, για τον πρόσθετο λόγο ότι γνωρίζουν ότι αυτό έχει συγκεκριμένο αντίκτυπο όσον αφορά τον τρόπο με τον οποίο οι Δεκαπέντε αντιλαμβάνονται την υποψηφιότητά της στην Ευρωπαϊκή Ένωση.
Νομίζω πως διαισθάνθηκα μια σοβαρή δέσμευση από πλευράς των ρουμανικών αρχών, ώστε να κάνουν όσο το δυνατόν περισσότερα βήματα προς την κατεύθυνση της αντιμετώπισης παρόμοιων προβλημάτων.
Ερώτηση αριθ.
2 του κ.
(H-0148/00):
Θέμα: Αρθρα 6 και 7 της Συνθήκης για την Ευρωπαϊκή Ένωση Το Συμβούλιο δήλωσε στις 2 Φεβρουαρίου 2000 στο ΕΚ ότι σκοπεύει να παρακολουθεί τις εξελίξεις στην Αυστρία μετά από την είσοδο στην κυβέρνηση του FPO στη βάση των άρθρων 6 και 7 της ΣΕΕ.
Το ΕΚ, στο ψήφισμα της 3ης Φεβρουαρίου 2000 καλούσε το Συμβούλιο και την Επιτροπή να είναι έτοιμοι, σε περίπτωση σοβαρών και επίμονων παραβιάσεων εκ μέρους κάποιου κράτους μέλους των αρχών που αναφέρονται στο άρθρο 6, παράγραφος 1 της ΣΕΕ να ξεκινήσει τη διαδικασία που προβλέπεται από το άρθρο 7 της ΣΕΕ.
Η Επιτροπή είχε ωστόσο απαντήσει στην ερώτηση Η-0826/99, σχετικά με το γεγονός ότι η Ιταλία είναι η χώρα που έχει πιο τακτικά καταδικαστεί από το Δικαστήριο Ανθρωπίνων Δικαιωμάτων για βραδύτητα και δυσλειτουργία του νομικού της συστήματος και ότι στο Βέλγιο οι δίκες που συνδέονται με την παιδοφιλία προχωρούν με ανησυχητική βραδύτητα και χωρίς τις αναγκαίες προφυλάξεις, ότι δεν είναι δικιά της δουλειά να επεμβαίνει με τη διοίκηση της δικαιοσύνης των κρατών μελών, ότι έχει δημιουργήσει μία διοικητική δομή που, εφόσον είναι αναγκαίο, θα αναλάβει την εξέταση των περιπτώσεων σοβαρών και επίμονων παραβιάσεων εκ μέρους ενός κράτους μέλους των θεμελιωδών δικαιωμάτων, εφαρμόζοντας τα κριτήρια και τις αρχές που έχει ήδη επεξεργαστεί το Ευρωπαϊκό Δικαστήριο Ανθρωπίνων Δικαιωμάτων και το Δικαστήριο της ΕΚ και ότι, αυτή τη στιγμή, δεν υπάρχει υπό εξέταση περίπτωση σοβαρής και επίμονης παραβίασης των δικαιωμάτων του ανθρώπου εκ μέρους ενός κράτους μέλους.
Μπορεί το Συμβούλιο να αποκλείσει ότι τα προαναφερθέντα γεγονότα αποτελούν σοβαρή και επίμονη παραβίαση των βασικών δικαιωμάτων όπως ορίζονται από το άρθρο 6 της ΣΕΕ, και για ποιους λόγους;
Εάν όχι, σκοπεύει να κινήσει τη διαδικασία που προβλέπεται από το άρθρο 7;
Το ζήτημα αυτό, Κύριε Πρόεδρε, επανέρχεται για πολλοστή φορά εδώ μέσα.
Οφείλουμε να αντιληφθούμε ότι ειδικότερα η υπόθεση της Αυστρίας, όπως και οι υποθέσεις που αφορούν την Ιταλία και το Βέλγιο οι οποίες αναφέρονται στην ερώτηση που υποβάλλεται, δεν εμπίπτουν ακριβώς, θα μπορούσαμε να πούμε, στις διατάξεις των άρθρων 6 και 7 της Συνθήκης του Αμστερνταμ.
Το άρθρο 6 της Συνθήκης του Αμστερνταμ - και έχει μεγάλη σημασία να το επισημάνουμε, διότι πρόκειται για ζητήματα που εμφανίζονται για πρώτη φορά στο περιεχόμενο των Συνθηκών - ορίζει ότι η Ένωση βασίζεται στις αρχές της ελευθερίας, της δημοκρατίας, του σεβασμού των δικαιωμάτων του ανθρώπου και των θεμελιωδών ελευθεριών, καθώς και του κράτους δικαίου.
Παρ' όλο που όλοι γνωρίζουμε ότι η Ευρωπαϊκή Ένωση δεν προσυπέγραψε την Ευρωπαϊκή Σύμβαση για τα Δικαιώματα του Ανθρώπου, το ίδιο άρθρο παραπέμπει σε αυτήν όταν αναφέρει πως η Ένωση σέβεται τα θεμελιώδη δικαιώματα όπως κατοχυρώνονται με την Ευρωπαϊκή Σύμβαση για την Προστασία των Δικαιωμάτων του Ανθρώπου και των Θεμελιωδών Ελευθεριών.
Όσον αφορά το άρθρο 7, το οποίο άλλωστε εισήχθη κατόπιν πορτογαλικής προτάσεως, την οποία είχα προσωπικά την ευκαιρία να υποβάλω στην ομάδα προβληματισμού της προηγούμενης Διακυβερνητικής Διάσκεψης, θεσπίζει έναν ειδικό μηχανισμό - και σε αυτό το σημείο αναφέρεται η ερώτηση - επιβολής κυρώσεων κατά οιουδήποτε κράτους μέλους το οποίο προβαίνει σε σοβαρή και διαρκή παραβίαση ορισμένων αρχών που μνημονεύονται στο προηγούμενο άρθρο, δηλαδή στο άρθρο 6.
Οι εν λόγω κυρώσεις συμπεριλαμβάνουν ενδεχομένως και την αναστολή ορισμένων δικαιωμάτων που απολαμβάνει το συγκεκριμένο κράτος ως κράτος μέλος της Ένωσης.
Η καθιέρωση αυτού του μηχανισμού απορρέει από μια πρόταση που υπήρχε ήδη στο σχέδιο Spinelli, του 1984, και έχει να κάνει με την ανάγκη πρόληψης κρουσμάτων παραβίασης των δημοκρατικών αρχών στους κόλπους ενός κράτους μέλους, και ειδικότερα περιπτώσεων παραβίασης που αντίκεινται στις αρχές του κράτους δικαίου.
Τα περιστατικά που αναφέρει στην ερώτησή του ο κύριος Olivier Dupuis δεν στοιχειοθετούν - και οφείλουμε να το τονίσουμε - κάποια παραβίαση οιασδήποτε αρχής που μνημονεύεται στο άρθρο 6 της Συνθήκης.
Δεν πρέπει να επικαλούμαστε το συγκεκριμένο άρθρο, ώστε να επεμβαίνουμε με οποιονδήποτε τρόπο στη διοίκηση των εσωτερικών υποθέσεων των κρατών μελών, και ιδίως στον τομέα της δικαιοσύνης.
Η ύπαρξη παραβίασης κάποιας αρχής που μνημονεύεται στο άρθρο 6 θα πρέπει - εδώ έχουμε επίσης ένα σημαντικό ζήτημα, και αυτός είναι ο λόγος γιατί δεν κινήθηκε καμία διαδικασία - να διαπιστώνεται από το Συμβούλιο μετά από πρόταση του ενός τρίτου των κρατών μελών ή κατόπιν πρωτοβουλίας της Ευρωπαϊκής Επιτροπής, και αφού λάβει τη σύμφωνη γνώμη αυτού του Κοινοβουλίου.
Συμβαίνει όμως ότι η εν λόγω διαδικασία δεν κινήθηκε από κανένα από τα όργανα που διαθέτουν το συγκεκριμένο δικαίωμα πρωτοβουλίας, οπότε, κατά τη γνώμη μας, η κατάσταση δεν είναι τέτοια που να εμπίπτει στις διατάξεις του άρθρου 7.
Αναφορικά με τη δήλωση στην οποία προέβη το Συμβούλιο στις 2 Φεβρουαρίου, θα ήθελα και πάλι να επισημάνω - μιας και εγώ ο ίδιος έκανα τη συγκεκριμένη δήλωση ενώπιον αυτού του Κοινοβουλίου - ότι αυτή έγινε μεν από την Προεδρία του Συμβουλίου, αλλά εξ ονόματος δεκατεσσάρων κρατών μελών, και προφανώς τόσο οι επιπτώσεις αυτής της δήλωσης όσο και τα σκέλη της που αναφέρονται στις σχέσεις με την Αυστρία δεσμεύουν το κάθε κράτος μέλος αποκλειστικά και μόνο σε διμερές επίπεδο.
Δεν δεσμεύουν το Συμβούλιο, ούτε επηρεάζουν την απρόσκοπτη και ομαλή λειτουργία των κοινοτικών θεσμικών οργάνων, στα οποία, άλλωστε, η Αυστρία συνεχίζει να συμμετέχει ως μέλος πλήρους δικαιώματος.
Κύριε Υφυπουργέ, νομίζω πως αποσαφηνίσατε με ακρίβεια και πειστικότητα ποιες είναι οι τεχνικές πτυχές που συνδέονται με τα άρθρα 6 και 7.
Όσο γι' αυτό, δεν έχω τίποτα να πω.
Αλλά το ουσιαστικό ζήτημα που θα πρέπει εδώ να λάβουμε υπόψη μας είναι το εξής: έχουμε μπροστά μας μια Ευρώπη η οποία διένυσε γιγαντιαία βήματα όσον αφορά τον τομέα της οικονομίας, την ενιαία αγορά, το ενιαίο νόμισμα, αλλά όπου τίποτα ή σχεδόν τίποτα δεν συνέβη στους τομείς της ασφάλειας και της δικαιοσύνης.
Παραμένουμε με ένα πλαίσιο ασφαλείας και δικαιοσύνης το οποίο είναι έχει σχεδόν εξ ολοκλήρου εθνικά χαρακτηριστικά, την ίδια στιγμή που η πραγματικότητα εξελίσσεται σαφώς σε διεθνικά πλαίσια.
Και βρισκόμαστε διαρκώς αντιμέτωποι με αυτή την αντίφαση, ιδίως σε ό,τι αφορά τα δικαιώματα του παιδιού, ένας τομέας όπου υπάρχουν υποθέσεις στις οποίες εμπλέκονται περισσότερες της μίας χώρας και όπου τα θύματα, πέραν του ότι δεν ενημερώνονται εκ μέρους του κράτους στο οποίο διεξάγεται η δίκη, επίσης δεν απολαμβάνουν δικαστικής αρωγής.
Κύριε Πρόεδρε του Συμβουλίου θέλω να σας ευχαριστήσω απερίφραστα που την τελευταία ώρα των ερωτήσεων διαπιστώσατε ότι στην Αυστρία δεν έχουν σημειωθεί κανενός είδους παραβιάσεις των άρθρων 6 και 7 και ότι πρόκειται για προληπτική καταδίκη.
Η ερώτησή μου αναφέρεται στην ad-hoc απόφαση των πρωθυπουργών.
Εδώ πρόκειται για διμερείς κυρώσεις που αποφασίστηκαν με αποκλεισμό των Υπουργών Εξωτερικών και των κοινοβουλίων των κρατών μελών της Ευρώπης.
Όλα τα θεσμικά όργανα της ΕΕ παρακάμφθηκαν και βρέθηκαν προ τετελεσμένων γεγονότων.
Ως εκ τούτου και η ερώτησή μου: Πώς θα εξελιχθούν τα πράγματα στο μέλλον, αφήνοντας κατά μέρος την περίπτωση της Αυστρίας;
Πρόκειται στο μέλλον οι πρωθυπουργοί εθνικών κοινοβουλίων να καταδικάζουν ευρωπαϊκά κράτη;
Αρκούν εδώ οκτώ ψήφοι ή θα χρειάζονται διαφορετικές πλειοψηφίες;
Κατά πόσο χάνουν μέσω αυτού το Ευρωπαϊκό Συμβούλιο και τα ευρωπαϊκά θεσμικά όργανα την ισχύ τους και τις δυνατότητες τους να διαμορφώνουν καταστάσεις;
Δημιουργείται εν προκειμένω ένα νέο είδος ανταγωνισμού μεταξύ ευρωπαϊκών θεσμικών οργάνων και εθνικών κρατών;
Κύριε Paulo Casaca, επιτρέψτε μου να σας πω ότι τελικώς δεν είμαι δα και τόσο απαισιόδοξος όσον αφορά το πώς εξελίχθηκε η Ευρωπαϊκή Ένωση προς την κατεύθυνση της διαμόρφωσης μιας ηθικής διάστασης, και ειδικότερα προς την κατεύθυνση της απόκτησης νομικών οργάνων που θα της δίδουν τη δυνατότητα να αντεπεξέρχεται σε νεοεμφανιζόμενες καταστάσεις, όπως είναι συγκεκριμένα αυτές που αναφέρατε.
Νομίζω πως έχει σημασία να λάβουμε υπόψη μας το γεγονός ότι, στο πλαίσιο των εξελίξεων που εισάγει η Συνθήκη του Αμστερνταμ, συντελέστηκαν μεταφορές αρμοδιοτήτων και θα υπάρξει, στη διάρκεια της επόμενης πενταετίας, μια διαδικασία μεταφοράς αρμοδιοτήτων κατά την οποία τα θέματα που εντάσσονταν στον τρίτο πυλώνα θα περάσουν στον πρώτο πυλώνα της Ένωσης.
Η διαδικασία αυτή θα αφορά κυρίως το θέμα της έκδοσης θεωρήσεων, τη δικαστική συνεργασία επί αστικών υποθέσεων και την τελωνειακή συνεργασία.
Στον τρίτο πυλώνα θα συνεχίσουν να εντάσσονται τα ζητήματα που άπτονται της δικαστικής συνεργασίας επί ποινικών υποθέσεων και της αστυνομικής συνεργασίας, αλλά την παρούσα στιγμή καταβάλλουμε προσπάθειες με σκοπό την εγκαθίδρυση ενός χώρου ελευθερίας, ασφάλειας και δικαιοσύνης, όπου αναμένουμε την ανταπόκριση της Επιτροπής μέσω της κατάρτισης ενός πίνακα επιδόσεων στον οποίο θα συγκαταλέγεται ένας κατάλογος μέτρων ad hoc.
Από την άλλη μεριά, θα ήθελα να επισημάνω ότι ο Ευρωπαϊκός Χάρτης των Θεμελιωδών Δικαιωμάτων, που βρίσκεται στο στάδιο των συζητήσεων, μπορεί κατά πάσα πιθανότητα να αποτελέσει ένα στοιχείο ενδυνάμωσης των νέων αυτών διαστάσεων και αναμφισβήτητα θα συμβάλει ώστε να προικιστεί η Ευρωπαϊκή Ένωση με ένα στέρεο και σταθερό σύνολο νομικώς τεκμηριωμένων αξιών, κάτι που ορισμένοι εξ ημών - και ειδικότερα το Συμβούλιο - ευχόμαστε.
Όσον αφορά την ερώτηση που υπεβλήθη σχετικά με την Αυστρία, θα επαναλάβω όσα είπα προηγουμένως αναφορικά με τη συμμόρφωση της Αυστρίας, μέχρι στιγμής, προς τα άρθρα 6 και 7.
Χάρηκα που άκουσα τον κύριο βουλευτή να χρησιμοποιεί την έκφραση "ad hoc απόφαση": προφανώς και επρόκειτο για μια ad hoc απόφαση, και ήταν μια ad hoc απόφαση η οποία ελήφθη από δεκατέσσερα κράτη μέλη και αφορούσε τις σχέσεις τους με την κυβέρνηση.
Δεν ετίθετο ζήτημα συμπεριφοράς της συγκεκριμένης κυβέρνησης, αλλά της σύνθεσής της, των πολιτικών σχηματισμών που συμμετέχουν σε αυτήν.
Σε κάποια προηγούμενη συζήτηση είχα επισημάνει ότι σήμερα όλοι στην Ευρωπαϊκή Ένωση είμαστε Αυστριακοί.
Και το τονίζω εκ νέου.
Όλοι είμαστε Αυστριακοί επειδή ο χώρος της Ένωσης είναι ενιαίος όσον αφορά τα δικαιώματα, όσον αφορά την ιθαγένεια.
Και εκείνο που επιθυμώ είναι να απολαμβάνω στην Αυστρία τα ίδια δικαιώματα που οι Αυστριακοί πολίτες πρέπει να απολαμβάνουν στη δική μου χώρα.
Κατά συνέπεια, δεν μου αρέσει να με κυβερνά ένα κόμμα του οποίου η συμπεριφορά είναι ρατσιστική και ξενόφοβη και προβαίνει σε ανάλογες δηλώσεις, φαινόμενα έναντι των οποίων είναι θεμιτό να εκφράζουμε κάποιες ανησυχίες.
Η έκφραση αυτών των ανησυχιών λαμβάνει την παρούσα στιγμή διμερή πολιτική διάσταση και δεν κινείται σε επίπεδο Ευρωπαϊκής Ένωσης, διότι στο συγκεκριμένο επίπεδο δεν πρόκειται να ληφθεί οποιαδήποτε απόφαση παρά μόνον σε περίπτωση που διαπιστωθεί παραβίαση των διατάξεων των άρθρων 6 και 7 της Συνθήκης του Αμστερνταμ.
Οπότε, κύριε βουλευτά, εκείνο που οφείλουμε να εκτιμήσουμε στο μέλλον είναι κατά πόσο η συμπεριφορά του FPΦ αποστασιοποιείται από τα ιδεολογικά πρότυπα που σημάδευσαν το παρελθόν του, διότι πρόκειται εδώ για ένα στοιχείο θεμελιώδους σημασίας.
Είναι σημαντικό να ξεκαθαρίσει το FPΦ εάν παραμένει προσηλωμένο στις αρχές που ενέπνευσαν το ύφος των προγενέστερων διακηρύξεών του, και συγκεκριμένα εάν παραμένει δέσμιο των προσωπικοτήτων που προέβησαν σε παρόμοιες διακηρύξεις, διότι σε αντίθετη περίπτωση δεν βλέπω άλλη διέξοδο από το να διατηρούν τα υπόλοιπα κράτη μέλη τις ίδιες επιφυλάξεις έναντι της αυστριακής κυβέρνησης, με όλες τις συνέπειες που επιφέρει παρόμοια στάση.
Και όπως προανέφερα, αυτό ισχύει αποκλειστικά και μόνο σε διμερές επίπεδο.
Οι Αυστριακοί έχουν κάθε δικαίωμα να επιλέξουν την κυβέρνηση που επιθυμούν.
Αλλά και εμείς, με τη σειρά μας, έχουμε κάθε δικαίωμα να διατηρήσουμε την άποψή μας σχετικά με την αυστριακή κυβέρνηση.
Αξιότιμε κύριε Προεδρεύων του Συμβουλίου, αναφέρατε ότι στην Αυστρία έχει αναλάβει την εξουσία ένα κόμμα το οποίο έχει προβεί δημοσίως σε ρατσιστικά σχόλια.
Εδώ σε εμάς, στο Ευρωπαϊκό Κοινοβούλιο, μιλούν οι άνθρωποι και όχι τα κόμματα.
H απάντησή σας λοιπόν στην ερώτηση του κ. Dupuis παραπέμπει στο εξής, ότι οι κυρώσεις που υιοθέτησαν από κοινού οι δεκατέσσερις αρχηγοί κρατών και κυβερνήσεων έχουν διμερή χαρακτήρα.
Είναι λοιπόν δυνατόν να άρουμε και διμερώς τις κυρώσεις, με άλλα λόγια μπορεί ένα μεμονωμένο κράτος μέλος να αποφασίσει να άρει τις κυρώσεις και να επαναφέρει τις συνήθεις σχέσεις;
Αν όντως συμβαίνει αυτό, πότε θα ελευθερώσει το Συμβούλιο επισήμως τους αυστριακούς πολίτες από αυτό το μαρτύριο της παραβίασης των δημοκρατικών τους δικαιωμάτων;
Μήπως θα πρέπει κάθε κράτος μέλος μεμονωμένα να άρει τις κυρώσεις προτού το Συμβούλιο λογικευτεί και καταργήσει την απόφαση αυτή;
Η κυρία βουλευτής δεν πρέπει να άκουσε καλά αυτό που είπα, ή ίσως υπήρξε λάθος στη διερμηνεία.
Ποτέ δεν ανέφερα ότι η αυστριακή κυβέρνηση είναι μια ρατσιστική κυβέρνηση.
Αυτό θα πρέπει να καταστεί σαφές.
Γνωρίζω προσωπικά ανθρώπους που συμμετέχουν σε αυτή την αυστριακή κυβέρνηση, με τους οποίους έχω συνεργαστεί στο παρελθόν και με τους οποίους ελπίζω ότι θα συνεχίσω να συνεργάζομαι στο μέλλον, που σε καμία περίπτωση δεν θα μπορούσαν να χαρακτηριστούν ως φορείς οιασδήποτε μορφής ρατσιστικής ιδεολογίας.
Εκείνο που θέλω να γίνει ξεκάθαρο είναι ότι στους κόλπους της συγκεκριμένης κυβέρνησης υπάρχει ένα κόμμα, ορισμένα ηγετικά στελέχη του οποίου όχι μόνο προέβησαν σε ιδιαίτερα σοβαρές δηλώσεις επί θεμάτων ρατσισμού και ξενοφοβίας, αλλά επιπλέον έφθασαν σε σημείο να υποβάλουν, σε εσωτερικό επίπεδο, προτάσεις νομοθετικού περιεχομένου από τις οποίες αναδεικνύεται σαφέστατα μια ρατσιστική ιδεολογία.
Και μέχρι σήμερα δεν έχουμε δει το FPΦ να προβαίνει σε καμία δήλωση με την οποία να απαρνείται εξ ολοκλήρου την προσήλωσή του σε παρόμοιες ιδεολογίες.
Όσο για τη δεύτερη ερώτηση που θέσατε, η απάντηση είναι "ναι".
Οποιαδήποτε χώρα έχει τη δυνατότητα να αποστασιοποιηθεί από τη δεσμευτική θέση που ανελήφθη μεταξύ των Δεκατεσσάρων.
Πρόκειται για δεκατέσσερις ελεύθερες χώρες, οι οποίες έλαβαν απρόσκοπτα την απόφαση να εκφράσουν στην Αυστρία, σε διμερές επίπεδο, τη δυσαρέσκειά τους για τη λύση που επιλέχθηκε όσον αφορά το σχηματισμό της κυβέρνησης.
Η καθεμιά από αυτές τις χώρες, ωστόσο, έχει ανά πάσα στιγμή την ευχέρεια να αποστασιοποιηθεί από αυτή την αλληλέγγυα θέση.
Όπως αποφάσισε, ελεύθερα και απρόσκοπτα, να τηρήσει κοινή στάση με τις άλλες χώρες, έτσι ακριβώς μπορεί αύριο ή μεθαύριο, εντελώς ανεμπόδιστα, να αποφασίσει να διαχωρίσει τη θέση της εάν τυχόν αντιληφθεί με διαφορετικό τρόπο την εξέλιξη της κατάστασης στην Αυστρία.
Από την άλλη, η κυρία βουλευτής ερωτά πότε σκοπεύει το Συμβούλιο να επιτρέψει στον αυστριακό λαό να απαλλαγεί από αυτή την πίεση.
Καταρχάς, δεν υφίσταται καμία απόφαση του Συμβουλίου.
Όπως προανέφερα, έχουμε την απόφαση των δεκατεσσάρων χωρών.
Και το συγκεκριμένο ζήτημα δεν τίθεται σε επίπεδο Ευρωπαϊκής Ένωσης.
Θα ήθελα να καταστήσω σαφές ότι, όσον αφορά την επίσημη λειτουργία των θεσμικών οργάνων της Ευρωπαϊκής Ένωσης, η Αυστρία είχε μέχρι σήμερα πλήρη και ολοκληρωτική συμμετοχή, και η συμμετοχή της αυτή θα διατηρηθεί στο μέλλον.
Εκείνο που δεν μπορούμε να απαιτήσουμε, κυρία βουλευτά, είναι να αισθάνονται άνετα κάποια μέλη των κυβερνήσεων της Ευρωπαϊκής Ένωσης όταν παρακάθονται δίπλα σε άτομα τα οποία, κατά την εκτίμησή τους, πρεσβεύουν ιδεολογίες που αναμφισβήτητα φέρνουν στο νου μια άλλη ιστορική εποχή και αναβιώνουν φαντάσματα του παρελθόντος στην Ευρώπη.
Εδώ έχουμε ένα πρόβλημα συνείδησης του καθενός.
Σε ό,τι με αφορά προσωπικά, δεν μου αρέσει να κάθομαι δίπλα σε φασίστες.
Ερώτηση αριθ.
3 του κ.
(H-0151/00)
Θέμα: Ενέργεια για τη Δημοκρατία - ΟΔΓ Ό χειμώνας που διανύουμε είναι ένας από τους βαρύτερους χειμώνες των τελευταίων δεκαετιών δεδομένου ότι έχει πλήξει σημαντικά αρκετές ευρωπαϊκές χώρες.
Μεταξύ αυτών που επλήγησαν είναι και η Ο.Δ. Γιουγκοσλαβίας που επιπροσθέτως αντιμετωπίζει το εμπάργκο στα καύσιμα κι έτσι δεν θερμαίνονται νοσοκομεία και σχολεία που αναγκάστηκαν να αναστείλουν ή να περιορίσουν τη λειτουργία τους.
Σε κάποιες περιπτώσεις, η έλλειψη σε καύσιμα κόστισε ανθρώπινες ζωές.
Δεδομένου ότι το εμπάργκο συνεχίζεται καθώς και ο δριμύς χειμώνας, προτίθεται το Συμβούλιο να λάβει μέτρα ώστε το γρηγορότερο δυνατό το πρόγραμμα "Ενέργεια για τη Δημοκρατία" να επεκταθεί και να καλυφθούν οι ανάγκες νοσοκομείων και σχολείων;
Ως γνωστόν, κύριε Πρόεδρε, κατόπιν προτάσεως που συζητήθηκε στο Συμβούλιο, και στο πλαίσιο των κυρώσεων στον τομέα της ενέργειας που επιβάλλονται κατά της Ομοσπονδιακής Δημοκρατίας της Γιουγκοσλαβίας, αποφασίστηκε η εφαρμογή κάποιων παρεκκλίσεων προς όφελος δήμων που βρίσκονται στα χέρια δημοκρατικών δυνάμεων.
Επρόκειτο για ένα μέτρο με το οποίο προσβλέπαμε να απευθύνουμε ένα μήνυμα συμπαράστασης στις δημοκρατικές δυνάμεις και, ταυτόχρονα, να ενθαρρύνουμε όλους εκείνους οι οποίοι, μέσα στη Δημοκρατία της Γιουγκοσλαβίας, παρ' όλες τις αντίξοες συνθήκες που έχουν να αντιμετωπίσουν, μάχονται για να διατηρήσουν μια συμπεριφορά και μια στάση περισσότερο σύμφωνες προς την προάσπιση των δημοκρατικών δικαιωμάτων και θέσεις οι οποίες στρέφονται περισσότερο προς το συμφέρον του γιουγκοσλαβικού λαού.
Το συγκεκριμένο πρόγραμμα εφαρμόστηκε στην αρχή σε δύο δήμους όπου η αντιπολίτευση διέθετε την πλειοψηφία.
Στη συνέχεια, κατόπιν προτάσεως διαφόρων κρατών μελών, η Ευρωπαϊκή Ένωση αποφάσισε να επεκτείνει αυτό το καθεστώς σε άλλους πέντε δήμους.
Πρόκειται για μια πολύπλοκη διαδικασία, για μια διαδικασία που συνεπάγεται μεγάλο και βαρύ κόστος για τον προϋπολογισμό, και η Επιτροπή κατέβαλε εντονότατες προσπάθειες σε αυτό το επίπεδο, ώστε να εξεύρει τα απαραίτητα χρηματοδοτικά μέσα για να αντεπεξέλθει στην προαναφερόμενη επέκταση των δράσεων.
Ευελπιστούμε ότι το συγκεκριμένο μήνυμα που απευθύνει η Ευρωπαϊκή Ένωση θα εισακουστεί από τις δημοκρατικές δυνάμεις στη Σερβία.
Εκφράζουμε τη βαθύτατη λύπη μας για το γεγονός ότι είμαστε υποχρεωμένοι να διατηρήσουμε το καθεστώς επιβολής κυρώσεων στον ενεργειακό τομέα κατά της Γιουγκοσλαβίας, αλλά αυτό εντάσσεται σε μια δέσμη μέτρων τα οποία κρίθηκε ότι συνιστούν μια μορφή άσκησης πιέσεων κατά του καθεστώτος, και ειδικότερα μια μορφή πίεσης που στρέφεται κατά του τρόπου με τον οποίο ο κύριος Μιλόσεβιτς καθοδηγεί εκείνη τη χώρα.
Είναι προφανές ότι τα μέτρα αυτά πλήττουν τον άμαχο πληθυσμό.
Αυτό το γνωρίζουμε καλά.
Αλλά οφείλουμε να αντιληφθούμε ότι η πολιτική κατάσταση που επικρατεί στη Γιουγκοσλαβία, όπως και ο τρόπος με τον οποίο συνεχίζει να συμπεριφέρεται ο κύριος Μιλόσεβιτς σε διεθνές επίπεδο, αιτιολογεί πλήρως, σύμφωνα με την μέχρι τώρα ομόφωνη εκτίμηση του Συμβουλίου, τη συνέχιση της επιβολής παρόμοιων κυρώσεων.
Είμαστε μάρτυρες μιας ταχύρρυθμης, θα έλεγα, προετοιμασίας ενός νέου γύρου του βρώμικου πολέμου κατά της Γιουγκοσλαβίας, κατά του λαού της, και τα όσα γίνονται έξω από το Κοσσυφοπέδιο αυτές τις μέρες το μαρτυρούν.
Από την άλλη, όπως ακούσαμε και σήμερα, το περιβόητο πρόγραμμα "Ενέργεια για τη Δημοκρατία" δεν είναι παρά ένας βάρβαρος εκβιασμός του ΝΑΤΟ και της Ευρωπαϊκής Ένωσης σε βάρος του γιουγκοσλαβικού λαού για την επιβολή της Νέας Τάξης τους, την πλήρη υποταγή του λαού αυτού.
Το ερώτημα που τίθεται είναι εάν ένας λαός έχει το δικαίωμα να καθορίζει τις τύχες του, να διαλέγει την κυβέρνησή του.
Και στη Γιουγκοσλαβία, ο λαός αποφάσισε δημοκρατικά, έχει την κυβέρνηση και τον πρόεδρό του.
Μας αρέσει ή όχι, έτσι είναι!
Πώς μπορούμε να χαρακτηρίσουμε τη λογική που θέλει για να τιμωρηθεί ο υποτιθέμενος καταπιεστής ενός λαού να τιμωρούνται τα υποτιθέμενα θύματά του;
Κύριε Πρόεδρε, αυτό έγινε με τους βάρβαρους βομβαρδισμούς, αυτό γίνεται με τον αποκλεισμό της Γιουγκοσλαβίας σε καύσιμα.
Πρόκειται για την ενίσχυση μιας πολιτικής γενοκτονίας εναντίον ενός λαού που δεν δέχεται τις επιλογές που θέλουν να επιβάλουν ΗΠΑ, ΝΑΤΟ και Ευρωπαϊκή Ένωση.
Το ερώτημα που τίθεται είναι: επειδή ήδη, λόγω του ψύχους, είχαμε μεγάλο αριθμό νεκρών, θα σταματήσει ο αποκλεισμός σε καύσιμα και θα αφεθεί ο γιουγκοσλαβικός λαός ελεύθερος να καθορίσει τις τύχες του;
Κύριε Πρόεδρε, οφείλω να ομολογήσω ότι όντως με παραξενεύει το ότι χρησιμοποιείται η λέξη "γενοκτονία" για να χαρακτηρισθεί μια επιχείρηση κατά της γιουγκοσλαβικής κυβέρνησης, της ίδιας αυτής κυβέρνησης που διέπραξε στο Κοσσυφοπέδιο μια σειρά ενεργειών οι οποίες στοιχειοθετούν ακριβώς ένα τέτοιο είδος συμπεριφοράς.
Όπως επίσης, δεν μπορώ να μη σας υπενθυμίσω ότι η συγκεκριμένη αυτή κυβέρνηση υπήρξε παλαιότερα υπαίτιος της εμφάνισης πολλών και διαφορετικών καταστάσεων αποσταθεροποίησης, στη Βοσνία-Ερζεγοβίνη και στην Κροατία, ενώ αποτελούσε συστηματικά έναν παράγοντα αποσταθεροποίησης ολόκληρης της περιοχής.
Αντιλαμβάνομαι πολύ καλά τι εννοεί ο κύριος βουλευτής όταν επισημαίνει πως είναι ανάγκη ο κάθε λαός να καθορίζει τις τύχες του.
Αυτό ακριβώς επιθυμούμε και εμείς.
Θα θέλαμε, ωστόσο, αυτό να σημαίνει ελεύθερη πρόσβαση στα μέσα μαζικής ενημέρωσης, κατοχύρωση της απόλυτης ελευθερίας της έκφρασης της αντιπολίτευσης, πλήρης και απρόσκοπτη απόλαυση των ατομικών δικαιωμάτων, ελευθεριών και εγγυήσεων, εγκαθίδρυση του κράτους δικαίου και απόλυτη διαφάνεια της λειτουργίας των θεσμών.
Αν νομίζει ο κύριος βουλευτής ότι όλα αυτά ισχύουν στην περίπτωση της Σερβίας, τότε ας μας το πει και το πρόβλημα λύθηκε ...
Ερώτηση αριθ.
4 της κ.
(H-0155/00):
Θέμα: Απογραφή των καταδικασμένων εις θάνατον πολιτών της Ευρωπαϊκής Ένωσης Λόγω της μη απάντησης από το Συμβούλιο στην ερώτηση P-2697/99, κατά παράβαση των προβλεπόμενων προθεσμιών από τον Κανονισμό του Ευρωπαϊκού Κοινοβουλίου,
Γνωρίζει ή δεν γνωρίζει το Συμβούλιο τον αριθμό, την ταυτότητα, τη δικαστική κατάσταση, τις συνθήκες κράτησης και την προσωπική και οικογενειακή κατάσταση των πολιτών από τα κράτη μέλη της Ευρωπαϊκής Ένωσης που είναι καταδικασμένοι εις θάνατον στον υπόλοιπο κόσμο;
Έχει καταρτίσει κάποια σχετική απογραφή και μπορεί να τη διαβιβάσει στην ανωτέρω βουλευτή του Ευρωπαϊκού Κοινοβουλίου;
Εάν το Συμβούλιο αγνοεί την πληροφορία αυτή, δεν θεωρεί απαραίτητο να αναλάβει δράσεις με σκοπό την καθιέρωση συστηματικού ελέγχου των περιπτώσεων αυτών, και ποιές δράσεις θεωρεί κατάλληλες για την κάλυψη αυτής της έλλειψης ενημέρωσης;
Η ερώτηση που θέτει η κυρία βουλευτής είναι σημαντική, αλλά οφείλω να ομολογήσω πως το Συμβούλιο δεν έχει στη διάθεσή του τις αιτούμενες πληροφορίες σχετικά με μια απογραφή των καταδικασμένων σε θάνατο πολιτών της Ευρωπαϊκής Ένωσης σε τρίτες χώρες.
Έχουμε ωστόσο - και θα επιθυμούσα να το καταστήσω σαφές - μια δράση που προωθείται αυτή τη στιγμή και αφορά την προξενική συνεργασία μεταξύ των κρατών μελών με σκοπό την παρακολούθηση και τη διαφύλαξη των συμφερόντων και των δικαιωμάτων των πολιτών οιουδήποτε κράτους μέλους σε τρίτες χώρες, ιδίως σε περιπτώσεις πολιτών που καταδικάζονται σε θάνατο.
Προς το συγκεκριμένο αυτό σκοπό, και κάθε φορά που ένας πολίτης κάποιου κράτους μέλους απειλείται να καταδικαστεί σε θάνατο σε μια τρίτη χώρα, δρομολογείται σήμερα μια διαδικασία συντονισμού, βάσει της οποίας θα γίνονται διαβήματα προς τις κυβερνήσεις των εν λόγω χωρών, από κοινού και με συντονισμένο τρόπο, εκ μέρους των αποστολών της Ευρωπαϊκής Ένωσης σε αυτές τις χώρες.
Στο πλαίσιο αυτού του συντονισμού που προωθείται ανάμεσα στις αποστολές των κρατών μελών θα υπάρχει επίσης ανταλλαγή πληροφοριών σχετικά με τους πολίτες που ενδέχεται να απειλούνται με θανατική ποινή.
Εκτιμώ, συνεπώς, ότι θα φθάσει κάποτε η στιγμή όπου θα είμαστε σε θέση να δώσουμε συγκεκριμένη απάντηση σε αυτή την ερώτηση, και ειδικότερα όπου θα μπορούμε να διαθέτουμε ακριβείς και ενημερωμένες πληροφορίες.
Αλλά αυτό θα εξαρτηθεί, βεβαίως, από το κατά πόσο θα εξελιχθεί η συγκεκριμένη προξενική συνεργασία που η Ευρωπαϊκή Ένωση προσπαθεί σήμερα να εδραιώσει.
Κύριε Προεδρεύοντα του Συμβουλίου, θα ήθελα να σας ευχαριστήσω για τα λόγια σας αλλά όχι για το περιεχόμενό τους.
Θέλω να πω ότι σας ευχαριστώ για το ενδιαφέρον σας, αλλά όχι για το περιεχόμενο - επιμένω - της πληροφορίας που μου μεταφέρει.
Και δεν οφείλεται σε έλλειψη χρόνου, γιατί η βουλευτής έχει υποβάλει την εν λόγω ερώτηση στο Συμβούλιο εδώ και τρεις μήνες και το Συμβούλιο δεν απάντησε γραπτώς.
Δεν απάντησε στην προβλεπόμενη προθεσμία και απαντά τώρα, προφορικά, με καθυστέρηση δύο μηνών.
Δεν νομίζετε, κύριε Προεδρεύοντα, ότι ένας κατάλογος των Ευρωπαίων πολιτών καταδικασμένων σε θάνατο στον κόσμο θα ήταν ένα πολύ χρήσιμο μέσο για την υπεράσπιση του δικαιώματος στη ζωή, για να υπερασπίζονται οι πολιτικοί θεσμοί της Ευρωπαϊκής Ένωσης το δικαίωμα στη ζωή;
Δεν πιστεύετε ότι είναι αρκετά δύσκολο να αποδεχτεί κανείς ότι μια οικονομική και πολιτική δύναμη όπως η Ευρώπη, ικανή να κατασκευάζει δορυφόρους, να στέλνει ανθρώπους στη σελήνη, να δημιουργεί ένα κοινό νόμισμα, - επιτέλους - μια μεγάλη δύναμη, είναι ανίκανη να μάθει πόσοι Ευρωπαίοι πολίτες είναι καταδικασμένοι σε θάνατο στον κόσμο;
Δεν πιστεύετε ότι αυτό είναι αρκετά δύσκολο να το κατανοήσουν οι Ευρωπαίοι πολίτες;
Γνωρίζω ότι ζητάμε τη συναίνεση των κρατών μελών, αλλά δεν νομίζετε ότι αυτό που ζητάμε ουσιαστικά είναι μια πολιτική βούληση την οποία, μέχρι σήμερα, δεν έχω δει πουθενά;
Κυρία βουλευτά, υποβάλατε δύο ερωτήσεις.
Η πρώτη αφορά την απάντηση που έδωσε το Συμβούλιο και πόσον καιρό χρειάστηκε για να τη δώσει.
Επί του προκειμένου, όπως θα γνωρίζετε, τίθενται ζητήματα διαδικασίας που έχουν να κάνουν με τις προθεσμίες οι οποίες καθορίσθηκαν μονομερώς από το Ευρωπαϊκό Κοινοβούλιο.
Το Συμβούλιο δεν έλαβε μέρος στη διαδικασία έγκρισης των προθεσμιών, ουδέποτε αποδέχθηκε αυτές τις προθεσμίες, άρα η θέση του Συμβουλίου είναι ότι θα επανέρχεται συστηματικά σε αυτό το ζήτημα.
Όσο για το άλλο θέμα που εγείρετε, θα ήθελα να πω ότι παραδέχομαι πως έχετε απόλυτο δίκιο και ότι πρόκειται για μια υπόθεση η οποία προφανώς θα πρέπει να συμπεριληφθεί όσο το δυνατόν συντομότερα στην ημερήσια διάταξη των εργασιών μας σε αυτό τον τομέα.
Αυτά που λέτε είναι απολύτως λογικά.
Όντως, είναι πολύ σημαντικό η Ευρωπαϊκή Ένωση - η οποία, όπως επισημαίνετε, είναι μια δύναμη και δημιουργεί διάφορα μέσα και μια σειρά μηχανισμών με σκοπό την ίδια της την ενδυνάμωση - να βρεθεί σε θέση να προασπίζει καταλλήλως τα δικαιώματα των πολιτών της στο εξωτερικό.
Αλλά θα κατανοείτε επίσης ότι η προξενική συνεργασία στο πλαίσιο της Ευρωπαϊκής Ένωσης συνιστά μια πρακτική που άρχισε να προωθείται προσφάτως.
Η συστηματική προώθηση κάποιων μορφών διασύνδεσης και προξενικής συνεργασίας, όπως και ορισμένων μορφών συντονισμού για την από κοινού δρομολόγηση προξενικών δράσεων, είναι κάτι που δεν άρχισε να εφαρμόζεται παρά μόνο τα τελευταία χρόνια.
Υποθέτω μάλιστα ότι έρχεται με καθυστέρηση.
Οπότε, θεωρώ ότι πράγματι έχετε απόλυτο δίκιο και ότι οι πιέσεις που ασκείτε στο Συμβούλιο σχετικά με αυτά τα θέματα είναι, κατά τη γνώμη μου, καλοδεχούμενες.
Ας μου επιτραπεί να προσθέσω ότι συμμερίζομαι την άποψη της κ. Rosa Dνez και επίσης συμμερίζομαι το ότι η Ευρωπαϊκή Ένωση έχει την ικανότητα να στείλει έναν άνθρωπο στη σελήνη, αλλά δεν το έχει αποδείξει ακόμη.
Είναι μια πρόκληση στην οποία δεν έχουμε ακόμη ανταποκριθεί, αλλά κατανοώ ποια θα ήταν η σημασία αυτής της επιβεβαίωσης.
Ερώτηση αριθ.
5 του κ.
(H-0158/00):
Θέμα: Το Κοινοβούλιο και η Ευρατόμ Προτίθεται το Συμβούλιο να απευθύνει γενικό αίτημα για γνωμοδότηση του Κοινοβουλίου σχετικά με τις διεθνείς συμφωνίες στο πλαίσιο της Ευρατόμ, ώστε να συμβάλει στην διαδικασία KEDO (Οργανισμός Ενεργειακής Ανάπτυξης της Κορεατικής Χερσονήσου) που συμφωνήθηκε το 1998 μεταξύ Επιτροπής και Κοινοβουλίου, και εάν όχι, προτίθεται το Συμβούλιο να καλεί το Κοινοβούλιο να γνωμοδοτεί για κάθε χωριστή συμφωνία και, πάντως, για την Συμφωνία με την Ουκρανία που σήμερα βρίσκεται επί τάπητος καθώς και για την προετοιμαζόμενη συμφωνία ΗΠΑ-Ευρατόμ για τη σύντηξη;
Προτίθεται το Συμβούλιο να επισημοποιήσει τη διαδικασία KEDO, τροποποιώντας τη Συνθήκη Ευρατόμ κατά τη ΔΚΔ, ή τουλάχιστον να την καθιερώσει ως Διοργανική Συμφωνία για την Ευρατόμ μεταξύ των τριών οργάνων ώστε να αντισταθμίσει έτσι τις δημοκρατικές αδυναμίες της Συνθήκης Ευρατόμ;
Συμφωνεί το Συμβούλιο ότι, ως το έτερον σκέλος της αρμόδιας για τον προϋπολογισμό αρχής, το Κοινοβούλιο πρέπει να κληθεί να γνωμοδοτήσει εκ των προτέρων σχετικά με το επικείμενο δάνειο Ευρατόμ προς την Ουκρανία για τους k2/r4, δεδομένων ιδίως των προσφάτων συμβάντων ασφαλείας τόσο στο Khmelnitsky όσο και στο Rivne, καθώς και της πτώσης στην παραγωγή και κατανάλωση ηλεκτρικής ενέργειας και της αναστολής των μεταρρυθμίσεων της ενεργειακής αγοράς, που θέτουν ακόμη περισσότερο εν αμφιβόλω τόσο τη βιωσιμότητα όσο και την εξόφληση του δανείου αυτού;
Κύριε Πρόεδρε, το άρθρο 101 της Συνθήκης Ευρατόμ αποτελεί τη νομική βάση για τη σύναψη διεθνών συμφωνιών στον τομέα της πυρηνικής ενέργειας, όπως είναι η προκειμένη περίπτωση της συμφωνίας προσχώρησης της Ευρωπαϊκής Κοινότητας Ατομικής Ενέργειας στον Οργανισμό Ενεργειακής Ανάπτυξης της Κορεατικής Χερσονήσου (KEDO).
Το προαναφερόμενο άρθρο ορίζει ότι για τις συμφωνίες και τις συμβάσεις που συνάπτονται με τρίτες χώρες θα διεξάγονται διαπραγματεύσεις από την Επιτροπή, με βάση κατευθύνσεις που θα καθορίζονται από το Συμβούλιο, και θα υπογράφονται από την Επιτροπή κατόπιν σχετικής εγκρίσεως του Συμβουλίου, το οποίο θα λαμβάνει απόφαση με ειδική πλειοψηφία.
Το Συμβούλιο οφείλει να τηρεί και να εφαρμόζει τις διατάξεις που θεσπίζονται στη Συνθήκη Ευρατόμ, η οποία δεν προβλέπει για τα συγκεκριμένα θέματα - πρόκειται για κάτι που έχει να κάνει με τις Συνθήκες - τη διαβούλευση με το Ευρωπαϊκό Κοινοβούλιο.
Οφείλω να σας υπενθυμίσω ότι το Συμβούλιο δεν δικαιούται να προβαίνει, ως θεσμικό όργανο, σε οιαδήποτε τροποποίηση της Συνθήκης, κάτι που είναι φυσιολογικό, οπότε ένα τέτοιο ζήτημα θα πρέπει κανονικά να τεθεί αποκλειστικά στο πλαίσιο της Διακυβερνητικής Διάσκεψης.
Υπό την ιδιότητά μου ως πρόεδρος της ομάδας προπαρασκευής, δεν θα παραλείψω να μεταφέρω και αυτό το αίτημα το οποίο απευθύνεται στη Διακυβερνητική Διάσκεψη.
Σε ό,τι αφορά τα ερωτήματα που υποβάλλονται αναφορικά με τους πυρηνικούς σταθμούς της Ουκρανίας των οποίων τα ονόματα δυσκολεύομαι να διαβάσω - το Khmelnitsky και το Rivne -, σας υπενθυμίζω ότι η Επιτροπή είναι αρμόδια να προβαίνει στην τεχνική αξιολόγηση των πυρηνικών σταθμών, ώστε να αποφασίσει εάν αυτοί μπορούν να συνεχίσουν να λειτουργούν ή εάν πρέπει να παύσει η δραστηριότητά τους.
Τον Μάρτιο του 1994, το Συμβούλιο εξέδωσε μια απόφαση με την οποία εξουσιοδοτεί την Επιτροπή να παρέχει δάνεια στο πλαίσιο της Ευρατόμ, μέχρις ανωτάτου ορίου 1.100 εκατομμυρίων ευρώ, με σκοπό τη συμβολή στη χρηματοδότηση δραστηριοτήτων οι οποίες προσβλέπουν στη βελτίωση της αποδοτικότητας και της ασφάλειας των πυρηνικών σταθμών σε ορισμένες τρίτες χώρες.
Μέχρι σήμερα, ωστόσο, καμία τρίτη χώρα δεν αξιοποίησε αυτή τη δυνατότητα.
Αλλωστε, η συγκεκριμένη διαδικασία θεμελιώνεται στη Συνθήκη Ευρατόμ και, συνεπώς, επίσης δεν προϋποθέτει τη διαβούλευση με το Ευρωπαϊκό Κοινοβούλιο.
Εν κατακλείδι, τα ερωτήματα που υποβάλλονται εντάσσονται στο πλαίσιο ενός λεπτού προβληματισμού ο οποίος, όπως γνωρίζουμε, έχει κατά καιρούς τεθεί σε αυτό το Σώμα στη διάρκεια των τελευταίων ετών και που αποβλέπει στην αύξηση των αρμοδιοτήτων αυτού του θεσμικού οργάνου.
Προς το σκοπό αυτό, το Κοινοβούλιο έχει χρησιμοποιήσει την εξουσία που διαθέτει ως σκέλος της αρμοδίας επί του προϋπολογισμού αρχής σαν μια θεμιτή μέθοδο άσκησης πιέσεων.
Αναφορικά με τη συγκεκριμένη περίπτωση του KEDO, θα σας υπενθυμίσω ότι το Κοινοβούλιο δέσμευσε, το 1998, τα αντίστοιχα κονδύλια που είχαν διατεθεί εκείνη τη χρονιά, και ότι η κατάσταση μπόρεσε να διευθετηθεί μόνον αφού επιτεύχθηκε συμβιβασμός με την Επιτροπή, στο πλαίσιο του οποίου το προαναφερθέν θεσμικό όργανο πρότεινε να ενημερώνει το Κοινοβούλιο στις αρχές του κάθε έτους για τις υπό διαπραγμάτευση συμφωνίες Ευρατόμ, ούτως ώστε να έχει το Κοινοβούλιο τη δυνατότητα να τις εξετάζει.
Σας ευχαριστώ, κύριε Υπουργέ.
Για να παραμείνω στο θέμα της ΔΔ, το Κοινοβούλιο, βάσει των θεσμικών μεταρρυθμίσεων και, συγκεκριμένα, του κεφαλαίου για τις διαδικασίες λήψης αποφάσεων, θα ζητήσει μάλλον να έχει σύμφωνη γνώμη για τις διεθνείς συμφωνίες και συναπόφαση για άλλα θέματα.
Έχετε λοιπόν κάποια εντύπωση για το πώς ενδέχεται να εξελιχθούν αυτές οι συζητήσεις στη ΔΔ;
Κύριε βουλευτά, το θέμα της επέκτασης της διαδικασίας συναπόφασης σε άλλα ζητήματα νομοθετικού περιεχομένου είναι κάτι το οποίο συζητήθηκε στο πλαίσιο της Διακυβερνητικής Διάσκεψης και, όπως γνωρίζετε, έχει κατά παράδοση εκφραστεί η πλέον ριζοσπαστική θέση, την οποία άλλωστε υποστηρίζουν πολλά κράτη μέλη, ότι δηλαδή όλες οι αποφάσεις νομοθετικού περιεχομένου που λαμβάνονται από το Συμβούλιο με ειδική πλειοψηφία θα πρέπει να υποβάλλονται στη διαδικασία συναπόφασης με το Ευρωπαϊκό Κοινοβούλιο.
Πρόκειται για μια θέση η οποία τυγχάνει ευρείας αποδοχής στους κόλπους της Διακυβερνητικής Διάσκεψης, παρ' όλο που υπάρχουν και κράτη μέλη που τάσσονται υπέρ μιας κατά περίπτωση εξέτασης των υποθέσεων που θα υποβάλλονται στη διαδικασία συναπόφασης, ακόμη και σχετικά με θέματα που άπτονται της νομοθεσίας.
Όσον αφορά την κύρωση των διεθνών συμφωνιών, είχα ήδη την ευκαιρία να θέσω το πρόβλημα στη Διακυβερνητική Διάσκεψη και, σε μια πρώτη συζήτηση επί του θέματος, το συγκεκριμένο πάγιο αίτημα και αυτή η θέση του Ευρωπαϊκού Κοινοβουλίου δεν φάνηκε να απολαμβάνει ευρείας αποδοχής από πλευράς των κρατών μελών, οπότε δεν πιστεύουμε ότι, στην παρούσα φάση, θα μπορέσουν να σημειωθούν ουσιαστικά βήματα αναφορικά με αυτό το θέμα, αν και αυτό θα παραμείνει στην ημερήσια διάταξη, εφόσον όλα ανεξαιρέτως τα θέματα παραμένουν στην ημερήσια διάταξη μέχρι τη λήξη της Διακυβερνητικής.
Δεν θα παύσουμε, παρά ταύτα, να διεξάγουμε διάλογο με το Ευρωπαϊκό Κοινοβούλιο σχετικά με αυτό το θέμα.
Την προσεχή Τρίτη θα έχω μια συνάντηση με την Επιτροπή Συνταγματικών Υποθέσεων, επ' ευκαιρία της οποίας θα συζητήσω αυτό το θέμα και θα παράσχω περισσότερες και λεπτομερέστερες διευκρινίσεις αναφορικά με τον τρόπο που η ομάδα προπαρασκευής της Διακυβερνητικής Διάσκεψης χειρίζεται παρόμοιες υποθέσεις, και ειδικότερα πώς αντιμετωπίζει τον κατάλογο των αιτημάτων και των προτάσεων που υπεβλήθησαν από το Ευρωπαϊκό Κοινοβούλιο, ένας κατάλογος που ευελπιστούμε ότι θα εμπλουτιστεί με το ψήφισμα που θα εγκριθεί στις 23 του μηνός.
Ερώτηση αριθ.
6 του κ.
(H-0160/00):
Θέμα: Αποζημίωση για τα θύματα του φασιστικού πολέμου Πολλές αποφάσεις ελληνικών δικαστηρίων έχουν επιβεβαιώσει τις αποζημιώσεις που δικαιούνται έλληνες πολίτες ως θύματα του ναζιστικού καθεστώτος, ενώ παραμένουν σε εκκρεμότητα, και δεν έχουν ακόμη καταβληθεί οι πολεμικές επανορθώσεις που οφείλει η Γερμανία στην Ελλάδα, καθώς και η αποπληρωμή του αναγκαστικού κατοχικού δανείου της Γερμανίας από την Τράπεζα της Ελλάδας το 1943.
Σκοπεύει το Συμβούλιο να αναλάβει πρωτοβουλίες για να δοθούν οι νόμιμες αποζημιώσεις στα θύματα του φασιστικού πολέμου και να επιστραφούν τα κατοχικά δάνεια και υπό το φως της πρόσφατης συμφωνίας που υπέγραψε η Γερμανία για την αποζημίωση των καταναγκαστικά εργαζομένων στις γερμανικές βιομηχανίες ύψους 10 δις μάρκων, λαμβάνοντας υπόψη ότι μετά την ενοποίηση της Γερμανίας δεν ισχύει ούτε ο τυπικός λόγος που προέβαλε η Γερμανία για την ικανοποίηση των παραπάνω νόμιμων και καθα όλα βάσιμων διεκδικήσεων;
Κύριε βουλευτά, η απάντηση σε αυτή την ερώτηση είναι πολύ εύκολη: το θέμα στο οποίο αναφέρεται η ερώτηση δεν είναι της αρμοδιότητας του Συμβουλίου αλλά εντάσσεται στο πλαίσιο των διμερών σχέσεων ανάμεσα στην Ελλάδα και τη Γερμανία.
Κατά συνέπεια, το Συμβούλιο δεν είναι αρμόδιο να προχωρήσει σε οποιοδήποτε διάβημα, και συγκεκριμένα σε αυτά που προτείνει ο κύριος βουλευτής.
Κύριε Πρόεδρε, θα μου επιτρέψετε να θεωρήσω την απάντηση του κυρίου προεδρεύοντα ως απάντηση Ποντίου Πιλάτου.
Πώς έχουν τα πράγματα;
Στα χρόνια της κατοχής, η γερμανική κατοχική κυβέρνηση ανάγκασε την ελληνική κατοχική κυβέρνηση να της δώσει δάνειο, που σήμερα με τους τόκους και τον πληθωρισμό ανέρχεται γύρω στα 25 δισεκατομμύρια δολλάρια.
Είναι ένα δάνειο υπογεγραμμένο, είναι μια υποχρέωση.
Πρόκειται λοιπόν, για να πιάσουμε αυτό το θέμα, για ζήτημα συναλλαγών ανάμεσα σε δύο χώρες μέλη της Ευρωπαϊκής Ένωσης και δεν μπορεί το Συμβούλιο της Ευρώπης να κλείνει τα μάτια μπροστά στο γεγονός, λόγω της ισχύος της προφανώς, ότι η Γερμανία αρνείται να ανταποκριθεί στις υποχρεώσεις της.
Η ίδια εισπράττει μέχρι τελευταίας δεκάρας τα δάνεια που κάνει.
Το άλλο είναι οι τεράστιες καταστροφές που προκάλεσε με τα στρατεύματα κατοχής της η Γερμανία στην Ελλάδα.
Αυτό ανέρχεται γύρω στα 40 δισεκατομμύρια δολλάρια.
Σε άλλες χώρες πλήρωσε.
Στην Ελλάδα δεν πληρώνουν.
Γιατί;
Φυσικά και οι ελληνικές κυβερνήσεις έχουν ευθύνη, αλλά κάποτε πρέπει αυτά να αναλυθούν.
Κατά καιρούς η Γερμανία αναγνώρισε αυτή την υποχρέωσή της.
Όμως, με διάφορα προσχήματα δεν την εκπλήρωσε.
Τώρα και οι δικαιολογίες εξέλιπαν, άρα είναι υποχρεωμένη να πληρώσει και το Συμβούλιο δεν μπορεί να νίπτει τας χείρας του.
Θεωρώ απαράδεκτη την απάντηση του κυρίου προεδρεύοντα.
Θα ήθελα να διαβεβαιώσω τον κύριο βουλευτή ότι το Συμβούλιο είναι απολύτως διατεθειμένο να παρέμβει σε αυτή την υπόθεση, άπαξ και ο κύριος βουλευτής ξεκαθαρίσει σε ποια νομική βάση, δυνάμει των Συνθηκών, θα μπορούσε να θεμελιώσει τη συγκεκριμένη παρέμβασή του.
Ερώτηση αριθ.
7 της κ.
(H-0162/00):
Θέμα: Ενισχύσεις στις ευρωπαϊκές ταινίες Οι ευρωπαϊκές ταινίες είναι πολύ σημαντικές για την πολιτιστική ποικιλομορφία των χωρών αλλά και της Ευρώπης.Ωστόσο, στη Σουηδία, το 80-90% των ταινιών που παίζονται είναι αμερικανικές.
Σήμερα, το επιτρεπόμενο επίπεδο κρατικών ενισχύσεων στην ΕΕ για την παραγωγή ταινιών είναι 50%.
Σύμφωνα με πληροφορίες, η Επιτροπή εξετάζει το ενδεχόμενο μείωσης του επιπέδου κρατικών ενισχύσεων σε 30% κατ' ανώτατο όριο, γεγονός που θα απειλούσε την ευρωπαϊκή παραγωγή ταινιών, δεδομένου ότι η παραγωγή ταινιών είναι δαπανηρή και ενέχει μεγάλους εμπορικούς κινδύνους, ιδίως στις μικρές χώρες.
Συμφωνεί το Συμβούλιο ότι οι κρατικές ενισχύσεις είναι σημαντικές για την προώθηση της ευρωπαϊκής κουλτούρας;
Δεν εκτιμά το Συμβούλιο ότι είναι σημαντικό να προωθηθεί μια πολύμορφη ευρωπαϊκή παραγωγή ταινιών;
Κύριε Πρόεδρε, σχετικά με την ερώτηση που έθεσε η κυρία βουλευτής, η οποία είναι εξαιρετικά σημαντική, δεν διαθέτουμε πληροφορίες σύμφωνα με τις οποίες η Επιτροπή προτίθεται να μειώσει το επίπεδο κρατικών ενισχύσεων που χορηγούνται σε αυτό τον τομέα.
Εξάλλου, το Συμβούλιο γνωρίζει ότι η Επιτροπή, στο πλαίσιο των δραστηριοτήτων της, προβαίνει σε συζητήσεις με τα κράτη μέλη γι' αυτά ακριβώς τα θέματα.
Θα ήθελα να διευκρινίσω ότι η χορήγηση τέτοιου είδους ενισχύσεων για προώθηση δραστηριοτήτων σε εθνικό επίπεδο, πάντα μέσα σε συγκεκριμένα νόμιμα όρια που ορίζονται από τη Συνθήκη, εμπίπτει στο πεδίο των αρμοδιοτήτων και ευθυνών των κρατών μελών.
Από την άλλη, προβλέπεται ότι το ισχύον πρόγραμμα MEDIA-II, όπως και το μελλοντικό πρόγραμμα MEDIA-PLUS, θα συμπεριλαμβάνουν μέτρα που αφορούν τη χορήγηση συμπληρωματικής χρηματοδοτικής ενίσχυσης προκειμένου να αυξηθεί η ευρωπαϊκή παραγωγή κινηματογραφικών ταινιών.
Πρόκειται για μια ουσιαστική κατευθυντήρια γραμμή δράσης που ακολουθεί η Ευρωπαϊκή Ένωση με στόχο να διατηρήσει και να διαφυλάξει την πολιτιστική της πολυμορφία, μια κατευθυντήρια γραμμή η οποία εντάσσεται, άλλωστε, στους γενικούς προσανατολισμούς που εξέφρασε με τη θέση της κατά τις διαπραγματεύσεις στο πλαίσιο του Παγκοσμίου Οργανισμού Εμπορίου, κυρίως όσον αφορά τον οπτικοακουστικό τομέα.
SV) Θέλω να ευχαριστήσω τον εκπρόσωπο του Συμβουλίου για την απάντηση.
Κατ' αρχάς, θέλω να πω ότι υπάρχει πολύ μεγάλη διαφορά μεταξύ της παραγωγής π.χ. αυτοκινήτων, ή φορτηγών και της παραγωγής κινηματογραφικών ταινιών.
Γνωρίζουμε ότι η παραγωγή ταινιών είναι εξαρτημένη από οικονομική ενίσχυση, διότι πρόκειται για έναν συνδυασμό πολιτιστικού στοιχείου και εμπορικής παραγωγής.
Γνωρίζουμε, επίσης, ότι ο ευρωπαϊκός κινηματογράφος, ιδιαίτερα εκείνος που παράγεται στις ελάχιστα διαδεδομένες γλώσσες, δυσκολεύεται να συντηρήσει μια επιθυμητή, μεγάλη παραγωγή ταινιών.
Γι' αυτόν τον λόγο, είναι πολύ σημαντική τόσο η εθνική όσο και η ευρωπαϊκή οικονομική στήριξη των ταινιών, όπως επίσης είναι και οι δυνατότητες να εξακολουθήσει να ισχύει η πρακτική να είναι αποδεκτή η έως και 50% κρατική οικονομική ενίσχυση.
Θα ήθελα, εντούτοις, να ρωτήσω τον εκπρόσωπο του Συμβουλίου αν δεν θεωρεί ότι είναι επίσης σημαντικό να μπορεί, κατ' αυτόν τον τρόπο και χρησιμοποιώντας αυτήν την πρακτική να χορηγείται μια οικονομική ενίσχυση της τάξης του 50% για την παραγωγή ευρωπαϊκών κινηματογραφικών ταινιών στις λιγότερο διαδεδομένες γλώσσες.
Κυρία βουλευτά, λαμβάνοντας υπόψη την κατάσταση που επικαλεστήκατε όσον αφορά τα μικρότερα κράτη της Ένωσης, θα αντιλαμβάνεσθε ότι είμαι ιδιαίτερα ευαίσθητος σε αυτό το θέμα.
Πρόκειται για ένα θέμα το οποίο απασχολεί και εμάς.
Είναι προφανές ότι, ακριβώς λόγω της ιδιομορφίας που συνιστά η πολιτιστική πολυμορφία στους κόλπους της Ευρωπαϊκής Ένωσης και λόγω του ότι είναι αναγκαίο να εγγυηθούμε ότι η συγκεκριμένη ιδιομορφία μάς οδηγεί στο να υπερβαίνουμε την αποκλειστικά οικονομίστικη αντίληψη περί βιομηχανίας του κινηματογράφου, έχει δοθεί στο παρελθόν η άδεια σε όλα τα κράτη μέλη της Ένωσης να συνεχίσουν να χορηγούν ειδικές κρατικές ενισχύσεις προς όφελος της βιομηχανίας του κινηματογράφου.
Ας ελπίσουμε ότι θα υπάρξει δυνατότητα διατήρησης των εν λόγω ενισχύσεων, ευελπιστώντας επίσης ότι αυτές σε καμία περίπτωση δεν θα αντίκεινται στους νέους κανόνες του Παγκοσμίου Οργανισμού Εμπορίου, που θα συζητηθούν συγκεκριμένα επ' ευκαιρία του νέου κύκλου διαπραγματεύσεων που αργά ή γρήγορα αναμένουμε να ξεκινήσει.
Την παρούσα στιγμή, το ανώτατο επίπεδο της ενίσχυσης που χορηγείται υπό μορφή κοινοτικής χρηματοδότησης παραμένει στο 50% του συνολικού κόστους του κάθε σχεδίου, αλλά το παραπάνω ποσοστό θα μπορεί να ανέλθει μέχρι και σε 60% για περιπτώσεις που προβλέπονται ρητώς από το πρόγραμμα.
Δεν έχουμε τη στιγμή αυτή καμία ένδειξη ότι η Επιτροπή εξετάζει το ενδεχόμενο μείωσης αυτού του επιπέδου χρηματοδότησης, πόσον μάλλον στο ύψος και στο ποσοστό που ανέφερε η κυρία βουλευτής.
Ερώτηση αριθ.
8 του κ.
(H-0166/00):
Θέμα: Ενημέρωση πολιτών Μπορεί το Συμβούλιο να εκπονήσει κατάλογο των κομμάτων τα οποία οι εκλογείς μπορούν να ψηφίζουν χωρίς να διατρέχει η χώρα τους τον κίνδυνο να εξοστρακισθεί;
Είναι προφανές, κύριε Πρόεδρε, ότι δεν εμπίπτει στις αρμοδιότητες της Ένωσης να παρεμβαίνει σε διαδικασίες που αφορούν τη συνταγματική τάξη των κρατών μελών, όπως επίσης δεν είναι αρμοδιότητα της Ένωσης να καταρτίζει έναν, ας το πούμε, θετικό κατάλογο των κομμάτων τα οποία οι εκλογείς μπορούν να ψηφίζουν.
Εάν αρχίζαμε να ασχολούμαστε με τέτοιου είδους θέματα, όντως θα διολισθαίναμε σε επικίνδυνες καταστάσεις.
Αυτό δεν σημαίνει ότι πίσω από την ερώτηση δεν υποβόσκει κάποιο πολιτικό νόημα: σε διάφορες χώρες, όπως επί παραδείγματι στη δική μου, ένα ναζιστικό κόμμα ή ένα φασιστικό κόμμα δεν έχουν το δικαίωμα να υποβάλουν αίτηση αναγνώρισης σε ένα συνταγματικό δικαστήριο.
Αρα, τέτοια κόμματα δεν γίνονται αποδεκτά ως νόμιμα κόμματα που δραστηριοποιούνται στο δημοκρατικό βίο.
Αλλες χώρες εφαρμόζουν διαφορετικά συστήματα, και οι χώρες αυτές είναι εξίσου σεβαστές όπως και η δική μου.
Εκείνο που πρέπει να αντιληφθούμε είναι ότι, από τη στιγμή που ζούμε σε έναν διευρυμένο κοινοτικό χώρο, καμία κατάσταση που επικρατεί σε οποιαδήποτε χώρα στον τομέα των δημοκρατικών δικαιωμάτων δεν αφήνει αδιάφορες τις υπόλοιπες χώρες και τους πολίτες τους.
Όλοι ανεξαιρέτως είμαστε Ευρωπαίοι πολίτες, και όλοι είμαστε πολίτες μιας Ευρώπης η οποία διαπνέεται, σε πολιτικό επίπεδο, από ένα θεμελιώδες σύνολο αρχών.
Σε περίπτωση που οι συγκεκριμένες αρχές υπονομεύονται, έχουμε κάθε δικαίωμα αλλά και το χρέος να σημάνουμε συναγερμό.
Τώρα, όσο για καταλόγους επιθυμητών ή ανεπιθύμητων κομμάτων, ας ελπίσουμε ότι κάτι τέτοιο δεν θα υπάρξει ποτέ στους κόλπους της Ευρωπαϊκής Ένωσης.
Ναι, όμως το πρόβλημα είναι ακριβώς ότι για αυτό το πράγμα μιλάμε εδώ.
Επειδή η Αυστρία έχει έναν νομάρχη στο Klagenfurt που εκφράστηκε με έναν τρόπο που εσείς κι εγώ απεχθανόμαστε εξίσου, τιμωρήσατε λοιπόν μια χώρα με κυρώσεις και τιμωρείτε έναν λαό με κυρώσεις, συμπεριλαμβανομένων και εκείνων που έχουν ψηφίσει κατά του εν λόγω κόμματος, χωρίς να έχετε διευκρινίσει πού ακριβώς έγκειται η παράβαση.
Έως τώρα τιμωρείτε μόνο απόψεις όχι πράξεις.
Εάν επρόκειτο για τιμωρία πράξεων τότε ίσως θα έπρεπε να τιμωρηθεί η Δανία για την απαγόρευση εισόδου μεταναστών την οποία το Φιλελεύθερο Κόμμα Αυστρίας δεν εφάρμοσε.
Με άλλα λόγια τιμωρείτε απόψεις και όχι πράξεις.
Θα ήθελα λοιπόν να ξέρω την επόμενη φορά που θα ψηφίσω εάν η Πορτογαλία και άλλες χώρες - εκτός από το Συμβούλιο - θα προτείνουν κυρώσεις κατά της χώρας μου εάν για παράδειγμα η παρούσα κυβέρνηση αναθέσει υπουργεία σε βουλευτές του Λαϊκού Σοσιαλιστικού Κόμματος ή του Καταλόγου Ενότητας, κόμματα που είναι και τα δύο κατά της Οικονομικής και Νομισματικής Ένωσης, ή θα εμποδίσετε την ορκωμοσία μιας κυβέρνησης του κυρίου Fogh Rasmussen της Αριστεράς, εάν βασίζεται σε συμφωνία με το Δανικό Λαϊκό Κόμμα το οποίο σε πολλές εφημερίδες περιγράφεται ως κόμμα που αντιστοιχεί στο Φιλελεύθερο Κόμμα της Αυστρίας.
Θα ήταν χρήσιμες αυτές οι πληροφορίες για τους καταναλωτές.
Αλλά βέβαια ίσως και να μετανιώνουν για την πράξη τους οι 14 επικεφαλής των κυβερνήσεων.
Ο κύριος βουλευτής μάλλον γνωρίζει τι επισημάνθηκε σε προηγούμενες απαντήσεις: στην προκειμένη περίπτωση της Αυστρίας, την οποία ήξερα ότι υπονοούσατε με την ερώτηση που υποβάλατε, δεν κινούμαστε σε κοινοτικό επίπεδο αλλά στο πλαίσιο μιας διαδικασίας που άπτεται των διμερών σχέσεων.
Η στάση που επέλεξαν να τηρήσουν ορισμένα κράτη μέλη έναντι της αυστριακής κυβέρνησης απορρέει από την αρνητική τους εκτίμηση σχετικά με το χαρακτήρα της νέας αυστριακής κυβέρνησης, γεγονός που δεν επηρεάζει τα δρώμενα σε κοινοτικό επίπεδο.
Σε αυτή την περίπτωση δεν κινούμαστε στο πλαίσιο του Συμβουλίου.
Η Ευρωπαϊκή Ένωση δεν αποφάσισε να εφαρμόσει κανένα μέτρο που να συνεπάγεται δυσμενή διάκριση σε βάρος της Αυστρίας.
Αυτοβούλως και απρόσκοπτα, τα δεκατέσσερα κράτη μέλη αποφάσισαν να εκφράσουν τη δυσαρέσκειά τους στις αυστριακές αρχές για το κυβερνητικό σχήμα που επέλεξαν να συγκροτήσουν, και ειδικότερα για το γεγονός ότι επέτρεψαν να συμμετάσχει στην κυβέρνηση ένα κόμμα το οποίο ασπάζεται, ή που κάποτε ασπαζόταν - δεν είναι εύκολο να αντιληφθεί κανείς πότε τελειώνει το παρελθόν και πότε αρχίζει το παρόν στις διακηρύξεις του FPΦ -, μια συγκεκριμένη ιδεολογία και μια ιδιόμορφη μορφή ερμηνείας των ευρωπαϊκών αξιών.
Όμως ο κύριος βουλευτής δεν χρειάζεται κατ' ανάγκην να συγχέει την Οικονομική και Νομισματική Ένωση με το ναζιστικό καθεστώς.
Πρόκειται για δύο πράγματα ελαφρώς διαφορετικά.
Είναι προφανές ότι οποιοδήποτε κόμμα έχει κάθε δικαίωμα να τάσσεται κατά της Οικονομικής και Νομισματικής Ένωσης, ή κατά της Συμφωνίας του Schengen, ή ακόμη να αντιτίθεται σε οτιδήποτε άλλο, μέχρι και στην ίδια την Ευρωπαϊκή Ένωση.
Όπως θα γνωρίζετε, υπάρχουν κόμματα τα οποία τάσσονται κατά της Ευρωπαϊκής Ένωσης, αυτό όμως δεν τα εμποδίζει να είναι κόμματα που κινούνται εντός των πλαισίων της δημοκρατίας.
Αυτό που συμβαίνει - και ο κύριος βουλευτής το γνωρίζει τόσο καλά όσο εγώ - είναι ότι υπάρχουν κάποια κόμματα τα οποία ασπάζονται ιδεολογίες που αμφισβητούν το ίδιο το σύστημα και θέτουν υπό αίρεση το σύνολο των αξιών που αποτελούν την πεμπτουσία της Ευρωπαϊκής Ένωσης, που σε τελευταία ανάλυση συνιστούν το υπόβαθρο και αιτιολογούν την ίδια τη δημιουργία της Ευρωπαϊκής Ένωσης.
Επομένως, κύριε βουλευτά, είναι φυσιολογικό να διαπιστώνουμε κάποια δυσφορία από πλευράς ορισμένων κυβερνήσεων.
Η δυσφορία αυτή εκφράζεται αποκλειστικά στο επίπεδο των διμερών σχέσεων.
Εμείς δεν συγχέουμε το κοινοτικό επίπεδο με το επίπεδο των διμερών σχέσεων.
Ερώτηση αριθ.
9 του κ.
(H-0169/00):
Θέμα: Απόρρητο των νομοθετικών εργασιών του Συμβουλίου Κατά την Ώρα των Ερωτήσεων του Ιανουαρίου, απαντώντας στην ερώτησή μου, ο Πρόεδρος του Συμβουλίου ανέφερε ότι όλες οι πληροφορίες σχετικά με τις νομοθετικές εργασίες του Συμβουλίου - όπως ποιος ψήφισε και με ποιο τρόπο, τα πρακτικά και οι συνοπτικές καταχωρίσεις - διατίθενται πάραυτα στο κοινό.
Εξέφρασα τις αμφιβολίες μου, αλλά, πέραν της συμπληρωματικής ερώτησής μου, ο Πρόεδρος υποσχέθηκε ότι, πριν την Ώρα των Ερωτήσεων του Φεβρουαρίου, θα μου αποστείλει επιστολή με όλες τις λεπτομέρειες σχετικά με το που και πως διατίθενται πάραυτα στο κοινό αυτές οι πληροφορίες.
Δεν έλαβα καμία επιστολή από τον Πρόεδρο, πράγμα που επιβεβαιώνει τις χειρότερες υποψίες μου σχετικά με την έμμονη κρυψίνοια του Συμβουλίου.
Προτίθεται τελικά, ο Πρόεδρος του Συμβουλίου να μου γνωστοποιήσει αυτές τις πληροφορίες - ποιος ψήφισε και με ποιο τρόπο, τα πρακτικά και οι συνοπτικές καταχωρήσεις - που διατίθενται πάραυτα στο κοινό, όπως ισχυρίσθηκε κατά την Ώρα των Ερωτήσεων του Ιανουαρίου;
Κύριε Πρόεδρε, το κοινό έχει τη δυνατότητα να παρακολουθεί τις δραστηριότητες του Συμβουλίου μέσω των μηνιαίων διαγραμμάτων που καταρτίζονται από τη Γενική Γραμματεία του Συμβουλίου και δημοσιεύονται στην ιστοσελίδα του Συμβουλίου στο Διαδίκτυο.
Στα διαγράμματα αυτά καταχωρούνται οι νομοθετικές πράξεις και οι πράξεις μη νομοθετικού περιεχομένου που εγκρίθηκαν από τον Ιανουάριο του 1999, συμπεριλαμβανομένων του αποτελέσματος των ψηφοφοριών, των δηλώσεων ψήφου και των δηλώσεων προς καταχώριση στα συνοπτικά πρακτικά, σε περιπτώσεις όπου το Συμβούλιο συσκέπτεται υπό την ιδιότητα του νομοθέτη.
Όταν πρόκειται για πράξεις νομοθετικού περιεχομένου που εγκρίνονται οριστικά από το Συμβούλιο, τα διαγράμματα περιλαμβάνουν, κατά περίπτωση, το αποτέλεσμα της ψηφοφορίας, καθώς και τις δηλώσεις προς καταχώριση στα συνοπτικά πρακτικά που κατατίθενται από το Συμβούλιο, την Επιτροπή και τα κράτη μέλη.
Ωστόσο, είναι προφανές ότι οι μόνες έμπιστες πληροφορίες είναι αυτές που αναφέρονται σε πράξεις οι οποίες εγκρίνονται οριστικά, αποσπάσματα των οποίων διατίθενται από τον Γενικό Γραμματέα του Συμβουλίου στο Διαδίκτυο, και συγκεκριμένα στην ιστοσελίδα EUDOR, την οποία διαχειρίζεται η Υπηρεσία Επισήμων Εκδόσεων των Ευρωπαϊκών Κοινοτήτων στο πλαίσιο του τίτλου "Διαφάνεια των Νομοθετικών Δραστηριοτήτων του Συμβουλίου".
Αυτό άλλωστε συνιστά μία από τις κατακτήσεις της κατασυκοφαντημένης Συνθήκης του Αμστερνταμ, μια κατάκτηση που νομίζω ότι αξίζει τον κόπο να υπογραμμίζουμε διαρκώς.
Μετά από κάθε συνεδρίαση του Συμβουλίου εκδίδεται ένα ανακοινωθέν προς τον Τύπο που περιέχει πληροφορίες σχετικά με τις αποφάσεις που ελήφθησαν και όπου επισημαίνονται οι αποφάσεις αναφορικά με τις οποίες οι δηλώσεις προς καταχώριση στα συνοπτικά πρακτικά είναι προσβάσιμες στο κοινό και που δύνανται να ζητηθούν από την Υπηρεσία Τύπου.
Υπάρχει επίσης η δυνατότητα απόκτησης πληροφοριών σχετικά με τη διαφάνεια του νομοθετικού έργου του Συμβουλίου μέσω ηλεκτρονικού ταχυδρομείου.
Το ζήτημα που αφορά το δικαίωμα πρόσβασης του κοινού στα έγγραφα του Συμβουλίου εντάσσεται στις διατάξεις του άρθρου 255 της Συνθήκης για την Ευρωπαϊκή Ένωση, που καθορίζει μια προθεσμία δύο ετών από την ημερομηνία έναρξης ισχύος της Συνθήκης του Αμστερνταμ ώστε να προσδιορίσει το Συμβούλιο τις γενικές αρχές και τους περιορισμούς που τίθενται στην άσκηση του εν λόγω δικαιώματος.
Οφείλουμε να αντιληφθούμε ότι η συγκεκριμένη διάταξη της Συνθήκης του Αμστερνταμ παρέχει στα διάφορα θεσμικά όργανα την ευχέρεια να ρυθμίσουν τη δυνατότητα πρόσβασης στα ίδια τους τα έγγραφα.
Και οφείλουμε να το αντιληφθούμε, δεδομένου του εξαιρετικά λεπτού χαρακτήρα ορισμένων θεμάτων όπου ενέχονται τομείς ιδιαίτερης ευαισθησίας, όπως είναι η κοινή εξωτερική πολιτική και πολιτική ασφαλείας και ο τομέας της δικαιοσύνης και των εσωτερικών υποθέσεων.
Είναι αναγκαίο να αντικατοπτρίζει αυτός ο κανονισμός τη συνολική μέριμνα ώστε, δίχως να τίθενται υπό αίρεση οι κανόνες της διαφάνειας, να μην οδηγήσει η έγνοια για διαφάνεια σε πλήρη αναποτελεσματικότητα του οποιουδήποτε έργου διεξάγει το Συμβούλιο.
Αρα, όπως προανέφερα, το παραπάνω άρθρο προβλέπει τη θέσπιση ειδικών διατάξεων στους κανονισμούς του Ευρωπαϊκού Κοινοβουλίου, του Συμβουλίου και της Επιτροπής, οι οποίες θα ρυθμίζουν την πρόσβαση στα αντίστοιχα έγγραφα.
Η υπόθεση αυτή εντάσσεται στο γενικότερο πλαίσιο των κανόνων διαφάνειας των ευρωπαϊκών θεσμικών οργάνων, κανόνες άλλωστε οι οποίοι, στα συμπεράσματα του τελευταίου Ευρωπαϊκού Συμβουλίου του Ελσίνκι, καθορίσθηκαν ως "ένα σημαντικό στοιχείο ενόψει της προσέγγισης της Ένωσης προς τους πολίτες και της αύξησης της αποτελεσματικότητάς της".
Κατά τη διάρκεια της θητείας της φινλανδικής Προεδρίας σημειώθηκαν σημαντικά βήματα όσον αφορά την πρόσβαση στα έγγραφα, με την εισαγωγή των σύγχρονων τεχνολογιών των πληροφοριών, και συγκεκριμένα με τη χρήση του Διαδικτύου.
Εκδόθηκε επίσης μια απόφαση του Συμβουλίου αναφορικά με την αναβάθμιση των παρεχόμενων πληροφοριών σχετικά με τη νομοθετική δραστηριότητα και με την καταχώριση εγγράφων του Συμβουλίου προσβάσιμων στο κοινό.
Καθώς επίσης, σύμφωνα με την προαναφερόμενη απόφαση - αναφέρω και πάλι αυτολεξεί: "Η Γενική Γραμματεία του Συμβουλίου πρέπει να διευκολύνει την πρόσβαση του κοινού σε έναν κατάλογο θεμάτων που εγγράφονται στην προσωρινή ημερήσια διάταξη των συνεδριάσεων του Συμβουλίου και των υπηρεσιών προετοιμασίας αυτών των συνεδριάσεων, σε περιπτώσεις όπου το Συμβούλιο ενεργεί στο πλαίσιο της άσκησης των νομοθετικών του εξουσιών".
Η σημερινή Προεδρία έχει ακολουθήσει αυτή την πρακτική.
Όσο για την καταχώριση εγγράφων του Συμβουλίου προσβάσιμων στο κοινό, η εν λόγω απόφαση προβλέπει ακόμη την ύπαρξη αναφοράς στο ποσοστό των απορρήτων εγγράφων και στα θέματα στα οποία αυτά αναφέρονται, με εξαίρεση τις περιπτώσεις όπου η διάδοση πληροφοριών για ένα συγκεκριμένο θέμα ενδέχεται να θέσει σε κίνδυνο την προστασία του δημοσίου συμφέροντος, των ατόμων και της ιδιωτικής ζωής, του εμπορικού και βιομηχανικού απορρήτου, των οικονομικών συμφερόντων της Κοινότητας ή/και της εμπιστευτικότητας που θα μπορούσε να ζητήσει ένα φυσικό ή νομικό πρόσωπο, το οποίο διαβιβάζει οιαδήποτε πληροφορία που εμπεριέχεται στο έγγραφο, ή της εμπιστευτικότητας που επιβάλλεται δυνάμει της νομοθεσίας του κράτους μέλους που διαβίβασε τις εν λόγω πληροφορίες.
Η πορτογαλική Προεδρία ανέλαβε ήδη εξ αρχής τη δέσμευση να δρομολογήσει τις εργασίες που αφορούν τη συζήτηση σχετικά με την πρόσβαση του κοινού στα έγγραφα και εξεδήλωσε την πρόθεσή της να αναθέσει την παρακολούθηση αυτής της υπόθεσης στην ομάδα "Φίλοι της Προεδρίας" αμέσως αφότου η Επιτροπή υποβάλει την πρόταση κανονισμού για την πρόσβαση του κοινού στα έγγραφα του Ευρωπαϊκού Κοινοβουλίου, του Συμβουλίου και της Επιτροπής.
Η συγκεκριμένη πρόταση έχει υποβληθεί από την Επιτροπή κατά τη συνεδρίαση του Σώματος των Επιτρόπων που πραγματοποιήθηκε στις 26 Ιανουαρίου και αποβλέπει, όπως επισημαίνεται, να ανταποκριθεί στο στόχο για ενδυνάμωση της διαφάνειας, που θα επιτευχθεί κυρίως με την εισαγωγή σημαντικών τροποποιήσεων στον Κώδικα Συμπεριφοράς του 1999.
Η Προεδρία προέβη αμέσως στην έναρξη των συζητήσεων για την πρόταση, η οποία κατατέθηκε στη συνεδρίαση της Επιτροπής Μονίμων Αντιπροσώπων της 2ας Φεβρουαρίου και εξετάστηκε επ' ευκαιρία δύο μεταγενέστερων συνεδριάσεων.
Πρόκειται επομένως, κύριε Πρόεδρε, για ένα σύνολο καθηκόντων τα οποία έχουν προωθηθεί στους κόλπους του Συμβουλίου με βάση συγκεκριμένες προτάσεις της Επιτροπής και που, κατά τη γνώμη μου, αναδεικνύουν μια πραγματική βούληση ώστε να αυξηθεί το επίπεδο διαφάνειας αυτών των εργασιών.
Θα ήθελα να ευχαριστήσω τον Προεδρεύοντα για την πολύ μακροσκελή, λεπτομερή και σοβαρή απάντησή του.
Επειδή δεν ομιλώ πορτογαλικά, θα μελετήσω την απάντηση μέχρι την επόμενη Ώρα των Ερωτήσεων και θα επανέλθω τον Απρίλιο.
Προς το παρόν θα ήθελα να μου δώσετε μια πολύ απλή απάντηση σε ένα πολύ απλό ερώτημα αρχής.
Δεν συμφωνείτε ότι για τη χάραξη της νομοθεσίας σε ένα δημοκρατικό περιβάλλον, στο οποίο βρισκόμαστε μέσα στην Ευρωπαϊκή Ένωση, το κοινό, το οποίο αφορούν οι νόμοι, θα πρέπει να βλέπει και να ακούει τι πράττουν οι αιρετοί εκπρόσωποί του για να εγκρίνουν νόμους;
Δεν νομίζω ότι αυτό ισχύει στην περίπτωση του Συμβουλίου, ότι δηλαδή το κοινό είναι πράγματι σε θέση να βλέπει και να ακούει τι λέγουν και τι πράττουν οι αιρετοί εκπρόσωποί του όταν εγκρίνουν νόμους.
Θα δεχόσαστε αυτήν την αρχή;
Κύριε βουλευτά, εδώ εγείρετε ένα πολύπλοκο ζήτημα, το οποίο βεβαίως έχει να κάνει με το ποια κοινοβουλευτική πρακτική ακολουθείται, και συγκεκριμένα με τις ομοιότητες που υπάρχουν ανάμεσα στην κοινοβουλευτική πρακτική που ακολουθεί η Ευρωπαϊκή Ένωση και τις αντίστοιχες πρακτικές που εφαρμόζονται στα κράτη μέλη.
Στα κράτη μέλη ορίζονται νομοθετικές αρμοδιότητες τις οποίες επωμίζονται τα κοινοβούλια, όπου οι συζητήσεις διεξάγονται ανοιχτά και δημοσίως, ενώ υπάρχουν και άλλες νομοθετικές αρμοδιότητες με τις οποίες επιφορτίζονται οι κυβερνήσεις, είτε κατόπιν εξουσιοδοτήσεως των κοινοβουλίων είτε αυτοδικαίως.
Οι συζητήσεις των νομοθετικών προτάσεων που διεξάγονται στο πλαίσιο των κυβερνήσεων δεν είναι ανοιχτές στο κοινό, αλλά το αποτέλεσμα των συγκεκριμένων συζητήσεων επί νομοθετικών προτάσεων, είτε παραπέμπονται στο κοινοβούλιο είτε όχι, αυτό μάλιστα, είναι προσβάσιμο στο κοινό.
Δεν νομίζω ότι, σε επίπεδο Ευρωπαϊκής Ένωσης, θα μπορούσαμε να προχωρήσουμε παραπέρα απ' ό,τι ήδη προβλέπεται, δηλαδή τη δυνατότητα γνωστοποίησης του αποτελέσματος των συζητήσεων που διεξάγονται στο Συμβούλιο, και κυρίως τη δυνατότητα γνωστοποίησης των ψήφων υπέρ ή κατά, καθώς και των δηλώσεων που συνοδεύουν την κάθε ψηφοφορία.
Εκτιμώ πως αυτό αρκεί όσον αφορά το συγκεκριμένο θέμα, αλλά θέλω να πω ότι εκφράζω εδώ μια προσωπική θέση, δεδομένου ότι πρόκειται για τη φιλοσοφία της ίδιας της μεθόδου που εφαρμόζεται στο πλαίσιο της νομοθετικής διαδικασίας της Ένωσης.
Αξιότιμε κύριε Πρόεδρε, η φινλανδική Προεδρία προλάβαινε στη διάρκεια της Ώρας των Ερωτήσεων να εξετάσει είκοσι ερωτήσεις.
Την προηγούμενη φορά, επί πορτογαλικής Προεδρίας, απαντήθηκαν δώδεκα.
Φαίνεται μάλιστα πως ούτε σήμερα θα καταφέρουμε να εξετάσουμε περισσότερες.
Ωστόσο, η καθαυτή ερώτησή μου αφορά το γεγονός ότι ο Πρόεδρος της Ευρωπαϊκής Επιτροπής, κ. Prodi, απέστειλε επιστολή προς το Ευρωπαϊκό Κοινοβούλιο, όπου έψεγε τον Ευρωπαίο Διαμεσολαβητή κ. Jacob Sφderman για το γεγονός ότι είχε συμμετάσχει σε δημόσια συζήτηση, για το ότι επιθυμεί την ευρεία δημοσιοποίηση ειδικών εγγράφων και για το ότι είχε προβάλει την προσωπική του θέση, ότι δηλαδή η Ευρωπαϊκή Ένωση θα πρέπει να αυξήσει τη δημοσιοποίηση των εγγράφων.
Ρωτώ λοιπόν τον εκπρόσωπο του Συμβουλίου, θεωρεί ο ίδιος σωστή και δικαιολογημένη την τακτική του Προέδρου της Επιτροπής, και μήπως επιθυμεί και το Συμβούλιο να περιορίσει την ελευθερία λόγου του Ευρωπαίου Διαμεσολαβητή για αύξηση της δημοσιοποίησης των εγγράφων;
Με δυο λόγια, κύριε βουλευτά: καταρχάς, εάν έτσι εννοεί το θέμα αυτό το Κοινοβούλιο, θα μπορούσαμε και εμείς να απαντήσουμε όχι σε είκοσι, αλλά σε τριάντα ερωτήσεις που θα υποβάλλουν οι κύριοι βουλευτές.
Όμως θα έδινα απαντήσεις σε δεκαπέντε δευτερόλεπτα, παραλείποντας τις λεπτομέρειες που νομίζω ότι ανταποκρίνονται στη θέληση της Προεδρίας να εμβαθύνει τα ζητήματα και να προσφέρει, στο μέτρο του δυνατού, μια ολοκληρωμένη και συγκεκριμένη απάντηση στα θέματα που απασχολούν τους κυρίους βουλευτές.
Θα μπορούσαμε ωστόσο, από την άλλη, να προσφύγουμε σε μια γραφειοκρατική, ανεπίσημη, σύντομη και επιγραμματική απάντηση, μια απάντηση που μάλλον δεν θα ικανοποιούσε.
Από ποσοτικής άποψης, στην τελευταία αυτή περίπτωση, θα μπορούσαμε να σημειώσουμε επιτυχία στο θέμα των απαντήσεων που παρέχουμε σε αυτό το Κοινοβούλιο.
Βρίσκομαι εδώ μέσα από τις εννέα το πρωί, και δεν νομίζω πως θα μπορούσε κανείς να κατηγορήσει το Συμβούλιο ότι δεν έκανε καλά και σοβαρά τη δουλειά του όσον αφορά τις απαντήσεις που οφείλει να δώσει στις ερωτήσεις των κυρίων βουλευτών.
Αναφορικά με την ερώτησή σας σχετικά με τη διχογνωμία μεταξύ Κοινοβουλίου και Επιτροπής, είναι προφανές ότι το Συμβούλιο θα είναι το τελευταίο θεσμικό όργανο που θα αναμειχθεί σε αυτή τη διχογνωμία.
Θα αφήσει ελεύθερα τα δύο θεσμικά όργανα να επιλύσουν μόνα τους αυτή την εν δυνάμει διαφορά.
Για να επιμείνω απλώς στην ερώτηση του κ. Newton Dunn σχετικά με τις αποφάσεις που λαμβάνονται μυστικά στο Συμβούλιο, θα μπορούσε ενδεχομένως ο Υπουργός να απαριθμήσει τα νομοθετικά σώματα στον κόσμο, στα οποία αναφέρθηκε, όπου οι αποφάσεις λαμβάνονται μυστικά;
Κύριε βουλευτά, θα σας ήμουν ευγνώμων εάν διατυπώνατε εκ νέου την ερώτησή σας, διότι δεν κατάλαβα.
Σας ζητώ συγνώμη, αλλά θα σας παρακαλούσα να διατυπώσετε ξανά την ερώτησή σας.
Λέγατε ότι το Συμβούλιο δεν είναι το μόνο νομοθετικό σώμα που λαμβάνει μυστικά τις αποφάσεις του.
Αναρωτιόμουν απλώς μήπως θα μπορούσατε να μας δώσετε παραδείγματα άλλων παρόμοιων κυβερνώντων οργανισμών που λαμβάνουν τις αποφάσεις αυτές με τον ίδιο τρόπο.
Κύριε βουλευτά, εάν δεν απατώμαι, οι περισσότερες κυβερνήσεις δεν μεταδίδουν απευθείας τις συνεδριάσεις τους όταν ασκούν τα νομοθετικά τους καθήκοντα.
Σε όλα τα κράτη του κόσμου, η νομοθετική εξουσία των κυβερνήσεων ασκείται κατά κανόνα σε κλειστές συνεδριάσεις και κεκλεισμένων των θυρών.
Δεν έχω την εντύπωση πως υπάρχουν κυβερνήσεις οι οποίες ασκούν το νομοθετικό τους έργο σε δημόσιες συνεδριάσεις.
Αυτό γίνεται μόνο στην περίπτωση των κοινοβουλίων.
Και επειδή έχουμε νομοθετικές αρμοδιότητες που ανατίθενται είτε στα κοινοβούλια είτε στις κυβερνήσεις, υπάρχουν συνεπώς δύο διαφορετικών ειδών διαδικασίες που αφορούν την άσκηση της νομοθετικής εξουσίας.
Επομένως, απ' ότι είμαι σε θέση να γνωρίζω, στις περισσότερες χώρες του κόσμου οι κυβερνήσεις ασκούν τα καθήκοντά τους σε κλειστές συνεδριάσεις όπου το κοινό δεν έχει πρόσβαση.
Ο κ. Seixas da Costa μάς είχε ανακοινώσει ότι θα έπρεπε να αποσυρθεί στις 7 το απόγευμα.
Επίσης, μας είπε ότι εργάζεται μαζί μας από τις 9 το πρωί.
Πιστεύω ότι σήμερα κέρδισε τον μισθό του ως υπουργού και ως Προεδρεύοντα του Συμβουλίου.
Επομένως, θα κλείσουμε την Ώρα των Ερωτήσεων εκφράζοντάς του τις ευχαριστίες μας για την παρουσία του.
Οι ερωτήσεις 10 έως 38 θα απαντηθούν γραπτώς.
Η Ώρα των Ερωτήσεων προς το Συμβούλιο έληξε.
(Η συνεδρίαση λήγει στις 19.00)