# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Χρειάζεται να επιτρέψουμε στην Ευρώπη, που έχει μείνει πίσω στον κλάδο του ηλεκτρονικού εμπορίου και των συναλλαγών μέσω Διαδικτύου παγκοσμίως, να θέσει σε ισχύ νέες ρυθμίσεις για τη δημιουργία εταιριών on-line και για την προστασία των δικαιωμάτων του καταναλωτή, αλλά και να εξασφαλίσουμε ότι η Ευρώπη θα αποκτήσει τη θέση που της αρμόζει στην κορυφή του παγκόσμιου συστήματος εμπορικών συναλλαγών μέσω Διαδίκτυο και των ηλεκτρονικών επιχειρήσεων.
Αυτός είναι ο λόγος που είναι τόσο σημαντικό να υποστηρίξουμε τη γενική γνώμη επί της οποίας συμφώνησε η Επιτροπή Νομικών Θεμάτων και Εσωτερικής Αγοράς όπως αυτή προτάθηκε από την κ. Wallis και η οποία αφορά τους κλάδους για τους οποίους έχουν προκύψει κάποιες διαφωνίες.
Λαμβάνω υπόψη μου τα όσα είπε πρόσφατα ο Επίτροπος Byrne στην ομιλία του για τις άλλες ευκαιρίες.
Κανείς καταναλωτής, "ως άτομο" ή ως εταιρία, δεν μπορεί να στερηθεί το αναφαίρετο δικαίωμα να προσφύγει στη δικαιοσύνη αλλά αυτό δεν σημαίνει ότι πρέπει αναγκαστικά να είναι η πρώτη δράση στην οποία θα καταφύγει.
Πρέπει οι καταναλωτές να έχουν πρόσβαση σε τοπικό επίπεδο σε έναν συμφωνημένο μηχανισμό διευθέτησης διαφορών, ο οποίος θα μειώσει το κόστος διευθέτησής τους, διότι, όπως επισημάνθηκε από πολλούς ομιλητές απόψε, υπάρχει το θέμα των πρόσθετων δαπανών που προκύπτουν από τη διευθέτηση των διαφορών.
Εν κατακλείδι, θα ήθελα άλλη μια φορά να ευχαριστήσω την εισηγήτρια και τους εκπροσώπους της Επιτροπής για το έργο τους και να υπενθυμίσω σε όλους τους βουλευτές ότι σύμφωνα με τη σύμβαση Ι των Βρυξελλών υπάρχει άλλος τρόπος και ότι μπορούμε να θεσπίσουμε άλλους μηχανισμούς.
Ας συμφωνήσουμε ως προς αυτή την έκθεση και ας προβούμε σε αλλαγές σε άλλους τομείς καθώς ανακύπτουν.
Όπως γνωρίζει πολύ καλά η κυρία Wallis δεν συμφώνησα σε ορισμένα πράγματα που είπε κατά την περίοδο που ήταν εισηγήτρια αυτής της τόσο σημαντικής έκθεσης, αλλά θα ήθελα να καταγραφεί η εκτίμησή μου για το σπουδαίο έργο της και τις προσπάθειές της να ετοιμάσει αυτή την πρόταση για το Κοινοβούλιο.
Ως εκπρόσωπος των Βρετανών Συντηρητικών και της Επιτροπής Νομικών Θεμάτων και Εσωτερικής Αγοράς, θέλω να ξεκινήσω προσυπογράφοντας τα σχόλια που έκανε η κυρία Palacio, πρόεδρος της επιτροπής.
Η διαδικασία της οποίας τμήμα είναι η παρούσα συζήτηση, όπως ήδη εξηγήθηκε, αποτελεί στοιχείο της αποκαλούμενης "αμστερνταμοποίησης" της σύμβασης των Βρυξελλών.
Είναι μια ασυνήθιστη διαδικασία στην οποία το Κοινοβούλιο πρέπει να στείλει το μήνυμα μέσω του συμβουλευτικού του ρόλου ότι η σύμβαση των Βρυξελλών όχι μόνο πρέπει να μετατραπεί σε κανονισμό αλλά πρέπει και να επικαιροποιηθεί, ώστε να καλύψει τις ανάγκες της σύγχρονης εποχής.
Η ίδια η σύμβαση είναι παλιά: είναι προγενέστερη της προσχώρησης της δικής μου χώρας στην Ευρωπαϊκή Οικονομική Κοινότητα.
Ανάγεται σε μια εποχή που προηγείται όχι μόνο του Διαδικτύου αλλά και της εμφάνισης των προσωπικών υπολογιστών στο εμπόριο.
Ως εκ τούτου, είναι τραγικό που η Επιτροπή και το Συμβούλιο επέδειξαν τόση δειλία στην αντιμετώπιση της πραγματικότητας της σύγχρονης εποχής, δεδομένου ότι ζούμε σε έναν κόσμο που απομακρύνεται από τις εθνικές δικαιοδοσίες και μετατρέπεται σε έναν κόσμο δικτύων.
Σε ένα κόσμο δικτύων οι παραδοσιακές διαδικασίες διευθέτησης διαφορών που βασίζονται σε εθνικές δικαιοδοσίες δεν προσφέρουν καμία πραγματική βοήθεια στους καταναλωτές και στους εμπόρους όταν κάτι πάει στραβά.
Για το λόγο αυτό οι πτυχές και τα επιχειρήματα περί δικαιοδοσίας θα πρέπει να απομακρυνθούν από τις διαφορές.
Τα εναλλακτικά συστήματα διευθέτησης των διαφορών είναι μια καλή τη πίστει μορφή ιδιωτικοποιημένου δικαίου, επί της οποίας συμφωνούν τα συμβαλλόμενα μέρη και οι νομοθέτες και πρέπει να αποτελέσουν το πρώτιστο και κύριο μέσο διευθέτησης των διαφορών.
Δεν μπορούν απλώς να είναι προδικαστικά στάδια προτού ένας δυσαρεστημένος καταναλωτής προσφύγει στο δικό του νομικό σύστημα, διότι εάν καταλήξουν να έχουν τέτοιον ρόλο, μυριάδες ΜΜΕ θα μποϋκοτάρουν το εμπόριο μέσω Διαδικτύου, με συνέπεια να μειώσουν το δικό τους κέρδος και τη συνεισφορά τους στην κοινωνία και τα εθνικά ταμεία.
Θα μειωθούν επίσης σημαντικά οι επιλογές των πολιτών της Ευρώπης, με συνέπεια τη μείωση της ποιότητας ζωής και του ζωτικού επιπέδου τους.
Ακούω τους αντιπάλους μου να λένε: νάτος ο λόρδος Inglewood που εκπροσωπεί τις αντιδραστικές δυνάμεις και περιφρονεί την έντιμη παράδοση της Κοινότητας σε θέματα προστασίας του καταναλωτή και έρχεται με τα επιχειρήματά του σε αντίθεση με τους λεπτομερείς όρους της υπάρχουσας νομοθεσίας της Ευρωπαϊκής Κοινότητας για την προστασία του καταναλωτή.
Πιάνομαι από την τελευταία κατηγορία και δηλώνω ότι έρχομαι σε αντίθεση επειδή η υπάρχουσα νομοθεσία δεν καλύπτει πλέον τις ανάγκες των καταναλωτών.
Σε τελική ανάλυση, το μεταγενέστερο νομοθέτημα διαδέχεται τα προγενέστερα και, εάν η μορφή προστασίας του καταναλωτή χρειάζεται αναδιαμόρφωση, δεν μπορούν και ούτε πρέπει οι προγενέστεροι νομοθέτες να σταματούν τους διάδοχους εισηγητές και νομοθέτες.
Όταν έρθει η ώρα για αλλαγή κανείς δεν τη σταματά και τώρα ήρθε η ώρα για αλλαγή.
Ο κόσμος έχει προχωρήσει.
Πρέπει να προχωρήσουμε και εμείς μαζί του και πουθενά αλλού αυτό δεν καθίσταται πιο πρόδηλο από ό,τι στη σημερινή συζήτηση που κάναμε σχετικά με τον αποκαλούμενο κατευθυνόμενο δικτυακό χώρο.
Αυτό είναι το πλέον οξύμωρο σχήμα, αφού το Διαδίκτυο είναι μια βιτρίνα σε κάθε τερματικό που συνδέεται με το δίκτυο και το να μηχανορραφήσουμε υποστηρίζοντας ότι μια ιστοσελίδα απευθύνεται μόνο σε ορισμένους και όχι σε άλλους είναι γλωσσικά υπεραπλουστευμένο, εμπορικά παράλογο και τεχνολογικά άσχετο.
Έχουμε μια ευκαιρία αύριο να ψηφίσουμε υπέρ του 21ου αιώνα, των καταναλωτών του, των εμπόρων και των πολιτών του, ψηφίζοντας υπέρ της έκθεσης της επιτροπής ή μπορούμε να κοιτάξουμε το μέλλον και μετά, ψηφίζοντας υπέρ των τροπολογιών να του γυρίσουμε την πλάτη βρίσκοντας επιφανειακή παρηγοριά στον περασμένο αιώνα.
Η αντιπροσωπεία μου και η ομάδα μου θα ψηφίσουμε υπέρ των λύσεων του 21ου αιώνα για τα προβλήματα του 21ου αιώνα και θα στηρίξουμε την έκθεση της επιτροπής.
Κύριε Πρόεδρε, σέβομαι τη θέση σας στο αξίωμα της προεδρίας και το στηρίζω απόλυτα, όμως απορώ πώς μπορείτε να δικαιολογήσετε το γεγονός ότι αφενός καθορίζετε χρόνο και αφετέρου στην περίπτωση πολλών ομιλητών τον παραβλέπετε εντελώς.
Δεν κρίνω ούτε τους προηγούμενους ομιλητές ούτε την ουσία των παρατηρήσεών τους, αλλά εάν έχει καθοριστεί περίοδος τριών λεπτών για κάθε ομιλητή, το να τους επιτρέπετε 50% περισσότερο χρόνο είναι προσβλητικό για όσους μίλησαν πρωτύτερα και κράτησαν αυστηρά τον χρόνο.
Αναρωτιέμαι πώς θα μπορέσετε να δικαιολογήσετε την απόφασή σας να παραβλέψετε το ρολόι.
Δεν αγνοώ το ρολόι και με απασχολεί πολύ το γεγονός ότι χρησιμοποιείται η ανοχή μου κατά τρόπο υπερβολικό.
Γενικά, οι βουλευτές σεβάστηκαν το χρόνο που τους αναλογεί για τις παρεμβάσεις τους και εν πάση περιπτώσει εξέφρασαν τις απόψεις τους.
Αναλαμβάνω την ευθύνη για αυτή την ανωμαλία η οποία, ωστόσο, θα έχει θετικά αποτελέσματα διότι θα κερδίσουμε χρόνο - αν δεν τον χάσουμε με παρατηρήσεις επί της εφαρμογής του κανονισμού - και δεν θα δημιουργηθεί προηγούμενο.
Κύριε Πρόεδρε, συνάδελφοι, θα ήθελα καταρχάς να υπογραμμίσω ότι η συνάδελφος Wallis κατέβαλε κάθε δυνατή προσπάθεια για να υποβάλει προς συζήτηση την έκθεση που έχουμε σήμερα μπροστά μας.
Κατά τη γνώμη μου, η έκθεση η οποία εγκρίθηκε στην κοινοβουλευτική επιτροπή αποτελεί παράδειγμα ισορροπίας όσον αφορά τη συνεκτίμηση των συμφερόντων των διαφόρων πλευρών, δηλαδή των μικρομεσαίων επιχειρήσεων αλλά και των καταναλωτών.
Θα ήταν κρίμα αν η ισορροπία αυτή διαταρασσόταν από την αυριανή ψηφοφορία και παρεμπιπτόντως δεν μπορώ να πιστέψω ότι το Συμβούλιο θα συμφωνήσει με τις τροπολογίες που έχουν κατατεθεί.
Επιτρέψτε μου να εξηγήσω γιατί.
Η ορολογία που προτείνεται είναι σαφής.
Μιλάμε για contracts concluded at a distance, μία έννοια η οποία ακόμη και για κάποιον αδαή είναι σαφέστερη από την έννοια directed activities, που προτείνεται στην τροπολογία.
Επιτρέψτε μου να το διασαφηνίσω αυτό χρησιμοποιώντας ένα παράδειγμα.
Οι γάλλοι γεωργοί διαφημίζουν τον αφρώδη οίνο που παράγουν στα γαλλικά.
Ένας γάλλος καταναλωτής θα χαίρει της προστασίας που του προσφέρει η Brussels convention, επειδή οι actitivities του γεωργού είναι purposely directed in a substantial way, ενώ ο άγγλος, ο βέλγος ή ο ιταλός καταναλωτής δεν θα χαίρει προστασίας επειδή οι δραστηριότητες δεν απευθύνονται άμεσα και συνειδητά στους καταναλωτές.
Το αποτέλεσμα θα είναι να προκύψει σημαντική νομική ασάφεια και να υπάρξουν πολλές προσφυγές στα δικαστήρια τα οποία θα πρέπει να εξετάσουν ανά περίπτωση αν οι δραστηριότητες κατευθύνονταν συνειδητά στους καταναλωτές ή όχι.
Κατά δεύτερον, θεωρώ ότι είναι πολύ σημαντικό να δίνει η έκθεση τη δυνατότητα στις ενδιαφερόμενες πλευρές να συμπεριλάβουν ρήτρα αρμοδιότητας στις συμβάσεις της.
Η συμβατική ελευθερία είναι μια βασική έννοια.
Σε περίπτωση που κανείς αρνηθεί τη συμβατική ελευθερία και κατά συνέπεια ένα συνταγματικό δικαίωμα μιας πλευράς να προσφύγει στη δικαιοσύνη, προβλέπω ότι θα υπάρξουν διάφορες προσφυγές για στέρηση δικαιωμάτων.
Πιστεύω ότι η Brussels convention έχει πάρα πολύ μεγάλη στρατηγική σημασία για την ανάπτυξη του ηλεκτρονικού εμπορίου στους κόλπους της εσωτερικής αγοράς καθώς και ότι θα καθορίσει σε σημαντικό βαθμό την πιθανή επιτυχία μικρομεσαίων επιχειρήσεων.
Ελπίζω συνεπώς ότι η παρούσα έκθεση, όπως εγκρίθηκε στην κοινοβουλευτική επιτροπή, θα εγκριθεί αύριο χωρίς τροποποιήσεις στην ολομέλεια.
Κύριε Πρόεδρε, όπως έχω πει σε αυτή την Αίθουσα σε προηγούμενες περιπτώσεις, έχω το προνόμιο να εργάζομαι στην πολύ ενδιαφέρουσα Επιτροπή Νομικών Θεμάτων και Εσωτερικής Αγοράς και να είμαι ένα από τα λίγα μέλη στην επιτροπή που δεν είναι νομικοί.
Η κ. Diana Wallis, ως διακεκριμένη διεθνής δικηγόρος, ήταν ο ιδανικός άνθρωπος να εργαστεί πάνω στον συγκεκριμένο, εξαιρετικά πολύπλοκο τομέα.
Θα ήθελα να την ευχαριστήσω για τον τρόπο που εργάστηκε και τον τρόπο που μοιράστηκε τόσο ελεύθερα τις γνώσεις της μαζί μας.
Προσωπικά έμαθα πάρα πολλά.
Θέλω να αναφερθώ σε κάτι που για εμένα είναι κομβικό σημείο: προσπαθούμε, όπως είπε και ο συνάδερφός μου λόρδος Inglewood, να αντιμετωπίσουμε μια νέα εποχή όπου θέλουμε οι νέες μικρές επιχειρήσεις να εκμεταλλευτούν το πιο δυναμικό, διεθνές εργαλείο για μάρκετινγκ που τους έχει ποτέ προσφερθεί.
Υπάρχουν πολλές επιχειρήσεις που θέλουν να χρησιμοποιήσουν το Διαδίκτυο και να πουλήσουν στους καταναλωτές όλης της Ευρώπης.
Πολλές από αυτές τις μικρές επιχειρήσεις δεν έχουν καμία πείρα εξαγωγών, δεν έχουν δίκτυα δικηγόρων και θα είναι και οι ίδιες αβέβαιες για το πώς θα αντιμετωπίσουν τα παράπονα των καταναλωτών.
Ο τρόπος που η επιτροπή τελικά δόμησε την προσέγγισή της πετυχαίνει ακριβώς τη σωστή ισορροπία.
Ας γίνουμε σαφείς: αυτά που προτείναμε με τους κανόνες εναλλακτικής δικαιοδοσίας δεν αφορούν τις μεγαλύτερες επιχειρήσεις.
Οι μεγάλες επιχειρήσεις, ακόμη και οι μικρομεσαίες επιχειρήσεις, θα έχουν γραφεία σε όλη την Ευρώπη, θα έχουν δικηγόρους και θα είναι σε θέση να αντιμετωπίσουν τους καταναλωτές σε αυτά τα θέματα.
Η αρχή που διασφαλίζει ότι οι καταναλωτές μπορούν να πάνε στο δικαστήριο του κράτους όπου διαμένουν και να δικαιωθούν σε περίπτωση διαφορών παραμένει ακέραια.
Ακούγοντας ορισμένες από τις ομιλίες απόψε στην αίθουσα, θα νόμιζε κανείς ότι αυτή η επιλογή τελούσε υπό απειλή.
Ακούσαμε την κ. Ahern να λέει - λυπάμαι που δεν είναι εδώ - ότι εάν ψηφιστεί η έκθεση θα έχει καταστροφικά αποτελέσματα.
Διαφωνώ κάθετα με αυτή την άποψη.
Αυτό που κάναμε είναι να προσφέρουμε στις μικρές επιχειρήσεις μια εναλλακτική λύση.
Μπορούν να προσφέρουν στους καταναλωτές εναλλακτική δικαιοδοσία αλλά μόνο βάσει πολύ συγκεκριμένων όρων.
Στην πρόταση έχει ενσωματωθεί μια ασφαλιστική δικλείδα, διότι οι επιχειρήσεις πρέπει να συμφωνήσουν να συμπεριλάβουν έναν εναλλακτικό μηχανισμό διευθέτησης διαφορών προτού μπορέσουν να χρησιμοποιήσουν τον εναλλακτικό κανόνα, ενώ οι όροι πρέπει να γίνουν πολύ σαφείς στους καταναλωτές προτού τους αποδεχτούν.
Ας σκεφτούμε λιγάκι, κυρίες και κύριοι, αυτή την ηλεκτρονική εποχή.
Όσοι από εσάς έχετε ψωνίσει on-line, θα ξέρετε ότι σας παρουσιάζουν τους όρους και ότι εσείς πρέπει να τους αποδεχθείτε.
Πατάτε το κουμπί, κουνάτε το ποντίκι και παίρνετε μια συνειδητή απόφαση.
Πόσοι από εσάς όταν σας ήρθε ο τελευταίος λογαριασμός για το γκάζι ή το ηλεκτρικό τον γυρίσατε από την άλλη και διαβάσατε τα ψιλά γράμματα - τους όρους;
Πόσοι από εσάς συνειδητοποιήσατε ότι τους αποδεχόσασταν;
Στην ηλεκτρονική εποχή πρέπει να σκεφτόμαστε διαφορετικά.
Σκεφτόμαστε σύμφωνα με την παλιά εποχή - ορισμένοι συνάδερφοί μας σκέφτονται σύμφωνα με το παρελθόν.
Αυτό που πρέπει να κάνουμε αύριο είναι να δεχτούμε την πρόταση της επιτροπής και να προχωρήσουμε.
Αυτός είναι ο ρόλος μας ως ώριμοι νομοθέτες: να σκεφτόμαστε νέες ιδέες, να ενθαρρύνουμε τις αλλαγές και να μην συντασσόμαστε απαραίτητα, όπως είπε ο λόρδος Inglewood, με κάποια παλιά άποψη μόνο και μόνο επειδή τη δεχόμασταν για πολλά χρόνια.
Κύριε Πρόεδρε, κύριε Επίτροπε Vitorino, είναι πολύ σημαντικό για την αγορά του ηλεκτρονικού εμπορίου να μπορεί να ασκεί εμπορικές δραστηριότητες σε ηλεκτρονικό περιβάλλον ευρωπαϊκού επιπέδου.
Δεν πρέπει να τεθούν περιορισμοί στην αγορά ούτε μέσω της νομοθεσίας ούτε μέσω της τεχνολογίας.
Η Ευρώπη χωρίς σύνορα είναι προς το συμφέρον των καταναλωτών.
Αν απορρίψουμε αύριο τις τροπολογίες που προτείνει η επιτροπή επί της εξεταζόμενης έκθεσης, θα θέσουμε σε κίνδυνο το μέλλον του ηλεκτρονικού εμπορίου στην Ευρώπη.
Αγαπητοί φίλοι, όσο ευχάριστο και αν είναι για το επάγγελμά μας εμάς των νομικών, θα αποτελούσε τεράστια επιβάρυνση για τις ΜΜΕ η υποχρέωση να λαμβάνουν υπόψη στις δραστηριότητές τους τη νομοθεσία όλων των χωρών της Ένωσης και των χωρών που έχουν υπογράψει τις συμβάσεις του Lugano, όταν ασκούν ηλεκτρονικό εμπόριο.
Θα σήμαινε ίσως επίσης ότι οι σοβαρές και υπεύθυνες επιχειρήσεις, που νοιάζονται για τα συμφέροντα των καταναλωτών, δεν θα ήθελαν να συμμετάσχουν καθόλου στο ηλεκτρονικό εμπόριο.
Αυτό θα έχει ως συνέπεια τον περιορισμό της συνολικής προσφοράς, όπως επισήμανε προηγουμένως και ο Λόρδος Inglewood.
Έτσι, στην αγορά θα έμεναν μόνο οι ανεύθυνοι έμποροι, που ενδιαφέρονται για τον καταναλωτή μόνο μέχρι τη στιγμή της πληρωμής τους.
Σύμφωνα με την πρόταση της Ένωσης Καταναλωτών, η προβολή των προϊόντων μπορεί να εκτείνεται μόνο σε μία χώρα ή σε μία δεδομένη αγορά, πράγμα που δεν είναι ούτε καν τεχνικά δυνατό στον κόσμο του Διαδικτύου.
Ο ηλεκτρονικός κόσμος δεν γνωρίζει κρατικά σύνορα.
Επιπλέον, αυτό θα ζημίωνε τους καταναλωτές, αφού πρέπει να έχουν το δικαίωμα να παραγγέλνουν προϊόντα από όπου θέλουν και όπου και αν βρίσκονται.
Προφανώς μία τέτοια ερμηνεία θα ήταν αντίθετη στην ελεύθερη διακίνηση των προϊόντων και των υπηρεσιών κατά τους όρους του άρθρου 49 της Συνθήκης της Ρώμης.
Μια επιχείρηση που ασκεί ηλεκτρονικό εμπόριο δεν είναι συνήθως σε θέση να γνωρίζει τη χώρα του καταναλωτή.
Είναι, επομένως, αδύνατο να απαιτηθεί από την επιχείρηση να ενημερώνεται εκ των προτέρων για την καταναλωτική νομοθεσία της χώρας προέλευσης του πελάτη, αφού αυτή μπορεί να είναι οποιαδήποτε χώρα.
Αντίθετα, είναι λογικό να θεσπισθούν εναλλακτικές διαδικασίες ρύθμισης των διαφορών.
Οι εταίροι του ηλεκτρονικού εμπορίου πρέπει να έχουν το δικαίωμα επιλογής μεταξύ της συνήθους δικαστικής οδού και μιας εναλλακτικής διαδικασίας ρύθμισης των διαφορών.
Θα ήθελα ακόμη να ζητήσω από το Συμβούλιο και την Επιτροπή να εξετάσουν στις εργασίες τους κατά πόσο είναι λογικό να αντιμετωπισθεί ως ενδεχόμενο ο μηχανισμός ανατιμολόγησης - charge back - που προτείνει η κ. de Palacio στην τροπολογία της.
Ο μηχανισμός αυτός ενδέχεται να αυξήσει την γραφειοκρατία για τον καταναλωτή.
Σχετικά με το θέμα αυτό η θέση της Επιτροπής δεν είναι τέλεια, φαίνεται πάντως ότι η πλειοψηφία του Σώματος την υποστηρίζει και ότι θα υιοθετηθεί αύριο ως γνώμη του Κοινοβουλίου, πράγμα που είναι θετικό.
Περίπου πριν από 18 μήνες, το Συμβούλιο της Ευρωπαϊκής Ένωσης αποδέχθηκε σιωπηλά το σχέδιο του νέου κανονισμού των Βρυξελλών, ο οποίος ουσιαστικά αντέγραψε αβασάνιστα παλιές αρχές για να τις εφαρμόσει, υποτίθεται, σε νέες συνθήκες αλλά χωρίς περίσκεψη, χωρίς πραγματική συζήτηση και χωρίς διαβουλεύσεις.
Ελπίζω ότι οποιοδήποτε και αν είναι το αποτέλεσμα της αυριανής ψηφοφορίας η Επιτροπή και το Συμβούλιο θα λάβουν υπόψη τους τις εκτενέστατες συζητήσεις που έγιναν στο Κοινοβούλιο, οι οποίες εστιάστηκαν στις ανησυχίες τόσο των επιχειρήσεων όσο και των καταναλωτών.
Διαφωνώ με την άποψη της κ. Wallis ότι εξαιτίας κάποιας κριτικής εκ μέρους του κ. David Byrne για το αποτέλεσμα στο οποίο κατέληξε η Επιτροπή Νομικών Θεμάτων και Εσωτερικής Αγοράς πρέπει εμείς να ενδώσουμε σήμερα.
Θα έλεγα ότι είναι δημοκρατικό μας καθήκον να εμμείνουμε σε κάτι που πιστεύουμε πως είναι η ορθή λύση για τους καταναλωτές και για το ηλεκτρονικό εμπόριο στην Ευρωπαϊκή Ένωση ανεξάρτητα αν αυτό προκαλεί προβλήματα στον κ. Byrne.
Παρέχω την πλήρη υποστήριξή μου στο συμπέρασμα που κατέληξε η Επιτροπή Νομικών Θεμάτων και Εσωτερικής Αγοράς.
Αφενός μεν πετυχαίνει μια λογική ισορροπία προστατεύοντας τους καταναλωτές, αφετέρου δε φροντίζει οι ίδιοι καταναλωτές να έχουν πρόσβαση στις χαμηλές τιμές και στο ευρύ φάσμα επιλογών που είναι διαθέσιμα σε μια αληθινά ανταγωνιστική αγορά.
Πρέπει να αποφασίσουμε, στη νέα εποχή όπου η γεωγραφική θέση έχει σχεδόν χάσει κάθε νόημα, πού θα εκδικαστεί μια διαφορά, πού θα διευθετηθεί τελικά μια διαφορά.
Το να αφήσουμε στους καταναλωτές και στις επιχειρήσεις την ελευθερία να αποφασίσουν μόνοι τους είναι η πιο ρεαλιστική και λογική λύση, γεγονός το οποίο παρέχει τη μέγιστη σιγουριά και στους δύο συμβαλλομένους.
Δεν αφαιρεί από τους καταναλωτές τα προϋπάρχοντα δικαιώματά τους.
Τους παρέχει περισσότερες επιλογές και αντανακλά την ενισχυμένη τους θέση στον νέο κόσμο του Διαδικτύου, ο οποίος τους δημιουργεί περισσότερη δύναμη και περισσότερες επιλογές από ποτέ άλλοτε.
Εάν οι μικρές επιχειρήσεις εκδιωχθούν από την αγορά εξαιτίας των προτάσεων της Επιτροπής ή αν υιοθετήσουμε τις τροπολογίες της κ. Wallis οι καταναλωτές θα είναι αυτοί που θα υποφέρουν αύριο διότι θα τους αφήσει στο έλεος των μεγάλων παγκόσμιων επιχειρήσεων και θα τους στερήσει την πρόσβαση στις χαμηλές τιμές που δικαιούνται βάσει της νέας οικονομίας του Διαδικτύου.
Σημαντικότερο δε είναι ότι θα απειληθεί η νέα οικονομία και η ηλεκτρονική οικονομία της Ευρωπαϊκής Ένωσης.
Δυστυχώς υπολειπόμαστε των Ηνωμένων Πολιτειών και εάν αύριο στηρίξουμε τις τροπολογίες της κ. Wallis θα συνεχίσουμε να παραμένουμε πολύ πίσω από τις ΗΠΑ.
Με τις προτάσεις της Επιτροπής, σίγουρα θα αποτύχουμε σε όλους τους τομείς.
Θα έχουμε αβεβαιότητα και νομικούς κινδύνους για τις επιχειρήσεις χωρίς αληθινή προστασία για τους καταναλωτές, διότι σε πολλές περιπτώσεις το δικαίωμα να προσφύγεις στη δικαιοσύνη στα δικαστήρια του κράτους σου ίσως είναι ψευδαίσθηση, εάν δεν μπορείς να εκτελέσεις την απόφαση χωρίς να πάς στο εξωτερικό και τελικά να αντιμετωπίσεις τις ίδιες δυσκολίες που θα είχες αν είχες να πας από την αρχή στο εξωτερικό προκειμένου να εκδικάσεις την υπόθεσή σου.
Η Επιτροπή Νομικών Θεμάτων και Εσωτερικής Αγοράς κατέληξε σε μια ρεαλιστική λύση.
Είναι μια λογική ισορροπία για ένα δύσκολο θέμα και κάνω έκκληση στο Σώμα να στηρίξει την πρόταση ψηφίσματος όπως κατατέθηκε από την Επιτροπή Νομικών Θεμάτων και Εσωτερικής Αγοράς.
Κύριε Πρόεδρε, κυρίες και κύριοι βουλευτές, η Επιτροπή θα ήθελε καταρχήν να εκφράσει την ικανοποίησή της για το γεγονός ότι αυτή η πρότασή της όχι μόνο συγκέντρωσε το ενδιαφέρον και την προσοχή που λαμβάνουν όλες οι προτάσεις εκ μέρους του Ευρωπαϊκού Κοινοβουλίου αλλά επίσης διότι αντιπροσωπεύει ένα έργο μεγάλης ποιότητας και μεγάλης αφοσίωσης εκ μέρους της εισηγήτριας κ. Diana Wallis, την οποία θα ήθελα να συγχαρώ ιδιαιτέρως, και της Επιτροπής Νομικών Θεμάτων υπό την προεδρία της κ. Ana Palacio.
H αμστερνταμοποίηση της Σύμβασης των Βρυξελλών-Ι είναι, ως γνωστό, μία προτεραιότητα της γαλλικής Προεδρίας.
Βλέποντας τα πράγματα από την προοπτική της Επιτροπής, το ζήτημα για μας είναι η έγκριση ενός νομικού μέσου που θα επιτρέπει να καθοριστούν κανόνες σαφείς, διαφανείς, αποδεκτοί από όλους, οι οποίοι είναι απαραίτητοι προκειμένου να υπάρξει αρμονική εφαρμογή της αρχής της αμοιβαίας αναγνώρισης των δικαστικών αποφάσεων, γεγονός το οποίο προϋποθέτει φυσικά μία συζήτηση σχετικά με τον καθορισμό των αρχών και των κανόνων που εφαρμόζονται ως προς τη δικαιοδοσία των δικαστηρίων των κρατών μελών όταν διαπιστώνονται διασυνοριακές διαφορές.
Επομένως, το περιεχόμενο του κανονισμού καλύπτει ένα ευρύ φάσμα θεμάτων.
Πρώτον, περιλαμβάνει μία αρχή την οποία θεωρώ σήμερα καθολικά αποδεκτή: την αρχή της δικαιοδοσίας των δικαστηρίων του κράτους μέλους όπου έχει την κατοικία του ο εναγόμενος.
Για μεγαλύτερη ευελιξία και για καλύτερη προσαρμογή στις ιδιαιτερότητες των μερών σε μία συγκεκριμένη διαφορά, το σχέδιο κανονισμού προβλέπει εναλλακτικούς κανόνες δικαιοδοσίας, βασικά τη δικαιοδοσία των δικαστηρίων του κράτους μέλους του τόπου εκτέλεσης της σύμβασης ή του τόπου όπου συμβαίνει η ζημιά σε περίπτωση που πρόκειται για παράνομες πράξεις.
Προβλέπει επίσης δικαιοδοσίες με στόχο την προστασία των ασθενέστερων συμβαλλομένων στις καταναλωτικές συμβάσεις, δηλαδή υπέρ των καταναλωτών, αλλά στο θέμα αυτό θα επανέλθω αργότερα πιο διεξοδικά, και επίσης, για παράδειγμα, την προστασία των εργαζομένων ή των ασφαλισμένων που στα συμβόλαια αυτά θεωρούνται οι ασθενέστεροι συμβαλλόμενοι.
Σε αυτούς τους συμβαλλόμενους αναγνωρίζεται, αν και υπό ορισμένες προϋποθέσεις, το δικαίωμα να κινήσουν δικαστική διαδικασία ενώπιον των δικαστηρίων του κράτους της διαμονής τους.
Και αυτό είναι το συνολικό νομικό πλαίσιο.
Θεωρώ - και νομίζω πως είναι σημαντικό να διευκρινιστεί ενώπιον αυτού του Σώματος - ότι ο προτεινόμενος κανονισμός αποτελεί ένα οριζόντιο μέσο, είναι ένα μέσο που εφαρμόζεται γενικά σε αστικές και εμπορικές υποθέσεις.
Και καλύπτει τόσο τα συμβατικά όσο και τα εξωσυμβατικά θέματα.
Θα έπρεπε επομένως να μην λησμονούμε ότι σε συμβατικά θέματα εξετάζουμε νομικούς κανόνες για το σύνολο των συμβάσεων μεταξύ επιχειρήσεων, μεταξύ επιχειρήσεων και καταναλωτών, και επίσης συμβάσεις μεταξύ ιδιωτών.
Επομένως, διάφορα είδη ειδικών συμβάσεων, όπως οι συμβάσεις εργασίας ή τα ασφαλιστήρια, αντιμετωπίζονται κατά τρόπο ειδικό.
Τούτου λεχθέντος, επιμένω ότι πρέπει να τονισθεί πώς, αφού αναγνωρισθεί ως φυσιολογικό η συζήτηση αυτή να επικεντρώνεται γύρω από ένα τμήμα της εφαρμογής του κανονισμού το οποίο αφορά τους νέους κανόνες σχετικά με το ηλεκτρονικό εμπόριο, η αλήθεια είναι πως ο κανονισμός αυτός προχωρά πέρα από αυτόν το περιορισμένο τομέα.
Και είναι ασφαλώς ένα τεράστιο πλεονέκτημα το γεγονός ότι προχωρούμε στην έγκριση ενός κανονισμού σχετικά με το θέμα αυτό όσον αφορά την αστική δικαστική συνεργασία.
Αλλά ας περάσουμε τώρα στο ζήτημα που προκάλεσε τόσο πάθος στη συζήτηση και σχετίζεται με τις καταναλωτικές συμβάσεις που συνάπτονται με ηλεκτρονικά μέσα.
Δηλαδή, στις τροπολογίες των άρθρων 15 έως 17.
Καταρχήν, θα ήθελα να πω εξ ονόματος της Επιτροπής ότι η πρόταση που υποβάλαμε, καθορίζοντας κανόνες δικαστικής δικαιοδοσίας, δεν επιχειρεί να λάβει θέση υπέρ των δικαστικών διαδικασιών εις βάρος του εναλλακτικού συστήματος επίλυσης των διαφορών, ούτε είναι μία δογματική πρόταση υπέρ της καθιέρωσης της δικαστικής οδού και της απόρριψης της επιλογής εξωδικαστικών μέσων επίλυσης των διαφορών.
Αντίθετα, η Επιτροπή συμμερίζεται την ανησυχία που εξέφρασαν οι κύριοι βουλευτές όσον αφορά το γεγονός ότι, ίσως κατά τρόπο όλο και πιο γενικό, αλλά κυρίως όσον αφορά ειδικά το ηλεκτρονικό εμπόριο, η εξωδικαστική επίλυση διαφορών αποτελεί αναμφίβολα, και στις περισσότερες περιπτώσεις, μία πολύ καλύτερη λύση από τη διαφορά που υποβάλλεται ενώπιον των δικαστηρίων.
Όχι μόνο διότι στις περισσότερες περιπτώσεις αυτού του είδους οι συμβάσεις, όπως τις γνωρίζουμε σήμερα, αφορούν ποσά μικρού μεγέθους αλλά επίσης, και κυρίως, διότι η ταχύτητα με την οποία συνάπτονται αυτές οι συμβάσεις με ηλεκτρονικά μέσα έρχεται σε αντίθεση με την υπερβολική τυπικότητα και με τη βραδύτητα με την οποία συνήθως τα δικαστήρια καλούνται να ενεργήσουν για την επίλυση αυτών των διαφορών.
Επομένως η Επιτροπή δεν αναγνωρίζει τον εαυτό της στο πορτρέτο που ίσως θα ήθελαν να της κάνουν κάποιοι, ότι δηλαδή είναι ένας δεινόσαυρος του 19ου αιώνα ή, αν προτιμάτε, ακόμη πιο παλιός - εφόσον, όπως γνωρίζετε, από επιστημονική άποψη τον 19ο αιώνα δεν υπήρχαν πλέον δεινόσαυροι -, ένας δεινόσαυρος που αντιστέκεται λυσσαλέα στην υιοθέτηση εναλλακτικών μέσων επίλυσης των διαφορών και που επιχειρεί να επιβάλλει μία έμμονη ιδέα: τα δικαστήρια πάντα και για όλες τις υποθέσεις.
Δεν είναι αυτή η θέση της Επιτροπής.
Και πιστεύω επίσης ότι η πολύ εντατική εργασία που αναπτύξαμε - και που θα αναφέρω λεπτομερώς αργότερα - για να προωθήσουμε εναλλακτικά μέσα επίλυσης των διαφορών σε ευρωπαϊκό επίπεδο αποτελεί πρακτική απόδειξη του γεγονότος ότι, πέρα από απλές ρητορικές δηλώσεις, εργαζόμαστε συγκεκριμένα για να θέσουμε σε εφαρμογή μηχανισμούς εναλλακτικής επίλυσης των διαφορών.
Και ακόμη περισσότερο : είμαστε πεπεισμένοι ότι είναι δυνατόν να χρησιμοποιήσουμε τις νέες τεχνολογίες επικοινωνίας, το Διαδίκτυο, τη νέα αντίληψη του network και των ροών που σχετίζονται με αυτό, στην υπηρεσία της εξωδικαστικής επίλυσης των διαφορών.
Γι' αυτό θα έλεγα ότι το στοίχημα της αντιμετώπισης των προκλήσεων που μας τέθηκαν εδώ δεν περνά τόσο από τη δογματική επιλογή νομικών λύσεων, αλλά περνά βεβαίως από τη δυνατότητα που έχουμε να προσφέρουμε αξιοπιστία στους εναλλακτικούς μηχανισμούς επίλυσης των διαφορών και να αποσπάσουμε την εμπιστοσύνη των καταναλωτών και των επιχειρηματιών του τομέα σε αυτούς του εναλλακτικούς μηχανισμούς επίλυσης διαφορών.
Το καλύτερο εγκώμιο που πιθανώς θα μπορούσαν να πλέξουν για τη συζήτηση αυτή είναι να πούνε σε μερικά χρόνια ότι χάσαμε πολύ καιρό με μία συζήτηση για δικαστικά θέματα η οποία κατέληξε να μην έχει καμία σημασία.
Δηλαδή το καλύτερο εγκώμιο είναι να δούμε τελικά εάν είναι δυνατό να δημιουργηθεί στην πράξη ένα σύστημα επίλυσης διαφορών το οποίο θα καθιστά σχεδόν ξεπερασμένη τη συζήτηση σχετικά με την πρόσβαση στα δικαστήρια.
Γιατί όμως δεν είναι δυνατό να σταματήσουμε τη συζήτηση για το ζήτημα της δικαστικής οδού;
Διότι πράγματι η Επιτροπή συμμερίζεται την άποψη ότι ο κανόνας πρέπει να είναι η εξωδικαστική επίλυση, αλλά για να δημιουργήσουμε ένα κίνητρο για την προσφυγή σε αυτή την εξωδικαστική οδό πρέπει να υπάρχουν σαφείς αρχές για την προσφυγή στην εναλλακτική λύση, που είναι η δικαστική επίλυση.
Και επομένως είναι απαραίτητο να υπάρχουν σαφείς κανόνες σχετικά με τη δικαιοδοσία των δικαστηρίων στις περιπτώσεις εκείνες - που η Επιτροπή ελπίζει ότι θα είναι σπάνιες - όπου η εναλλακτική επίλυση δεν είναι δυνατή ή δεν παράγει ικανοποιητικά αποτελέσματα.
Επομένως, όσον αφορά τις καταναλωτικές συμβάσεις, η Επιτροπή επωφελήθηκε από τη συζήτηση στην Επιτροπή Νομικών Θεμάτων και θεωρεί ότι το δεύτερο μέρος της τροπολογίας αριθ.
23 περιλαμβάνει μία αρχή η οποία είναι αρκετά πιο σαφής και βέβαιη από το περιεχόμενο της αρχικής της πρότασης.
Η έννοια της "δραστηριότητας που κατευθύνεται προς " αποτελεί μία διφορούμενη έννοια η οποία μπορεί να προκαλέσει ερμηνευτικές δυσκολίες και να μας οδηγήσει σε μία ατέρμονη συζήτηση σχετικά με το τί είναι θετικές, ενεργητικές και παθητικές web sites.
Κατά συνέπεια θεωρούμε ότι η έννοια αυτή μπορεί επωφελώς να αντικατασταθεί με την έννοια των " συμβάσεων που καταρτίσθηκαν εξ αποστάσεως " .
Είμαστε διατεθειμένοι να ενσωματώσουμε την έννοια αυτή στην τροποποιημένη πρόταση.
Αυτό ωστόσο έχει δύο συνέπειες όσον αφορά την τύχη του άρθρου 15.
Απαιτείται, πρώτον, να προσαρμοστεί η διατύπωσή του κατά τρόπο ώστε να μην περιορίζεται το πεδίο εφαρμογής αυτού του άρθρου 15 μόνο στις συμβάσεις που καταρτίζονται από την κατοικία του καταναλωτή, συνθήκη που άλλωστε είναι αδύνατο να στοιχειοθετηθεί για τις συμβάσεις που συνάπτονται με ηλεκτρονικό τρόπο.
Και επομένως δεν θεωρούμε ότι πρέπει να διατηρηθεί το πρώτο τμήμα της τροπολογίας αριθ.
23.
Δεύτερο, πρέπει να διευκρινίσουμε ότι, όσον αφορά την τροπολογία στην οποία αναφέρθηκα, στο άρθρο 15 καλύπτονται επίσης οι συμβάσεις που συνάπτονται παρουσία των συμβαλλομένων, δηλαδή οι συμβάσεις face to face.
Αναφέρομαι εδώ στην περίπτωση στην οποία ο πωλητής, παρά το γεγονός ότι τον έχει προσεγγίσει ο καταναλωτής μέσω, για παράδειγμα, του Διαδικτύου, μεταβαίνει στην κατοικία του καταναλωτή με σκοπό τη σύναψη της σύμβασης, όπως επίσης και στις συμβάσεις όπου ο καταναλωτής έχει παρακινηθεί με πρωτοβουλία του άλλου μέρους, του αντισυμβαλλόμενου, ακόμη και να μετακινηθεί από το κράτος της κατοικίας του με σκοπό τη σύναψη της σύμβασης όπως, για παράδειγμα, στις συμβατικές καταστάσεις ταξιδιών που οργανώνουν οι ίδιοι οι παρέχοντες υπηρεσίες.
Με την επιφύλαξη αυτών των δύο διευκρινίσεων, πιστεύουμε ότι η έννοια της " σύμβασης που καταρτίσθηκε εξ αποστάσεως " είναι πολύ πιο προσαρμοσμένη στην πραγματικότητα στην οποία αναφερόμαστε.
Αντίθετα, έχουμε δυσκολίες με την τροπολογία αριθ.
24 σχετικά με το άρθρο 16.
Κατά τη γνώμη μας, η πρόταση αυτή ισοδυναμεί με την εφαρμογή του γενικού κανόνα δικαιοδοσίας του κράτους μέλους της κατοικίας του εναγόμενου και με την κατάργηση όλων των δικονομικών κανόνων που σήμερα αποτελούν κοινούς κανόνες στο δίκαιο της Ευρωπαϊκής Ένωσης και των κρατών μελών προς όφελος του καταναλωτή.
Κατά τη γνώμη μου, η τροπολογία αυτή θα καθιστούσε επιπλέον άχρηστη οποιαδήποτε διάταξη σχετικά με τις καταναλωτικές συμβάσεις, και συγκεκριμένα το ίδιο το άρθρο 15, και επιπλέον, εκτός αν υπάρχει κάποια καλύτερη άποψη, πιστεύω ότι θα έθετε τους καταναλωτές σε δυσμενέστερη θέση από εκείνη ενός συμβαλλόμενου ο οποίος δεσμεύεται από μία σύμβαση business to business, που διαθέτει επιλογή μεταξύ των δικαστηρίων του τόπου διαμονής του εναγόμενου και των δικαστηρίων του τόπου εκτέλεσης της σύμβασης.
Θα έλεγα το ίδιο όσον αφορά την τροπολογία η οποία αποσκοπεί στην απελευθέρωση του καθεστώτος που προβλέπεται στη Σύμβαση των Βρυξελλών σχετικά με τις ρήτρες δικαιοδοσίας στις καταναλωτικές συμβάσεις.
Αναφέρομαι τώρα στο άρθρο 17.
Η τροπολογία αριθ.
26, κατά την άποψη της Επιτροπής, δεν μπορεί να γίνει αποδεκτή εφόσον οι προτεινόμενες ρήτρες, κατά τη γνώμη μας, θα εισάγονται συστηματικά από τον παρέχοντα υπηρεσία χωρίς, προφανώς, να αποτελούν προϊόν ελεύθερης και ατομικής διαπραγμάτευσης εκ μέρους του καταναλωτή.
Το νέο άρθρο 17α που προτείνεται επιδιώκει να αντικαταστήσει τις εγγυήσεις που παρέχουν τα δικαστήρια με ένα εξωδικαστικό σύστημα επίλυσης διαφορών με δεσμευτικά αποτελέσματα.
Το ζήτημα του δεσμευτικού αποτελέσματος είναι πολύ σημαντικό.
Κατά τη δική μου ερμηνεία, αυτό που κάνει η πρόταση αυτή είναι να δημιουργεί ένα υποχρεωτικό σύστημα διαιτησίας για την επίλυση αυτών των καταναλωτικών διαφορών.
Όμως η διαιτησία, κατά την αντίληψή μου, υπακούει γενικά σε διαδικαστικούς κανόνες που είναι πιο περίπλοκοι από τους κανόνες οι οποίοι εφαρμόζονται από τα δικαστήρια.
Και η λύση που περιέχει η πρόταση αυτή θα προκαλέσει, πιστεύω, νομικές δυσκολίες όσον αφορά την εφαρμοζόμενη νομοθεσία και την εκτέλεση των διαιτητικών αποφάσεων.
Οι ανησυχίες αυτές της Επιτροπής επεκτείνονται και στην πρόταση της τροπολογίας αριθ.
39 την οποία υπογράφουν διάφοροι βουλευτές.
Κατανοούμε το νόημα της τροπολογίας αυτής, η οποία προβλέπει ότι τα μέρη μπορούν να έχουν την ελευθερία να αποδεχθούν μία ρήτρα παραπομπής σε έναν εξωδικαστικό μηχανισμό επίλυσης διαφορών, θεσπίζοντας ότι ο μηχανισμός αυτός μπορεί να είναι δεσμευτικός και για τα δύο μέρη, και να έχει εγκριθεί από την Επιτροπή, επιτρέποντας στον παρέχοντα υπηρεσία να απορρίψει την συναλλαγή εάν ο καταναλωτής δεν αποδεχθεί τη ρήτρα και τεκμαίροντας, δεν γνωρίζω εάν juris tantum ή juris ed de jure, ότι δεν θα αντιβαίνει στην Οδηγία 93/13/ΕΟΚ σχετικά με τις καταχρηστικές ρήτρες.
Η τροπολογία αυτή εγείρει, πιστεύω, ανάλογες νομικές δυσκολίες.
Δεν θα εξετάσω το τεκμήριο που εμπεριέχει ότι δεν θα πρόκειται ποτέ για καταχρηστική ρήτρα.
Όμως, πραγματικά, με την επίκληση της δεσμευτικής ισχύος της απόφασης του οργανισμού ADR και για τα δύο μέρη και, κατά συνέπεια, για τον καταναλωτή, επιλέγεται η υποχρεωτική αντικατάσταση των δικαστηρίων με εξωδικαστικούς μηχανισμούς επίλυσης διαφορών.
Μία τέτοια λύση θα έθετε επιπλέον ζητήματα συνταγματικότητας σε ορισμένα κράτη μέλη όπου δεν είναι δυνατό να παρεμποδισθεί η προσφυγή στα δικαστήρια, ακόμη και ως τελικό μέσο, και θα άνοιγε το δρόμο για ερμηνείες σχετικά με το τί είναι ζήτημα δικαίου και τί είναι ζήτημα πραγματικών γεγονότων σε αυτού του είδους τις συμβάσεις, κάτι που, κατά την άποψή μου, θα έβλαπτε την αποτελεσματικότητα και την ταχύτητα του συστήματος.
Η Επιτροπή πιστεύει ότι αυτός ο κανονισμός δεν πρέπει να εξαρτάται από την έγκριση μίας δέσμης νομοθετικών και μη νομοθετικών μέτρων σχετικά με το ηλεκτρονικό εμπόριο μεταξύ επιχειρήσεων και καταναλωτών.
Είμαστε πεπεισμένοι ότι οι εργασίες που ήδη αρχίσαμε και βρίσκονται υπό εξέλιξη θα επιτρέψουν σε σύντομο χρονικό διάστημα να λειτουργήσουν στην πράξη οι εναλλακτικοί μηχανισμοί επίλυσης των διαφορών και θα επιτρέψουν να ανταποκριθούμε γρήγορα στις προκλήσεις της επίλυσης των διαφορών που απορρέουν από το ηλεκτρονικό εμπόριο.
Υπενθυμίζω την αναθεώρηση της σύστασης της Επιτροπής του 1998 σχετικά με τις αρχές που εφαρμόζονται στα όργανα εναλλακτικής επίλυσης διαφορών, οι οποίες άλλωστε αποτελούν τη βάση της έναρξης, που ήδη έγινε, του αποκαλούμενου "IIJ-Net " , του εξωδικαστικού ευρωπαϊκού δικτύου.
Επίσης η Επιτροπή αυτή τη στιγμή, στο πλαίσιο της πρωτοβουλίας e-Europe που εγκρίθηκε από το Ευρωπαϊκό Συμβούλιο της Φέιρα, εργάζεται δραστήρια για τη διατύπωση προτάσεων κωδίκων δεοντολογίας, trust marks και εξωδικαστικών διαδικασιών σχετικά με την εξωδικαστική επίλυση διαφορών του ηλεκτρονικού εμπορίου, όπως επίσης έχει λάβει εντολή να εκπονήσει ένα Πράσινο Βιβλίο αποκλειστικά αφιερωμένο στις εναλλακτικές μεθόδους επίλυσης των διαφορών, όπως αποφασίστηκε από το Συμβούλιο Υπουργών Δικαιοσύνης τον περασμένο Μάιο.
Όλα αυτά γίνονται, όλα αυτά βρίσκονται στον ορίζοντα της εργασίας μας βραχυπρόθεσμα.
Επίσης στον τομέα της εξέτασης των μικρών διαφορών από τα δικαστήρια, των λεγόμενων small claims, ήδη αρχίσαμε τις εργασίες μας σύμφωνα με την εντολή του Τάμπερε για να την απλούστευση και την επιτάχυνση της εξέτασης των διασυνοριακών δικαστικών διαφορών που αφορούν μικρά ποσά ή ποσά που δεν αμφισβητούνται.
Είμαστε πεπεισμένοι λοιπόν ότι αυτές οι υπό εξέλιξη πρωτοβουλίες, που θα πρέπει να αποτελέσουν αντικείμενο ευρείας συζήτησης με την κοινωνία των πολιτών, με τους ενδιαφερόμενους, με τις αντιπροσωπευτικές ενώσεις της βιομηχανίας, του εμπορίου, των καταναλωτών και, προφανώς, με το Ευρωπαϊκό Κοινοβούλιο, θα επιτρέψουν βραχυπρόθεσμα να δημιουργηθεί επί του πεδίου ένα νομικό πλαίσιο αναφοράς για τη σταθεροποίηση των εναλλακτικών μηχανισμών επίλυσης των διαφορών.
Έτσι πιστεύουμε ότι, για να δοθεί χρόνος σε αυτή την ανάπτυξη της διαδικασίας, θα έπρεπε η θέση σε ισχύ του κανονισμού να καθυστερήσει για μερικούς μήνες.
Προτείνουμε έξι μήνες μετά τη δημοσίευση.
Όχι μόνο προκειμένου όσοι αναπτύσσουν δραστηριότητες στο πλαίσιο αυτό να γνωρίσουν λεπτομερώς αυτό τον κανονισμό, αλλά επίσης για να καταστεί δυνατό να ολοκληρωθούν οι υπό εξέλιξη εργασίες σχετικά με τα εναλλακτικά μέσα επίλυσης διαφορών.
Τέλος, η Επιτροπή θα ήθελε να δηλώσει ότι μπορεί να συμφωνήσει με τις τροπολογίες αριθ.
3, 27 και 30 σχετικά με την εισαγωγή των διατάξεων που αναφέρονται στο trust, υπό τον όρο να γίνουν κάποιες βελτιώσεις στην ορολογία, με την τροπολογία αριθ.
22 σχετικά με τη συλλογική σύμβαση ασφάλισης, με τις τροπολογίες αριθ.
28, 29, 33 και 34 που επιτρέπουν να συμπεριληφθούν οι συμβολαιογράφοι στις αρχές στις οποίες ανατίθεται η παρέμβαση στη διαδικασία εκτέλεσης, όπως επίσης και με τις τροπολογίες αριθ.
18 (εν μέρει) και 29, αλλά δυσκολευόμαστε να αποδεχθούμε το άρθρο αριθ.
55 που επιδιώκει να εξισώσει, όσον αφορά την αναγκαστική εκτέλεση, την εξωδικαστική επίλυση μίας διαφοράς με ένα γνήσιο έγγραφο που έχει αναγνωρισθεί από ένα φορέα δημόσιας εξουσίας.
Κύριε Πρόεδρε, ζητώ συγγνώμη διότι υπήρξα περισσότερο ενοχλητικός από όσο συνηθίζω να είμαι, αλλά ο σεβασμός για τα έγκυρα επιχειρήματα και, κυρίως, το πάθος των επικρίσεων απαιτούσαν μία ειλικρινή απάντηση εκ μέρους της Επιτροπής.
Η Επιτροπή έχει την ταπεινότητα να πει ότι έμαθε πολλά σε αυτή τη νομοθετική διαδικασία και ότι είναι απολύτως βέβαιο πως το έργο αυτό δεν θα τελειώσει εδώ.
Ευχαριστώ πολύ, κύριε Vitorino, για τη μακροσκελή παρέμβασή σας.
Η συζήτηση έληξε.
Η ψηφοφορία θα διεξαχθεί την Πέμπτη, στις 11.00.
(Η συνεδρίαση λήγει στις 23.15.)