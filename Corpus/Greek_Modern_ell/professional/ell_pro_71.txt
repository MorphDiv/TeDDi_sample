# language_name_wals:	Greek (Modern)
# language_name_glotto:	Modern Greek
# iso639_3:	ell
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Grek
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/el.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Β5-0284/2000, του βουλευτή Fitto και άλλων, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, σχετικά με την καταπολέμηση του οργανωμένου εγκλήματος.
Κύριε Πρόεδρε, θα ήθελα να υποστηρίξω την κοινή πρόταση ψηφίσματος που υπέβαλε μεγάλος αριθμός συναδέλφων και που υποστηρίχθηκε από τις αντιπροσωπευτικότερες Ομάδες αυτού του Κοινοβουλίου, για να απευθυνθεί σθεναρή έκκληση στις κυβερνήσεις των κρατών μελών ως προς την ανάγκη να εντατικοποιηθεί και κυρίως να γίνει αποτελεσματικότερη η καταπολέμηση του οργανωμένου εγκλήματος, όχι μόνο σε σχέση με το λαθρεμπόριο τσιγάρων αλλά και με το εμπόριο ναρκωτικών, το εμπόριο όπλων και, το χειρότερο, το εμπόριο ανθρώπινων όντων.
Οι Ιταλοί γνωρίζουν καλά τις δυσκολίες που υπάρχουν για την καταπολέμηση του οργανωμένου εγκλήματος.
Ξέρουμε πώς αντλεί στην πραγματικότητα το οργανωμένο έγκλημα, από αυτές τις μορφές που μερικές φορές - όπως στην περίπτωση των τσιγάρων - δίνουν φαινομενικά, αλλά μόνο φαινομενικά, την εντύπωση ότι δεν είναι τόσο σοβαρές, τα μέσα με τα οποία διαφθείρει στη συνέχεια όλες τις πιθανές παρεμβάσεις.
Η Ευρώπη έχει θεμελιώδες καθήκον να συμβάλει στην ανάπτυξη αυτών των νέων περιοχών - πολλές από τις οποίες, εξάλλου, προβλέπεται να ενταχθούν στην Κοινότητα - αλλά όλες οι επενδύσεις μας θα είναι μάλλον άσκοπες αν δεν κατορθώσουμε να καταπολεμήσουμε αυτόν τον οργανωμένο υπόκοσμο που, διαφορετικά, θα γίνει ο κυριότερος αποδέκτης των επενδύσεων.
Τα μέσα, οι πόροι που έχει στη διάθεσή της η Ευρωπαϊκή Κοινότητα δεν θα τροφοδοτήσουν το υγιές σώμα των πληθυσμών αλλά, αντίθετα, θα ενισχύσουν ακόμη περισσότερο το καρκίνωμα του οργανωμένου υπόκοσμου.
Γι' αυτό υπογραμμίζω μια πολύ σημαντική πτυχή του ψηφίσματος, εκείνη που λέει ότι η Κοινότητα πρέπει να δώσει προσοχή στην οικονομική και κοινωνική ανάπτυξη των πληθυσμών, γιατί ακριβώς από αυτήν θα προέλθουν τα μεγαλύτερα αποτελέσματα.
Κύριε Πρόεδρε, αξιότιμοι συνάδελφοι, δεν είναι η πρώτη φορά που μας απασχολούν τα προβλήματα του οργανωμένου εγκλήματος στην Ευρωπαϊκή Ένωση.
Υπάρχει συγκεκριμένος λόγος που σήμερα αυτό γίνεται στο πλαίσιο της συζήτησης επειγόντων θεμάτων.
Ο φόνος δύο υπαλλήλων της Guardia di Finanza που έγινε στο Μπρίντιζι στις 24 Φεβρουαρίου έδειξε μονομιάς για άλλη μια φορά πόσο μεγάλο κίνδυνο διατρέχουν οι συνάδελφοι των οργάνων ασφαλείας των κρατών μελών, που έχουν ως αποστολή τη φύλαξη των εξωτερικών συνόρων της ΕΕ ή εργάζονται σε περιοχές που βρίσκονται στα εξωτερικά σύνορα της ΕΕ και γι' αυτό αποτελούν πεδίο επιχειρήσεων του οργανωμένου εγκλήματος.
Οι συνεργάτες αυτοί της κρατικής αστυνομίας δεν αξίζουν μόνο την πλήρη αλληλεγγύη μας και τον σεβασμό μας, αλλά κυρίως αξίζουν να καταλάβουμε επιτέλους - όπου και αν κατοικούμε στην ΕΕ - ότι οι υπάλληλοι της Guardia di Finanza στην Απουλία π.χ. προστατεύουν και το έδαφος και τους πολίτες της δικής μου χώρας - το λέω αυτό ως γερμανός βουλευτής.
Θεωρώ ότι εμείς ως Κοινοβούλιο οφείλουμε στους συγγενείς των θυμάτων τη διαπίστωση ότι ο σεβασμός των νεκρών αυτών δεν είναι υπόθεση της Ιταλίας, αλλά της Ευρώπης.
Αυτό είναι το πρώτο σημείο που θέλω να συγκρατήσουμε.
Το δεύτερο είναι μία πολιτική έκκληση που κατά τη γνώμη μου δεν παίρνουμε αρκετά σοβαρά.
Συζητούμε για την ανάγκη αποτελεσματικής καταπολέμησης της οργανωμένης εγκληματικότητας και πολύ σπάνια παραδεχόμαστε ότι η ευρωπαϊκή εσωτερική αγορά που οι ίδιοι δημιουργήσαμε, με την ελεύθερη κυκλοφορία υπηρεσιών, κεφαλαίων, αγαθών και προσώπων, δημιούργησε έναν τεράστιο χώρο ελεύθερης οικονομικής δραστηριότητας και ότι όπου υπάρχει ελεύθερη νόμιμη οικονομική δραστηριότητα είναι δυνατή και η ελεύθερη παράνομη οικονομική δραστηριότητα.
Μαζί με τον τεράστιο αυτόν νόμιμο οικονομικό χώρο δημιουργήσαμε και ένα τεράστιο χώρο παράνομης οικονομίας.
Σήμερα είναι δυνατή η πανευρωπαϊκή δράση η σχετική με το λαθρεμπόριο, το δουλεμπόριο, τις απάτες με τις πιστωτικές κάρτες, το εμπόριο ναρκωτικών και την πορνεία και κάθε μορφή σοβαρής εγκληματικότητας.
Οι στρατηγικές αντιμετώπισης, που απαιτούνται από πλευράς αστυνομίας γι' αυτό, εξακολουθούν ωστόσο να παραμένουν κυρίως στην αρμοδιότητα των εθνικών κρατών.
Τα μέσα καταπολέμησης του οργανωμένου εγκλήματος οργανώνονται σε διακρατικό επίπεδο.
Στην πατρίδα μου, την περιοχή του Ααχεν, υπάρχει μια πόλη που λέγεται Herzogenrath.
Από τη μια πλευρά του δρόμου είναι οι Κάτω Χώρες και από την άλλη η Γερμανία κι αν κάνετε επίθεση σε μια τράπεζα στη γερμανική πλευρά και καταφέρετε να περάσετε αρκετά γρήγορα απέναντι, είσαστε τυχεροί, γιατί η γερμανική αστυνομία δεν επιτρέπεται να σας ακολουθήσει εκεί.
Αυτό αποτελεί ένα παράδειγμα των δυσκολιών που συναντά στην πράξη η καταπολέμηση του οργανωμένου εγκλήματος και καθιστά φανερή την ανάγκη ενός διασυνοριακού ή καλύτερα πανευρωπαϊκού τρόπου δράσης.
Θέλω να πω με αυτό ότι η Ευρωπαϊκή Ένωση χρειάζεται επιχειρησιακές αρμοδιότητες για τα ευρωπαϊκά αστυνομικά της όργανα με έλεγχο του Ευρωπαϊκού Κοινοβουλίου σε ό,τι αφορά τις σοβαρές μορφές εγκληματικότητας που μπορούν να καταπολεμηθούν μόνο σε ευρωπαϊκό επίπεδο.
Θεωρώ καθήκον μας ως πολιτικών απέναντι στα θύματα του ολοένα εξαπλούμενου οργανωμένου εγκλήματος να δημιουργήσουμε στο Συμβούλιο, στην Επιτροπή και στο Κοινοβούλιο τα αναγκαία μέσα για την αποτελεσματική του καταπολέμηση.
Κύριε Πρόεδρε, στην Ιταλία το λαθρεμπόριο τσιγάρων είχε για πολύ καιρό, και ιδίως μετά τον πόλεμο χάρη στις ταινίες του νεορεαλισμού, μια σχεδόν ρομαντική αύρα.
Αυτό που συμβαίνει στην Puglia και στη Νότια Ιταλία δεν έχει όμως τίποτα το ρομαντικό, το αντίθετο.
Ο τραγικός θάνατος των δύο ανδρών της αστυνομίας δίωξης του οικονομικού εγκλήματος δεν είναι μόνο ένα πρόβλημα δημόσιας ασφάλειας της Ιταλίας αλλά είναι ευρωπαϊκό πρόβλημα: δεν είναι πρόβλημα ευρωπαϊκής ασφάλειας, αλλά κυρίως ένα πρόβλημα που αφορά τις σχέσεις μας με τους γείτονες που βρίσκονται από την άλλη πλευρά της Αδριατικής.
Η Ευρωπαϊκή Ένωση συμμετέχει με ουσιαστικό τρόπο στην ανασυγκρότηση της πρώην Γιουγκοσλαβίας.
Οι δράσεις των τοπικών αρχών και η κινητοποίησή μας για να τις βοηθήσουμε στις δράσεις τους είναι απολύτως καθοριστικά στοιχεία για τη συντριβή των εγκληματικών οργανώσεων και συνεπώς και για την ασφάλεια των Ευρωπαίων.
Στο πλαίσιο αυτό, λυπούμαστε που δεν ενσωματώθηκε στο συμβιβαστικό ψήφισμα η πρότασή μας να εξαρτηθούν τα νέα προγράμματα ανασυγκρότησης από τη δέσμευση των κυβερνήσεων της πρώην Γιουγκοσλαβίας να συνεργαστούν ενεργά για την καταπολέμηση του οργανωμένου εγκλήματος.
Ελπίζουμε ωστόσο ότι το Συμβούλιο και η Επιτροπή θα μπορέσουν να κινητοποιήσουν αυτές τις κυβερνήσεις με τις προσπάθειές τους και ότι η συμμετοχή αυτών των δύο θεσμικών οργάνων στη Διάσκεψη που προβλέπεται να διεξαχθεί στις 19 και στις 20 Μαΐου θα μπορέσει να αποτελέσει την αρχή μιας αποτελεσματικής δράσης προς την κατεύθυνση αυτή.
Κύριε Πρόεδρε, το έκτακτο Συμβούλιο Κορυφής του Τάμπερε του περασμένου έτους είχε ήδη αναγνωρίσει την εξαιρετικά δύσκολη κατάσταση στην οποία βρίσκονται ορισμένες περιοχές της Ευρώπης, όταν αποφάσισε υπέρ της διεξαγωγής της Διάσκεψης της 19ης και 20ής Μαΐου 2000 με θέμα την ασφάλεια και την ανάπτυξη αυτής της περιοχής.
Η Ευρώπη προσπαθεί να διευρύνει τα σύνορά της, προβληματίζεται για τους χώρους δικαιοσύνης, ασφάλειας, ελευθερίας.
Η Αδριατική είναι ένα σύνορο, το Ιόνιο είναι ένα σύνορο.
Αν θέλουμε να δώσουμε βάρος στις διαδικασίες διεύρυνσης της Ευρώπης, πρέπει να διαβεβαιώσουμε τους πολίτες μας, τους συμπολίτες μας, τους κατοίκους αυτών των περιοχών ότι τα λόγια μας δεν είναι πολιτικά σχέδια αλλά πραγματικά σχέδια, που θα γίνουν πραγματικότητα, και ότι, όταν μιλάμε για δικαιοσύνη και ασφάλεια, τους προσφέρουμε μέσα, καταστάσεις και συστήματα για να νιώθουν ασφαλείς.
Ήδη είχαμε πάρα πολλούς νεκρούς: πάρα πολλοί άνθρωποι άφησαν την τελευταία τους πνοή σε αυτό το είδος επιδρομών που γίνονται στην Puglia· χάσαμε πάρα πολλούς άνδρες των δυνάμεων της τάξης.
Είναι ανάγκη, αφού υπάρχει και ένα σύμφωνο σταθερότητας, να παρέμβουμε με συγκεκριμένα μέσα για να δείξουμε ότι, διευρύνοντας την Ευρώπη, διευρύνουμε και την ασφάλεια των λαών μας.
Κύριε Πρόεδρε, είμαι διχασμένος ως προς το ζήτημα αυτό.
Από τη μια, είναι βέβαια αλήθεια - ήμουν εισηγητής για την προς ανατολάς διεύρυνση και την εσωτερική ασφάλεια - ότι δεν πρέπει να φροντίζουμε μόνο για υψηλές προδιαγραφές ασφαλείας στις υποψήφιες χώρες, όπως κάνουμε και στην ΕΕ, αλλά φυσικά σε όλες τις ευρωπαϊκές χώρες.
Χρειαζόμαστε ένα πανευρωπαϊκό σύστημα εσωτερικής ασφαλείας και πρέπει εδώ φυσικά να φροντίσουμε ιδιαίτερα για τα Βαλκάνια, γιατί αναλάβαμε ιδιαίτερη ευθύνη για το Κοσσυφοπέδιο και τις γύρω περιοχές.
Από την άλλη όμως πρέπει να προσέξουμε να μην κατηγοριοποιήσουμε κατά κάποιον τρόπο ορισμένα έθνη.
Γι' αυτό, είμαστε κατά του σημείου 4 του κοινού ψηφίσματος, όπου αναφέρεται το Μαυροβούνιο.
Φυσικά υπάρχουν και εκεί προβλήματα εσωτερικής ασφάλειας, όπως άλλωστε και στην ΕΕ.
Όμως σήμερα το Μαυροβούνιο διατρέχει ιδιαίτερα μεγάλο κίνδυνο και ακούσατε ότι ο Μιλόσεβιτς αυτόν τον καιρό διεξήγαγε πάλι στρατιωτικές επιχειρήσεις κατά του Μαυροβουνίου, πράγμα που δήλωσε χθες επίσημα το ΝΑΤΟ.
Πρέπει να προσέξουμε να μην του προσφέρουμε προσχήματα.
Γι' αυτό, λέμε ναι στον αλληλέγγυο αγώνα κατά του οργανωμένου εγκλήματος, όμως σας παρακαλώ να μην υπάρξει ιδιαίτερη αναφορά στο Μαυροβούνιο παρά να το υποστηρίξουμε στον δύσκολο δρόμο του προς περισσότερη ελευθερία.
Κύριε Πρόεδρε, θεωρώ πολύ σημαντική τη σύγκλιση που επιτεύχθηκε στην Ολομέλεια αυτή σχετικά με μια νέα πρωτοβουλία κατά του οργανωμένου εγκλήματος, ιδίως επειδή έγινε αντιληπτό, αρχίζοντας από την Ομάδα εξ ονόματος της οποίας μιλώ, ότι το δραματικό επεισόδιο του Μπρίντιζι δεν είναι ένα φαινόμενο που περιορίζεται στην περιοχή της Puglia αλλά φέρνει στην επιφάνεια αξίες, αρχές και στόχους που αποτελούν αναπόσπαστο μέρος της νέας ευρωπαϊκής πολιτικής· φέρνει στην επιφάνεια το πρόβλημα της δικαιοσύνης και της ασφάλειας για τους πολίτες της Ένωσης.
Το Κοινοβούλιο, τα θεσμικά όργανα της Ένωσης πρέπει να λάβουν υπόψη αυτή την προοπτική, για να ανταποκριθούν με λογικό τρόπο στα αισθήματα φόβου και ανασφάλειας των πολιτών απέναντι στο έγκλημα και για να καταπολεμήσουν όλες τις μορφές του: τις μορφές της ωμής βίας που δεν διστάζει να σκοτώσει δυνάμεις της τάξης και ανυπεράσπιστους πολίτες και τις μορφές των πραγματικών εγκληματικών, οικονομικών και χρηματοοικονομικών πράξεων με υπερεθνικό χαρακτήρα.
Λόγω των σχέσεων μεταξύ των εγκληματικών ομάδων διαφόρων χωρών, λόγω του όλο και ευρύτερου γεωγραφικού πλαισίου, έχουμε ανάγκη από μια υπερεθνική απάντηση.
Εξάλλου, το θέμα της ασφάλειας είναι ένας από τους στόχους της Ευρώπης του Αμστερνταμ και συζητήθηκε από το Ευρωπαϊκό Συμβούλιο του Τάμπερε που έγινε το φθινόπωρο του 1999.
Ελπίζουμε ότι θα ληφθούν συγκεκριμένες αποφάσεις όπως αυτές που προτάθηκαν στο Τάμπερε, όσον αφορά τη δημιουργία κοινών ερευνητικών ομάδων, μιας ευρωπαϊκής αστυνομικής ακαδημίας και ενός πραγματικού δικαστικού οργάνου όπως το EUROJUS.
Σε αυτόν τον δρόμο πρέπει να βαδίσουμε, λαμβάνοντας υπόψη, στις σχέσεις της Ένωσης με τις βαλκανικές χώρες, την καταπολέμηση της εγκληματικότητας σε αυτές τις χώρες.
Επιτρέψτε μου, τέλος, να συμμεριστώ και εγώ τον πόνο των οικογενειών των θυμάτων και να εκφράσω στην Ολομέλεια αυτή την αλληλεγγύη και την αναγνώρισή μου για το υψηλό αίσθημα καθήκοντος που έδειξαν αυτοί οι δύο άνδρες της αστυνομίας εκείνη την τραγική μέρα στις 24 Φεβρουαρίου.
.
(ΕΝ) Η Επιτροπή εξέτασε με μεγάλο ενδιαφέρον το ψήφισμα που αφορά την απειλή από την αύξηση των παράνομων δραστηριοτήτων εγκληματικών ομάδων που δρουν σε διάφορες χώρες της Νοτιοανατολικής Ευρώπης.
Συμμεριζόμαστε την ανησυχία που εκφράζει το συγκεκριμένο ψήφισμα, σχετικά με τον κίνδυνο να δούμε να διακυβεύονται οι προσπάθειες ανασυγκρότησης και ανάπτυξης στο πλαίσιο του Συμφώνου Σταθερότητας από διεθνή εγκληματικά δίκτυα που επιδίδονται κυρίως στο δουλεμπόριο και στο λαθρεμπόριο ναρκωτικών, όπλων και αγαθών.
Βεβαίως, πολλές από τις δραστηριότητες αυτές έχουν ιδιαίτερα αρνητικές συνέπειες για την Κοινότητα και τα κράτη μέλη της.
Όπως γνωρίζετε, το Ευρωπαϊκό Συμβούλιο έχει επιδείξει μεγάλη αποφασιστικότητα όσον αφορά την καταπολέμηση του οργανωμένου εγκλήματος και έχει καταδείξει την ανάγκη μιας συνεπούς και συντονισμένης προσέγγισης υιοθετώντας τον Ιούνιο του 1997 ένα Σχέδιο Δράσης για την Καταπολέμηση του Οργανωμένου Εγκλήματος.
Παρά το γεγονός ότι πολλές από τις προβλεπόμενες δράσεις έχουν στόχο να ενθαρρύνουν τη συνεργασία ανάμεσα στα δεκαπέντε κράτη μέλη, το σχέδιο δεν παραγνωρίζει την ανάγκη να αναπτυχθούν επιπλέον ευρύτερες μορφές διεθνούς συνεργασίας.
Απτό αποτέλεσμα της προσπάθειας αυτής αποτελεί η υπογραφή από το Συμβούλιο, το 1998, του Προενταξιακού Συμφώνου για τη συνεργασία με τις υποψήφιες χώρες εναντίον του εγκλήματος.
Όσον αφορά το συγκεκριμένο ζήτημα που θέτει το ψήφισμα το οποίο σχετίζεται με την κατάσταση στα Βαλκάνια, η Επιτροπή συμφωνεί ότι ελλοχεύει πραγματικά ο κίνδυνος να αυξηθεί συντριπτικά η δράση του οργανωμένου εγκλήματος, εάν δεν αναληφθεί στη συγκεκριμένη περιοχή συνεπής και συντονισμένη δράση, η οποία να συνδέει τους διάφορους χορηγούς βοήθειας με τους διεθνείς και τους τοπικούς φορείς.
Η Επιτροπή θεωρεί ότι τα κράτη μέλη πρέπει να διαδραματίσουν αποφασιστικό ρόλο παρέχοντας την εμπειρογνωμοσύνη τους και ανθρώπινους πόρους για την υποστήριξη εξειδικευμένων σχεδίων για την καταπολέμηση διαφόρων εγκληματικών δραστηριοτήτων στην περιοχή της Βαλκανικής, συμπεριλαμβανομένης της καταπολέμησης της διαφθοράς.
Η Επιτροπή θεωρεί ότι μπορεί να αποβεί χρήσιμη και να συνεισφέρει σημαντικά στο Σύμφωνο Σταθερότητας συνδυάζοντας την εμπειρογνωμοσύνη των κρατών μελών και τα κοινοτικά κονδύλια, προκειμένου να καταρτίσει σχέδια και δράσεις καταπολέμησης του οργανωμένου εγκλήματος με σαφώς καθορισμένους στόχους.
Σε σχέση με το ίδιο θέμα, η Επιτροπή είναι έτοιμη να δράσει ως συντονιστής και σε στενή συνεργασία με τον ειδικό συντονιστή του Συμφώνου Σταθερότητας.
Επιπλέον, θα πρέπει να υπογραμμίσω ότι η Επιτροπή προετοιμάζει πρόταση για τη θέσπιση νέου ειδικού χρηματοδοτικού μέσου, το οποίο θα παρέχει μια συνολική νομική βάση αναφορικά με την κοινοτική βοήθεια σε ολόκληρη την περιοχή.
Στα τέλη αυτού του μήνα θα υποβληθεί στο Συμβούλιο επίσημη πρόταση και ελπίζουμε ότι ένας νέος κανονισμός θα τεθεί σε ισχύ το συντομότερο δυνατόν, όπως ευελπιστούμε αμέσως μετά τη θερινή διακοπή.
Η Επιτροπή είναι πεπεισμένη ότι είναι αποφασιστικής σημασίας να καταβάλει όλες τις απαραίτητες προσπάθειες, προκειμένου να υποστηρίξει αποτελεσματικά μέτρα που αποσκοπούν στην καταπολέμηση του οργανωμένου εγκλήματος, και είναι αποφασισμένη να αναπτύξει, στο νέο αυτό πλαίσιο, περιφερειακά σχέδια σχετικά με τους τομείς της δικαιοσύνης και των εσωτερικών υποθέσεων.
Ακόμη, η Επιτροπή είναι ήδη σε θέση να ανακοινώσει ότι, βάσει του προγραμματισμού της για τη χρηματοδοτική αρωγή των περιφερειακών προγραμμάτων για το 2000, περίπου 2 εκατομμύρια ευρώ προορίζονται για σχέδια που άπτονται του τομέα δικαιοσύνης και εσωτερικών υποθέσεων.
Επιπροσθέτως, όσον αφορά το παράνομο εμπόριο ορισμένων αγαθών, όπως το λαθρεμπόριο τσιγάρων, και στο βαθμό που τέτοιου είδους λαθρεμπόριο επηρεάζει επίσης την επικράτεια της Κοινότητας και τα οικονομικά της συμφέροντα, η OLAF έχει δημιουργήσει πολυκλαδικές και πολυεθνικές επιχειρησιακές ομάδες.
Οι ομάδες αυτές εργάζονται για την καταπολέμηση του οργανωμένου εγκλήματος, του οποίου η διασυνοριακή διάσταση έχει καταδειχθεί σε πολλές περιπτώσεις, και μάλιστα έχουν συγκροτηθεί για να παρέχουν ενίσχυση και επιχειρησιακή βοήθεια ειδικά σε έρευνες γύρω από τομείς και προϊόντα περισσότερο ευάλωτα στην απάτη, όπως τα τσιγάρα.
Τα αποτελέσματα των δραστηριοτήτων των εν λόγω επιχειρησιακών ομάδων που καταγράφονται τα τελευταία χρόνια είναι ιδιαίτερα σημαντικά.
Το 1996, για παράδειγμα, το λαθρεμπόριο τσιγάρων, κυρίως στη φάση της διαμετακόμισης, ανερχόταν σε 800 εκατομμύρια ecu.
Ο συνολικός οικονομικός αντίκτυπος των περιπτώσεων απάτης που αποκαλύφθηκαν στον εν λόγω τομέα το 1997 εκτιμήθηκε σε 1,6 δισεκατομμύρια ecu και υπερκάλυπτε τους ιδίους πόρους της Κοινότητας και το εθνικό προϊόν της.
Το 1998 μάλιστα αυξήθηκαν οι έρευνες για το λαθρεμπόριο τσιγάρων, παρόλο που ο οικονομικός αντίκτυπος ήταν μειωμένος σε σύγκριση με τα προηγούμενα έτη.
Τούτο μπορεί να εξηγηθεί από τη συνέχιση εκτεταμένων διεθνών ερευνών και από την επιτυχία που είχε η καταπολέμηση της λαθρεμπορίας τσιγάρων προέλευσης Ανδόρας και το παράνομο εμπόριο στη μαύρη αγορά της Ισπανίας.
Εν κατακλείδι, λαμβάνουμε πολύ σοβαρά αυτές τις απειλές εναντίον της Κοινότητας και θα συνεχίσουμε να εργαζόμασθε σκληρά για την καταπολέμησή τους.
Ευχαριστώ πολύ, κύριε Επίτροπε Nielson.
Η συζήτηση έληξε.
Η ψηφοφρία θα διεξαχθεί σήμερα, στις 17.30.
CITES
Η ημερήσια διάταξη προβλέπει την κοινή συζήτηση επί των ακολούθων προτάσεων ψηφίσματος:
Β5-0243/2000, των βουλευτών Maij-Weggen και Bowis, εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και Ευρωπαίων Δημοκρατών, σχετικά με τη Σύμβαση για το διεθνές εμπόριο των απειλούμενων με εξαφάνιση αγρίων ειδών (CITES)·
Β5-0249/2000, του βουλευτή Sjφstedt και άλλων, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς - Αριστεράς των Πρασίνων των Βορείων Χωρών, σχετικά με τη Σύμβαση για το διεθνές εμπόριο των απειλούμενων με εξαφάνιση αγρίων ειδών πανίδας και χλωρίδας (CITES)·
Β5-0260/2000, του βουλευτή Davies και άλλων, εξ ονόματος της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών, σχετικά με τη Σύμβαση για το διεθνές εμπόριο των απειλούμενων με εξαφάνιση αγρίων ειδών πανίδας και χλωρίδας (CITES)·
Β5-0269/2000, της βουλευτού Roth-Behrendt, εξ ονόματος της Ομάδας του Κόμματος των Ευρωπαίων Σοσιαλιστών, σχετικά με τη Σύμβαση για το διεθνές εμπόριο των απειλούμενων με εξαφάνιση αγρίων ειδών (CITES)·
Β5-0275/2000, των βουλευτών De Roo και Isler Bιguin και άλλων, εξ ονόματος της Ομάδας των Πρασίνων / Ευρωπαϊκής Ελεύθερης Συμμαχίας, σχετικά με το διεθνές εμπόριο των απειλούμενων με εξαφάνιση αγρίων ειδών πανίδας και χλωρίδας (CITES).
Κύριε Πρόεδρε, αξιότιμοι συνάδελφοι, κατ' αρχάς θα ήθελα να ζητήσω συγγνώμη εκ μέρους της βουλευτή που κατέθεσε το παρόν ψήφισμα, της κυρίας Maij-Weggen, η οποία υποχρεώθηκε να αναχωρήσει εσπευσμένα για την κηδεία κάποιου μέλους της οικογενείας της.
Δεν είναι η πρώτη φορά που συζητάμε στο Σώμα για τη Σύμβαση CITES (σύμβαση για το διεθνές εμπόριο των ειδών άγριας πανίδας και χλωρίδας που απειλούνται με εξαφάνιση).
Τα χρόνια που πέρασαν η σύμβαση αυτή, στην οποία έχουν προσχωρήσει 148 χώρες, έχει σώσει πολλά φυτά και ζώα που απειλούντο με εξαφάνιση.
Σε πολλές περιπτώσεις αυτό έγινε μετά από έντονες δράσεις εκ μέρους οργανώσεων για την προστασία του περιβάλλοντος και των ζώων, δράσεων οι οποίες υιοθετήθηκαν συχνά από το Ευρωπαϊκό Κοινοβούλιο και τα εθνικά κοινοβούλια, καθώς επίσης και από το αμερικανικό Κογκρέσο.
Σήμερα υπάρχει κίνδυνος να ληφθούν και πάλι λανθασμένες αποφάσεις στη συνεδρίαση του CITES στο Ναϊρόμπι και για άλλη μια φορά αναλαμβάνουμε δράση για να προλάβουμε το ενδεχόμενο αυτό.
Θα ήθελα να επικεντρώσω την παρέμβασή μου σε τρεις κινδύνους.
Ο πρώτος αφορά την πρόταση ορισμένων χωρών της Νοτίου Αφρικής να μεταφερθεί ο αφρικανικός ελέφαντας από το παράρτημα Ι στο παράρτημα ΙΙ, πράγμα που σημαίνει ότι θα επιτρέπεται το ελεγχόμενο κυνήγι.
Οι χώρες αυτές επιθυμούν να συγκεντρώσουν από κοινού 50 τόνους ελεφαντοστού.
Καλούμε επειγόντως την Επιτροπή και τα κράτη μέλη να μην συμφωνήσουν με την πρόταση αυτή.
Ο κατάλογος των περιοχών όπου παρατηρείται παράνομη θήρα ελεφαντοστού είναι τόσο ευρύς, ώστε η νομιμοποίηση του κυνηγιού δεν πρόκειται παρά να επιδεινώσει το πρόβλημα, τη στιγμή που ο συνολικός πληθυσμός αφρικανικών ελεφάντων μειώθηκε σε 20 χρόνια από 1,3 εκατομμύρια σε 625.000 ζώα.
Ως γνωστό, έχουμε πλέον φτάσει σε ένα κρίσιμο όριο.
Ένας δεύτερος κίνδυνος τον οποίο θα ήθελα να επισημάνω είναι η πρόταση της Νορβηγίας και της Ιαπωνίας να επιτραπεί και πάλι το κυνήγι της ρυγχοφάλαινας (minke whale) στον Βόρειο Ατλαντικό και στον Νότιο Ειρηνικό.
Είμαστε αντίθετοι και μ' αυτή την πρόταση, ακόμη και μόνο επειδή και οι δύο εν λόγω χώρες κυνηγούν ήδη αυτά τα όμορφα ζώα.
Εάν δεχθούμε την πρόταση δεν πρόκειται παρά να ανταμείψουμε την κακή συμπεριφορά τους.
Επιπλέον, η ρυγχοφάλαινα αποτελεί απειλούμενο είδος, γι' αυτό και είναι προτιμότερο να τηρηθεί η συμφωνία για την προστασία των φαλαινών.
Έρχομαι, τέλος, στο τρίτο παράδειγμα.
Η Κούβα ζήτησε να μεταφερθεί πάλι στο παράρτημα ΙΙ η χελώνα καρέτα (hawksbill turtle).
Η πρόταση αυτή είναι το αποτέλεσμα μιας πολύ κοντόφθαλμης θεώρησης ενός ζώου το οποίο απειλείται γενικώς με εξαφάνιση.
Επειδή το είδος αυτό πηγαίνει κυρίως στην Κούβα για να γεννήσει, οι άνθρωποι πιστεύουν ότι ο πληθυσμός του είναι επαρκής και θέλουν να θανατώνουν 500 χελώνες το χρόνο και γνωρίζετε γιατί, για να τις πουλήσουν σε ακριβά εστιατόρια στην Ιαπωνία.
Η πράξη αυτή θα αποτελούσε μια πάρα πολύ σημαντική ώθηση για την παράνομη θήρα.
Η Κούβα θα πρέπει να ντρέπεται για την πρόταση που υπέβαλε η οποία δεν εναρμονίζεται ούτε καν με την ιδεολογία που προασπίζεται, με την οποία παρεμπιπτόντως διαφωνώ.
Αυτά είναι εν ολίγοις τρία παραδείγματα από μια σειρά προτάσεων οι οποίες μας προξενούν ιδιαίτερες ανησυχίες στο Ναϊρόμπι.
Καλούμε την Επιτροπή και τα κράτη μέλη να μην υποστηρίξουν αυτού του είδους τις προτάσεις, αλλά να διατηρήσουν τη Σύμβαση CITES ως έχει.
Ας αρχίσουμε αυτό τον αιώνα με καλό και όχι με άσχημο τρόπο και ας φροντίσουμε μαζί ώστε να μην απειληθεί η ύπαρξη περισσότερων φυτών και ζώων.
(GUE/NGL).
(ES) Κύριε Πρόεδρε, όπως ανέφερε και η προηγούμενη ομιλήτρια, με αυτό το ψήφισμα απευθυνόμαστε στα συμβαλλόμενα μέρη της Σύμβασης CITES, τα οποία θα συνεδριάσουν στο Ναϊρόμπι τον Απρίλιο.
Και απευθυνόμαστε σε αυτά, για να επιχειρήσουμε πάλι να προστατεύσουμε τα απειλούμενα με εξαφάνιση είδη, όπως ο ασιατικός παγκολίνος, οι γορίλες του Κονγκό, οι ελέφαντες - λόγω της πώλησης του ελεφαντόδοτου - και άλλα είδη που αναφέρονται στο ψήφισμα.
Θα αναφερθώ εν συντομία σε τρία απαραίτητα μέτρα που θα έπρεπε να ληφθούν στο Ναϊρόμπι τις επόμενες μέρες.
Το πρώτο αφορά την ενημέρωση και την ευαισθητοποίηση της κοινής γνώμης, των αγοραστών και των πωλητών.
Το δεύτερο αφορά μηχανισμούς επιβολής κυρώσεων για όσους δεν έχουν ακόμα υιοθετήσει νόμιμα μέτρα που απαγορεύουν τη μη επιβολή ποινής, κυρίως στους λαθροκυνηγούς.
Και το τρίτο αφορά τη συνεργασία με τις αναπτυσσόμενες χώρες, στις αγροτικές περιοχές των οποίων δεν υπάρχουν ενίοτε άλλα μέσα διαβίωσης από το λαθρεμπόριο και τη διακίνηση των απειλούμενων ειδών.
NL) Κύριε Πρόεδρε, η προστασία απειλούμενων ειδών πανίδας και χλωρίδας αφορά κάτι περισσότερο από την προστασία του φυσικού πλούτου.
Πρόκειται για τη μάχη μεταξύ πολιτισμού και βαρβαρότητας.
Η προστασία της βιοποικιλότητας αφορά περισσότερα πράγματα από την επιβίωση ορισμένων ειδών ζώων, όπως οι ελέφαντες και οι φάλαινες, όσο σημαντικά κι αν είναι αυτά.
Επειδή αυτό δεν μπορούν να το κάνουν τα ίδια τα ζώα, πρέπει να το κάνουμε εμείς για ορισμένα από αυτά, όχι μόνο στις χώρες μας αλλά παντού.
Αυτό σημαίνει, για παράδειγμα, ότι πρέπει να περιοριστούν οι διεθνείς μεταφορές εξωτικών ζώων.
Εξακολουθούν να παρατηρούνται σκανδαλώδεις καταστάσεις τόσο στις νόμιμες, όσο και στις παράνομες μεταφορές.
Η υπερεκμετάλλευση και η κατάχρηση δεν μπορεί να εξηγηθούν μόνο με βάση το επιχείρημα της φτώχειας.
Σε πολλές περιπτώσεις οι πράξεις αυτές αφορούν προσπάθειες προσωπικού πλουτισμού ασυνείδητων εμπόρων.
Επιπλέον, χωρίς αυτό να γίνεται αντιληπτό, τα ζώα αποτελούν θύματα φυσικών καταστροφών και, κυρίως, πολέμων, ιδίως στην Αφρική.
Τα ζώα είναι εξ ορισμού ανυπεράσπιστα.
Η επικέντρωση του ενδιαφέροντός μας στην ευημερία τους είναι πλέον θέμα πολιτισμού.
NL) Κύριε Πρόεδρε, στην προηγούμενη διάσκεψη CITES, το Ευρωπαϊκό Κοινοβούλιο υιοθέτησε σχεδόν ομόφωνα ψήφισμα για να αναγνωριστεί στους ελέφαντες το αυστηρότερο καθεστώς προστασίας.
Σύμφωνα με τη Διεθνή Ένωση για τη Διατήρηση της Φύσης και των Φυσικών Πόρων (IUCN), ο αφρικανικός ελέφαντας εξακολουθεί να αποτελεί απειλούμενο είδος.
14 υπουργοί της ΕΕ τήρησαν δειλή στάση και απέσχον από την ψηφοφορία, νομιμοποιώντας έτσι το κυνήγι ελεφάντων στην Αφρική.
Μόνο ο υπουργός της Ολλανδίας ψήφισε τότε υπέρ της προστασίας του ελέφαντα.
Τον επόμενο μήνα, από τις 10 έως τις 20 Απριλίου, η μοίρα του αφρικανικού ελέφαντα συμπεριλαμβάνεται και πάλι στην ημερήσια διάταξη της διεθνούς κοινότητας.
Η φιλοξενούσα χώρα, η Κένυα, και η Ινδία κατέθεσαν πρόταση για την επαναφορά του καθεστώτος πλήρους προστασίας του αφρικανικού ελέφαντα. αΟταν, αφενός, θανατώνονται ελέφαντες μόνο και μόνο για να πουληθεί στην Ιαπωνία το ελεφαντόδοντό τους και, αφετέρου, τα έσοδα χρησιμοποιούνται- στα χαρτιά - για την προστασία των άγριων ζώων, νομίζω ότι μπορεί να γίνει λόγος για μια διεστραμμένη λογική.
Επιπλέον, η λογική αυτή δεν αποδίδει.
Η Νότια Αφρική, η Μποτσουάνα, η Ναμίμπια και η Ζάμπια θέλουν να θανατώσουν ακόμη περισσότερους ελέφαντες.
Επίσης, αυτά τα ματωμένα χρήματα περνάνε σε λάθος χέρια.
Καλώ τους 15 υπουργούς Περιβάλλοντος, συμπεριλαμβανομένων των 5 Πρασίνων υπουργών, να τηρήσουν θαρραλέα στάση στο Συμβούλιο Περιβάλλοντος, στις 30 Μαρτίου, και να αποφασίσουν να παράσχουν και πάλι πλήρη προστασία στον αφρικανικό ελέφαντα.
Επίσης απαραίτητη είναι η πλήρης προστασία της χελώνας καρέτα που υπάρχει μόνο στην Κούβα.
Μέσα σε τρεις γενιές, έχει χαθεί περισσότερο από 80% του πληθυσμού αυτού του είδους.
Στην περίπτωση του αφρικανικού ελέφαντα και της χελώνας καρέτα, η ΕυρωπαϊκήαΕνωση δίνει προτεραιότητα στο "ματωμένο" εμπόριο με την Ιαπωνία.
Αυτό είναι ντροπή.
(ΕΝ) Κύριε Πρόεδρε, η Ευρωπαϊκή Κοινότητα δεν είναι συμβαλλόμενο μέρος στη Σύμβαση CITES.
Το ισχύον κείμενο της Σύμβασης επιτρέπει αποκλειστικά σε μεμονωμένες χώρες να προσχωρήσουν.
Η τροπολογία Gaborone του 1983 για το κείμενο της CITES θα μπορούσε να μας επιτρέψει να προσχωρήσουμε στη Σύμβαση.
Ωστόσο, η τροπολογία αυτή δεν έχει τεθεί ακόμη σε ισχύ, λόγω του ανεπαρκούς αριθμού των συμβαλλομένων μερών της CITES που την έχουν επικυρώσει.
Η Επιτροπή συνεχίζει τις διπλωματικές προσπάθειές της προκειμένου να διασφαλισθεί ότι θα υπάρξει επαρκής αριθμός επικυρώσεων που θα επιτρέψουν στην Κοινότητα να διαδραματίσει πιο ενεργό ρόλο στο πλαίσιο της σημαντικής αυτής Σύμβασης.
Μολονότι δεν αποτελούμε ακόμη συμβαλλόμενο μέρος, η Κοινότητα διαθέτει νομοθεσία ικανή για την εφαρμογή της Σύμβασης CITES.
Η νομοθεσία αυτή είναι μεταξύ των πιο λεπτομερών και ολοκληρωμένων στο είδος της παγκοσμίως.
Η πολιτική της Επιτροπής βασίζεται τόσο στην διατήρηση όσο και στην αειφόρο χρήση, αρχές που αναγνωρίζουν ότι οι λαοί και τα κράτη συνιστούν τους καλύτερους προστάτες της δικής τους άγριας πανίδας και χλωρίδας.
Όσον αφορά τα συγκεκριμένα θέματα των ψηφισμάτων του Κοινοβουλίου, συμφωνούμε ως προς την ανάγκη να επιταχύνουμε τα μέτρα επιβολής στον τομέα του εμπορίου αγρίων ζώων στην Ινδία.
Θα έλθουμε σε επαφή με τις ινδικές αρχές σύμφωνα με την προτεινόμενη προσέγγιση, και θα συνεχίσουμε να κάνουμε ό,τι μπορούμε για να στηρίξουμε και να προωθήσουμε τους στόχους της CITES.
Ως προς τις προτάσεις για την επικείμενη Διάσκεψη των μελών της CITES, απομένει η Επιτροπή να υιοθετήσει την επίσημη πρότασή της.
Ωστόσο, ο γενικός προσανατολισμός μας σχετικά με τα κυριότερα θέματα έχει ως εξής:
Σχετικά με τις φάλαινες, η θέση της Κοινότητας θα πρέπει να είναι σαφής.
Δεν αποδεχόμαστε την επαναφορά της φαλαινοθηρίας για εμπορικούς σκοπούς, έως ότου η Διεθνής Επιτροπή Φαλαινοθηρίας θεωρήσει ότι έχουν θεσπισθεί οι κατάλληλοι έλεγχοι διαχείρισης.
Θα πρέπει, συνεπώς, να αντιταχθούμε στις προτάσεις της Ιαπωνίας και της Νορβηγίας για επανέναρξη του εμπορίου.
Αναφορικά με τους αφρικανικούς ελέφαντες, υποστηρίζουμε τη διατήρηση του υφιστάμενου καθεστώτος έως ότου αποκτήσουμε σαφή εικόνα για τις επιπτώσεις του διεθνούς εμπορίου, το οποίο επετράπη το 1997.
Δεν θα πρέπει να υποστηρίξουμε καμία από τις προτάσεις που έχουν υποβληθεί.
Όσον αφορά τις προτάσεις για τις θαλάσσιες χελώνες της Κούβας, η Κοινότητα θα πρέπει να αντιταχθεί στη επαναδραστηριοποίηση του ετήσιου εμπορίου οστράκων.
Χρειάζεται, ωστόσο, να κρατήσουμε μια πιο ανοιχτή στάση απέναντι στη διάθεση των κουβανέζικων αποθεμάτων οστράκων, μέχρι να γνωρίσουμε τη στάση των γειτονικών χωρών της Κούβας.
Τέλος, ως προς τους καρχαρίες, υπάρχει λόγος ανησυχίας, και η πρόταση για τα σκυλόψαρα θα πρέπει να υποστηριχθεί ιδιαίτερα.
Εδώ, όμως, η CITES, θα πρέπει να εργαστεί στενά με τα περιφερειακά αλιευτικά όργανα και τον Οργανισμό Τροφίμων και Γεωργίας των Ηνωμένων Εθνών.
Ευχαριστώ πολύ, κύριε Επίτροπε Nielson.
Η συζήτηση έληξε.
Η ψηφοφρία θα διεξαχθεί σήμερα, στις 17.30.
- (EN) Κύριε Πρόεδρε, όπως βλέπω στο έγγραφο της ημερήσιας διάταξης, η ψηφοφορία για την κατάσταση στο Ιράκ έχει ματαιωθεί.
Μπορώ να μάθω μετά από τίνος αίτημα και βάσει ποιων λόγων ματαιώθηκε;
Κύριε συνάδελφε, δεν ματαιώθηκε η ψηφοφορία, αλλά οι δύο προτάσεις ψηφίσματος αποσύρθηκαν από τους ίδιους τους συντάκτες τους.
Όταν δεν υπάρχουν πλέον προτάσεις για ψήφιση, είναι σαφές ότι δεν θα εμφανίζεται αυτό στην ψηφοφορία.
Δεν ξέρω τους επιμέρους λόγους που ώθησαν τους συντάκτες στην απόφαση αυτή - πρέπει να τους ρωτήσετε ο ίδιος - αλλά είναι σαφές ότι όταν οι προτάσεις ψηφίσματος αποσύρονται, δεν μπορούμε να ψηφίσουμε γι' αυτές.
Ίσως ο συνάδελφος Swoboda να μπορεί να μας εξηγήσει λίγο τι συμβαίνει.
Κύριε Πρόεδρε, έχετε απόλυτο δίκιο, αποσύραμε τις προτάσεις ψηφίσματος.
Επιτρέψτε μου να ενημερώσω τον συνάδελφο.
Τις αποσύραμε επειδή θα έχουμε στην επόμενη περίοδο συνόδου στο Στρασβούργο μια μακρά και διεξοδική συζήτηση για το θέμα.
Θεωρώ ότι η σοβαρή κατάσταση στο Ιράκ καθιστά πιο εύλογο να λάβουμε θέση μετά από μία συζήτηση και εξηγήσεις από το Συμβούλιο και την Επιτροπή κι όχι στο πλαίσιο μιας συζήτησης επειγόντων.
Αυτός ήταν ο λόγος της απόσυρσης.
Κύριε Πρόεδρε, πράγματι, επιβεβαιώνω ότι αυτό που είπε μόλις τώρα ο κ Swoboda ισχύει και για την Ομάδα του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών.
Αποσύραμε τη δική μας πρόταση ψηφίσματος για τους ίδιους λόγους: δηλαδή λόγω της συζήτησης που θα διεξαχθεί τον Απρίλιο.
Ευχαριστώ πολύ, κυρία συνάδελφε.
Πιστεύω ότι τώρα τα κίνητρα είναι σαφή.
Κύριε συνάδελφε Buttiglione, επί της διαδικασίας.
Κύριε Πρόεδρε, απέσυρα την πρόταση ψηφίσματος παρόλο που είμαι πεπεισμένος ότι κάναμε λάθος που δεν εκμεταλλευτήκαμε την ευκαιρία και δεν παρεμβήκαμε, τώρα που ήταν η στιγμή να το κάνουμε, αφού υπήρχε η δυνατότητα να επιτύχουμε γενική συναίνεση.
Θα ήθελα να υπογραμμίσω ότι είναι η δεύτερη φορά που αναβάλλουμε την έγκριση αυτής της πρότασης ψηφίσματος· ελπίζω ότι τα γεγονότα δεν θα μας προλάβουν χωρίς να έχουμε την ευκαιρία να προσπαθήσουμε να τα επηρεάσουμε υπέρ της ειρήνης.
Ευχαριστώ πολύ, κύριε συνάδελφε.
Προχωρούμε τώρα στην ψηφοφορία.
ΨΗΦΟΦΟΡIΕΣ (συvέχεια)
Κύριε Πρόεδρε, αν και θα ήταν προτιμότερο να είχαμε ψηφίσει το μεσημέρι, είμαι ευχαριστημένη που προχωρούμε τώρα στην ψηφοφορία.
Κύριε Πρόεδρε, υποστηρίζω με χαρά την πρόταση της σεβαστής και πολύ αγαπημένης μου συναδέλφου βαρώνης Ludford.
Ας ψηφίσουμε!
Κύριε Πρόεδρε, ήθελα μόνο να ρωτήσω ποιός είναι ο λόγος που οι συνάδελφοι άλλαξαν ξαφνικά γνώμη.
Κύριε Posselt, σας προτείνω να ρωτήσετε αργότερα τους συναδέλφους.
Δεν θέλω τώρα δημόσια συζήτηση γι' αυτό στην Ολομέλεια.
(Χειροκροτήματα)
Πριν από την ψηφοφορία επί της τροπολογίας αριθ.
53
Κύριε Πρόεδρε, θα ήθελα να αποσύρω, εξ ονόματος της Συνομοσπονδιακής Ομάδας της Ευρωπαϊκής Ενωτικής Αριστεράς / Αριστεράς των Πρασίνων των Βορείων Χωρών, τις τροπολογίες αριθ.
53 και 55 που αφορούν την παράγραφο 17 της έκθεσης.
Πράγματι, φαίνεται ότι η διατύπωση αυτών των δύο τροπολογιών μπορεί να δώσει τροφή σε αντιφατικές ερμηνείες, κυρίως σε ορισμένες από τις διαφορετικές γλωσσικές αποδόσεις.
Είμαι αντίθετος στις εθνοτικές κατατάξεις, γιατί κάτι τέτοιο στιγματίζει τους μετανάστες.
Οι τροπολογίες αριθ.
53 και 55 αποσκοπούσαν στην κατάργηση αυτού του όρου "εθνοτικός" .
Η χρήση του όρου "δεδομένα" μπορεί να αναφέρεται σε στατιστικές που αφορούν την κατάσταση ως προς τον ρατσισμό και ως προς τις διακρίσεις, πράγμα που μπορεί να είναι θετικό, αλλά μπορεί επίσης να αναφέρεται και στη δημιουργία φακέλων, με όλα τα προβλήματα που συνεπάγεται κάτι τέτοιο και για τα οποία συζητήσαμε με την ευκαιρία του Eurodac.
Αυτοί είναι οι λόγοι για τους οποίους ήθελα να αποσύρω αυτές τις τροπολογίες.
Ευχαριστώ πολύ, κύριε συνάδελφε.
Θα το λάβουμε υπ' όψιν.
Κύριε Πρόεδρε, ευχαριστώ τον κ. Sylla που απέσυρε τις δύο προαναφερθείσες τροπολογίες, θα ήθελα όμως να τον ρωτήσω το εξής: δεν νομίζει ότι, στην τροπολογία αριθ.
54, το τμήμα της πρώτης φράσης που δεν τροποποιήθηκε και που, στα αγγλικά - την αγγλική απόδοση έχω μπροστά μου - λέει: "stresses that the EU must collect reliable ethnic data as a basis for review" , ότι το τμήμα αυτό, λέω, και πιο συγκεκριμένα οι όροι «reliable ethnic data» θέτουν το ίδιο πρόβλημα και δεν θα έπρεπε, με μια προφορική τροπολογία που θα μπορούσε να μας υποβάλει, να τροποποιηθεί επίσης και αυτή η έννοια "ethnic data" ;
Κύριε συνάδελφε, ο αιτών έδειξε διορατικότητα και υπακοή και απέσυρε την αίτηση πριν από την ψηφοφορία.
Επομένως δεν θα ψηφίσουμε γι' αυτήν.
(Το Σώμα εγκρίνει το ψήφισμα)
- (DE) Κύριε Πρόεδρε, δεν θέλω να προξενήσω καθυστέρηση, παρακαλώ απλώς το προεδρείο να εξετάσει το ενδεχόμενο να μην αποδέχεται μελλοντικά αιτήσεις διαγραφής ολόκληρων παραγράφων, ώστε να αποφύγουμε προβλήματα σαν το σημερινό.
Σας παρακαλώ να το σκεφθείτε.
Κύριε Swoboda, αυτό οφείλεται στο ότι, ως σοφοί που είμαστε, τροποποιήσαμε έτσι τον Κανονισμό κι αν θυμάμαι καλά - το ξέρω γιατί κάθομαι πίσω σας - τότε είχατε συμφωνήσει κι εσείς.
(Γέλια)
Αν δεν το θέλετε πλέον αυτό, σας παρακαλώ να δρομολογήσετε μια αίτηση για νέα τροποποίηση του Κανονισμού και τότε ευχαρίστως θα το αλλάξω.
Κύριε Πρόεδρε, παραδέχομαι ότι έχω περιθώρια να γίνω πιο έξυπνος.
Κύριε Swoboda, τα περιθώρια αυτά ισχύουν και για τους δύο μας.
Κύριε Πρόεδρε, επί της διαδικασίας, είμαι ιδιαίτερα ικανοποιημένος που εξετάσαμε την συγκεκριμένη έκθεση.
Χρειάστηκε πολύς χρόνος για να ψηφίσουμε επ' αυτής.
Οι περισσότερες από αυτές τις τροπολογίες υποβλήθηκαν είτε από μέλη της τεχνικής ομάδας των ρατσιστών ή από την Ομάδα του Ευρωπαϊκού Λαϊκού Κόμματος (Χριστιανοδημοκράτες) για θέσεις που καταψηφίστηκαν σε επίπεδο επιτροπής.
Δεν θα έπρεπε να χάνουμε τόσο χρόνο ψηφίζοντας τροπολογίες που κατατίθενται ενώ έχουν καταψηφιστεί νωρίτερα.
Θα μπορούσαμε να είχαμε τελειώσει νωρίτερα αφού η θέση ήταν αρκετά σαφής.
(Χειροκροτήματα)
Κύριε συνάδελφε, θίγετε ένα βασικό πρόβλημα που σχετίζεται με τον τρόπο που το καθορίσαμε αυτό στον Κανονισμό μας.
Όταν οι τροπολογίες αυτές έχουν κατατεθεί εμπρόθεσμα, σύμφωνα με τον Κανονισμό, αναγγέλλονται και αντιμετωπίζονται βάσει της διαδικασίας από τον Πρόεδρο.
Ο κ. Speroni επί της διαδικασίας.
Κύριε Πρόεδρε, δεν ξέρω αν είναι ζήτημα μετάφρασης, αλλά ο συνάδελφος είπε "τεχνική ομάδα ρατσιστών" : εμείς είμαστε η τεχνική ομάδα των ανεξαρτήτων.
.
Κύριε συνάδελφε, αυτό ασφαλώς ήταν μεταφραστικό πρόβλημα.
Είμαι απόλυτα πεπεισμένος.
Έκθεση (A5-0055/2000) του κ. Belder, εξ ονόματος της Επιτροπής Εξωτερικών Υποθέσεων, Δικαιωμάτων του Ανθρώπου, Κοινής Ασφάλειας και Αμυντικής Πολιτικής, επί της Ανακοίνωσης της Ευρωπαϊκής Επιτροπής σχετικά με την αντιμετώπιση του ρατσισμού, της ξενοφοβίας και του αντισημιτισμού στις υποψήφιες προς ένταξη χώρες (COM(1999) 256 - C5­0094/1999 - 1999/2099(COS))
(Το Σώμα εγκρίνει το ψήφισμα.)
Έκθεση (A5-0067/2000) της κυρίας Read, εξ ονόματος της Επιτροπής Βιομηχανίας, Εξωτερικού Εμπορίου, Έρευνας και Ενέργειας, σχετικά με την Europe - κοινωνία των πληροφοριών για όλους: Πρωτοβουλία της Επιτροπής για το έκτακτο Ευρωπαϊκό Συμβούλιο της Λισαβώνας, 23-24 Μαρτίου 2000 (COM(1999) 687 - C5-0063/2000 - 2000/2034(COS))
(Το Σώμα εγκρίνει το ψήφισμα.)
Κύριε Πρόεδρε, συνάδελφοι, είναι η πρώτη μου αιτιολόγηση ψήφου εδώ και πολλά χρόνια και επίσης η πρώτη μου αιτιολόγηση ψήφου ως προέδρου της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών.
Δυστυχώς, η Ομάδα μας δεν μπόρεσε εξ αιτίας προβληματισμών για θέματα αρχής να εγκρίνει την έκθεση Ludford σχετικά με την καταπολέμηση του ρατσισμού και της ξενοφοβίας στην Ευρωπαϊκή Ένωση.
Είμαστε της γνώμης ότι έγινε εκεί κατάχρηση μιας καλής υπόθεσης, δηλαδή της καταπολέμησης του ρατσισμού και της ξενοφοβίας, για σκοπούς άσχετους με το αντικείμενό της και ότι στην έκθεση αυτή υπάρχουν θέματα που δεν έχουν καμία σχέση με τον ρατσισμό και την καταπολέμησή του, καθώς και με την καταπολέμηση της ξενοφοβίας.
Γι' αυτό η Ομάδα μας στην πλειοψηφία της απείχε της ψηφοφορίας ή έδωσε αρνητική ψήφο.
Οι αιτίες συνοψίζονται στις εξής απόψεις μας:
Πρώτον, η έκθεση Ludford περιφρονεί και προσβάλλει τη θεμελιώδη αρχή της επικουρικότητας στις παραγράφους 4, 6, 27 δεύτερη παύλα, 11 και 20, όπου ζητά τη λήψη μέτρων όπως την πρόσληψη υπηκόων τρίτων χωρών στο δημόσιο ή την υποχρεωτική τροποποίηση της διδακτέας ύλης των σχολείων και του προγράμματος εκπαίδευσης των δασκάλων.
Δεύτερον, η έκθεση περιέχει σημεία που δεν έχουν καμία σχέση με τη θεματική της, ζητώντας στις παραγράφους 19, 22 και 30 τη λήψη μέτρων όπως είναι η χορήγηση του δικαιώματος εκλέγειν στους υπηκόους τρίτων χωρών στις δημοτικές και στις ευρωπαϊκές εκλογές.
Τρίτον, η έκθεση Ludford αναφέρεται σε σημεία που είναι εκτός του χρόνου που πραγματεύεται η έκθεση και δεν έχουν καμία σχέση με αυτήν.
Θα δείξω τον παραλογισμό που χαρακτηρίζει την έκθεση - θα ήθελα να με άκουγαν τώρα περισσότεροι συνάδελφοι και ειδικά εκείνοι που αυτήν τη στιγμή βγαίνουν από την αίθουσα - και λυπάμαι που αναγκάζομαι να το πω αυτό ειδικά για τη συγκεκριμένη έκθεση.
Ο παραλογισμός έγκειται στο εξής: όχι μόνο ψήφισε λιγότερο από το ένα τρίτο των συναδέλφων, αλλά έγινε επίσης εδώ μία δήλωση εναντίον ενός κράτους μέλους της Ευρωπαϊκής Ένωσης, συγκεκριμένα εναντίον της Αυστρίας, δήλωση σύμφωνα με την οποία το Κοινοβούλιο τώρα συντάσσεται με τις κυρώσεις που επέβαλαν τα 14 κράτη μέλη.
(Διαμαρτυρίες)
Το Κοινοβούλιο μετά από έντονη συζήτηση και με μεγάλη πλειοψηφία δεν συναίνεσε τον Φεβρουάριο στις Βρυξέλλες με τις κυρώσεις αυτές και σήμερα συντασσόμαστε με τις συγκεκριμένες κυρώσεις με μια τόσο μικρή μειοψηφία, με μια τόσο μικρή συμμετοχή.
Αυτό έχει λοιπόν δύο λόγους.
Πρώτον ότι είναι ένα θέμα άσχετο με το αντικείμενο της έκθεσης και δεύτερον ότι ασχολούμαστε ξανά με ένα ζήτημα για το οποίο είχαμε αποφασίσει εδώ και καιρό με μεγάλη πλειοψηφία.
Δεν το βρίσκω σωστό!
Η Ομάδα μου για τους λόγους αυτούς αναγκάσθηκε δυστυχώς είτε να απόσχει της ψηφοφορίας είτε να καταψηφίσει την έκθεση.
(Χειροκροτήματα)
Κύριε Πρόεδρε, καταψήφισα την έκθεση επειδή δεν κρίνω ένα μπουκάλι κρασί με βάση την ετικέτα του, αλλά με βάση το περιεχόμενό του.
Η έκθεση αυτή ναι μεν φέρει την ετικέτα της καταπολέμησης του ρατσισμού, αλλά το περιεχόμενό της είναι ένα δύσπεπτο κατασκεύασμα γεμάτο ιδεολογική σύγχυση και δεν είναι αντάξια του τίτλου της.
Η έκθεση δεν επιδέχεται βελτίωσης και προειδοποιώ το Σώμα να μη συνεχίσει να γελοιοποιείται με παρόμοιες παράλογες εκθέσεις, διότι το ζήτημα της καταπολέμησης του ρατσισμού είναι πολύ σημαντικό για να προσφέρει το έδαφος για κάποιους στημένους ιδεολογικούς διαξιφισμούς.
Αν και δεν συμφωνούμε με μεγάλο μέρος των αιτιολογικών σκέψεων της έκθεσης σχετικά με την καταπολέμηση του ρατσισμού και τις ξενοφοβίας, ωστόσο υπερψηφίσαμε την εν λόγω έκθεση, γιατί παίρνει θέση κατά των διακρίσεων και υπέρ των δικαιωμάτων των μειονοτήτων.
Ωστόσο, δεν συμφωνούμε καθόλου με την ικανοποίηση που εκφράζει το Κοινοβούλιο για την εν λόγω έκθεση.
Πρώτον, διότι οι περισσότερες από τις προτάσεις υπέρ των δικαιωμάτων των μειονοτήτων ή των μεταναστών παραμένουν ασαφείς και δεν είναι δεσμευτικές.
Ύστερα, λόγω της υποκρισίας να παρουσιάζεται κανείς ως ο υπερασπιστής των μεταναστών και των μειονοτήτων τη στιγμή που, στη δική του χώρα, ασκείται πολιτική εναντίον των μεταναστών, έστω και υπό μορφή καταδίωξης των λαθρομεταναστών.
Τέλος, η έκθεση δεν εξετάζει καθόλου τους βαθύτερους οικονομικούς και κοινωνικούς λόγους που διευκολύνουν την υποκίνηση των ανθρώπων από τους δημαγωγούς της ρατσιστικής και ξενόφοβης άκρας δεξιάς, και κυρίως τη σημασία της ανεργίας και την επιδείνωση της φτώχειας για ένα ολοένα και μεγαλύτερο τμήμα του πληθυσμού.
Κύριε Πρόεδρε, λαμβάνω το λόγο εξ ονόματος της ισπανικής αντιπροσωπείας της Ομάδας του Ευρωπαϊκού Λαϊκού Κόμματος, για να εξηγήσω την αποχή μας από την ψηφοφορία, που στην προκειμένη περίπτωση αποτελεί μια σαφή λήψη θέσης, παρόλο που η αποχή, κανονικά, δεν αντιπροσωπεύει θέση.
Απείχαμε επειδή, από τη μία πλευρά, συμφωνούμε με τη συμβολική ιδέα και τις αρχές της καταπολέμησης του ρατσισμού και της ξενοφοβίας, επειδή μερικά σημεία αυτής της έκθεσης περιέχουν σημαντικές δηλώσεις.
Για να αναφέρω μόνο δύο, θα μνημονεύσω την παράγραφο 8, η οποία αφορά τις λειτουργίες του Ευρωπαϊκού Παρατηρητήριου για τα φαινόμενα Ρατσισμού και Ξενοφοβίας ή την παράγραφο 24, η οποία καλεί τα κράτη μέλη σε αυτόν τον αγώνα για ορισμένα πολύ συγκεκριμένα θέματα.
Όμως, από την άλλη πλευρά, σε αντίθεση με την έκθεση Haarder, την οποία ψηφίσαμε σήμερα το πρωί, πρόκειται για μια έκθεση καθ' ολοκληρία δημαγωγική, η οποία στερείται νομικής ισχύος.
Και το Κοινοβούλιο, που είναι συννομοθέτης, πρέπει να γνωρίζει ότι οποιαδήποτε δική του γνώμη έχει νομική αξία ή, όπως στην προκειμένη περίπτωση, οιονεί νομική αξία, και για το λόγο αυτό θα έπρεπε να ενεργεί με περισσότερη προσοχή.
Επιτρέψτε μου να σας αναφέρω μόνο ένα σχετικό παράδειγμα: την παράγραφο 22, στην οποία ζητείται να δοθεί ουσία στην ευρωπαϊκή ιθαγένεια, παρέχοντας το δικαίωμα ψήφου σε ευρωπαϊκές και τοπικές εκλογές σε υπηκόους τρίτων χωρών που διαμένουν στην Κοινότητα.
Προφανώς, αυτή η παράγραφος αντιτίθεται εξαρχής στη Συνθήκη.
Δεν είναι σωστά διατυπωμένη.
Και θα μπορούσα να αναφέρω περισσότερα παραδείγματα σαν αυτό που να δικαιολογούν την αποχή μας.
Κύριε Πρόεδρε, θέλω να παρουσιάσω μια σύντομη δήλωση εξ ονόματος της αυστριακής αντιπροσωπείας των Σοσιαλδημοκρατών.
Εγκρίναμε αυτήν την έκθεση επειδή πιστεύουμε ότι παρά ορισμένες διατυπώσεις της είναι μια καλή έκθεση και θεωρώ εντελώς αδικαιολόγητους τους χαρακτηρισμούς που της αποδόθηκαν εδώ σε ορισμένες αιτιολογήσεις ψήφου.
Στην παράγραφο 10 απείχαμε της ψηφοφορίας.
Θα προτιμούσαμε μια δήλωση που να αντιστοιχεί ακριβώς σε όσα αποφάσισε το Ευρωπαϊκό Κοινοβούλιο στο ψήφισμά του για την Αυστρία.
Εφ' όσον παρ' όλ' αυτά εγκρίθηκε η συγκεκριμένη παράγραφος, εγκρίναμε και την έκθεση στο σύνολό της εξ αιτίας της εν γένει θετικής τάσης που εκφράζει.
Κύριε Πρόεδρε, είμαι ένθερμος οπαδός της καταπολέμησης κάθε μορφής ρατσισμού και ξενοφοβίας, ωστόσο απείχα από την ψηφοφορία επί της προτάσεως ψηφίσματος που μας παρουσίασε η κ. Ludford, διότι θεωρώ ότι πρόκειται για ένα από αυτά τα ψηφίσματα "μέσα σ' όλα" όπου λέγονται τα πάντα και, ενίοτε, και τα αντίθετά τους.
Πιστεύω ότι ένα τέτοιου είδους ψήφισμα δεν τιμά το Κοινοβούλιό μας.
(Χειροκροτήματα)
(ΕΝ) Η Ομάδα μου και εγώ είμαστε ικανοποιημένοι που υπερψηφίσαμε και στηρίξαμε την έκθεση Ludford σχετικά με το σημαντικό θέμα της καταπολέμησης του ρατσισμού και της ξενοφοβίας.
Όσοι ψήφισαν ενάντια στην οικογενειακή ενότητα, στην ενθάρρυνση των εθνοτικών μειονοτήτων να συμμετέχουν στις εκλογές, ενάντια σε μια πολιτική δύναμη που να αντικατοπτρίζει την ποικιλομορφία της Ευρώπης και ενάντια στον πολυεθνικό χαρακτήρα των κοινοβουλίων πρέπει να αποδοκιμαστούν και να καταδικαστούν.
Οι βουλευτές του βρετανικού Εργατικού Κόμματος και η Ομάδα του Κόμματος των Ευρωπαίων Σοσιαλιστών ψήφισαν υπέρ της τροπολογίας αριθ.
2 για τη διαγραφή της παραγράφου 17, όχι επειδή αντιτιθέμεθα στα συγκεκριμένα αισθήματα και προθέσεις, αλλά επειδή άφηνε περιθώριο για πιθανές παρερμηνείες ή αμφισημίες.
Η καταπολέμηση των ρατσιστών και των ξενόφοβων στην κοινωνία μας, εκείνων που επιδιώκουν τη διαίρεση της Ευρώπης, είναι μια μάχη στην οποία πρέπει να νικήσουμε και θα νικήσουμε.
Εμείς οι μετριοπαθείς υποστηρίζουμε τα περισσότερα μέτρα κατά του ρατσισμού και της ξενοφοβίας στην έκθεση Ludford.
Ωστόσο, απέχουμε από την τελική ψηφοφορία, επειδή πιστεύουμε, αντίθετα με ό,τι ζητεί η παράγραφος 17, ότι η νομοθεσία για την αγορά εργασίας είναι ένας τομέας όπου πρέπει να εφαρμόζεται η αρχή της επικουρικότητας.
Η έκθεση Ludford σχετικά με την καταπολέμηση του ρατσισμού και της ξενοφοβίας, όπως και η έκθεση Haarder, που παρουσιάζεται ταυτόχρονα, σχετικά με τα δικαιώματα του ανθρώπου στην Ευρωπαϊκή Ένωση, μοιάζουν να έχουν καταληφθεί από ένα πονηρό πνεύμα το οποίο, πέρα από τη νόμιμη προστασία των δικαιωμάτων που συνδέονται με την ανθρώπινη αξιοπρέπεια, τους πιέζει να αφαιρέσουν ένα προς ένα, μεθοδικά, όλα τα συνδετικά στοιχεία της ιθαγένειας, είτε της εθνικής είτε ακόμα και της ευρωπαϊκής.
Έχει κανείς την εντύπωση ότι και η μία και η άλλη έκθεση έχουν ως φιλοδοξία την προάσπιση των δικαιωμάτων ενός αδιαφοροποίητου ατόμου, που μπορεί να κατοικεί οπουδήποτε πάνω στον πλανήτη, και όχι τα δικαιώματα προσώπων με ημερομηνία και τόπο γεννήσεως, κληρονόμων μιας παράδοσης, κατόχων ιδίων αξιών, και πρόκειται βεβαίως για τους πολίτες των αντίστοιχων χωρών μας, που μας έστειλαν εδώ για να τους προστατεύουμε και όχι για άλλα πράγματα.
Βρίσκω ότι η πορεία που ακολουθούν αυτές οι εκθέσεις κατά κάποιον τρόπο παραβιάζει την εντολή που μας έχει δοθεί.
Παραδείγματος χάρη, βλέπουμε την έκθεση Ludford να διακηρύσσει την ισότητα μεταξύ ευρωπαίων πολιτών και υπηκόων τρίτων χωρών, φτάνοντας στο σημείο να προτείνει να μπορούν να γίνονται και οι αλλοδαποί ευρωπαίοι δημόσιοι υπάλληλοι όπως οι υπήκοοι των χωρών μελών, ή ακόμα να απολαμβάνουν τα ίδια δικαιώματα στην κυκλοφορία χωρίς έλεγχο και τα ίδια δικαιώματα στην συνένωση των οικογενειών που έχουν και οι υπήκοοι κρατών μελών της Κοινότητας.
Οι διαφορές απαλείφονται σε όλα τα επίπεδα εφόσον, στην έκθεση Haarder, κηρύσσεται επίσης η ισότητα των δικαιωμάτων μεταξύ των ζευγαριών ίδιου φύλου και της παραδοσιακής οικογένειας.
Οι δύο εκθέσεις ζητούν επίσης, με μία κίνηση, να δοθεί δικαίωμα ψήφου στους μετανάστες στις τοπικές εκλογές και στις ευρωπαϊκές εκλογές.
Η δεύτερη κατηγορία φαίνεται άκρως ενδεικτική.
Διότι, το αίτημα για συμμετοχή στις τοπικές εκλογές μπορεί ενίοτε να ωραιοποιείται από υποτιθέμενους πρακτικούς λόγους, αλλά το αίτημα για συμμετοχή στις ευρωπαϊκές εκλογές έχει ένα νόημα καθαρά ιδεολογικό: το ζητούμενο είναι να δείξουμε ότι η μελλοντική Ευρώπη δεν πρέπει να είναι ένα υπερ-έθνος (και ας υπάρχει ένα υπερ-κράτος) αλλά, αντίθετα, πρέπει να είναι ένα σύνολο ανοικτό, ένα πέρασμα όπου τα δικαιώματα που αφαιρούνται από τα έθνη θα ανακατανέμονται σε ολόκληρο τον κόσμο.
Αλλο αποκαλυπτικό κοινό σημείο: οι δύο αυτές εκθέσεις ζητούν να καταγραφούν τα νέα "δικαιώματα" που προτείνουν στον Χάρτη των Θεμελιωδών Δικαιωμάτων των πολιτών της Ένωσης, που αυτή τη στιγμή καταρτίζεται, και επί του οποίου εξέφρασα ήδη τη γνώμη μου προχθές, κατά τη συζήτηση για την έκθεση Duff-Voggenhuber.
Και, βεβαίως, επιμένουν να δοθεί μελλοντικά σε αυτό το έγγραφο δεσμευτική νομική ισχύς έναντι των κρατών μελών.
Ιδού ένα επιπλέον στοιχείο που αποδεικνύει ότι αυτός ο Χάρτης, αν όντως εγκριθεί υπό τη μορφή που ζητά το Ευρωπαϊκό Κοινοβούλιο - εμείς όμως θα είμαστε απολύτως αντίθετοι σε αυτό - θα λειτουργούσε ως ένας μηχανισμός περιορισμού των εθνών.
Βλέπουμε κι εδώ, όπως πάντα, ότι στο ευρωπαϊκό επίπεδο η αντίσταση απέναντι στις ομάδες πίεσης, στις εκκεντρικές μειονότητες και ακόμα και στα ξένα συμφέροντα είναι μικρότερη.
Και από αυτό θα αντλήσουμε πάλι το ίδιο δίδαγμα: οι πολίτες πρέπει να κρατήσουν τις εξουσίες τους κοντά τους, και, αν χρειάζεται, να τις αναθέτουν μόνον σε θεσμικά όργανα που θα διαθέτουν διαφάνεια, θα είναι αφοσιωμένα στην προάσπιση των πολιτών, ενώ οι τελευταίοι θα τα ελέγχουν πλήρως.
Στηρίζουμε την ανθρωπιστική προοπτική στην οποία στηρίζεται η έκθεση.
Στηρίζουμε την επικέντρωση της έκθεσης στις ρίζες του ρατσισμού και της ξενοφοβίας στην Ευρώπη.
Θεωρούμε πως είναι σημαντικό η καταπολέμηση του ρατσισμού και της ξενοφοβίας να γίνει μέσω της εξασφάλισης του δικαιώματος των πολιτών στην εκπαίδευση, του δικαιώματος στην πρόσβαση στην αγορά εργασίας, κτλ.
Είναι εξίσου θετικές οι συστάσεις της έκθεσης για την απόκτηση καλύτερων δυνατοτήτων ενσωμάτωσης των πολιτών τρίτων χωρών.
Για τους προαναφερθέντες λόγους επιλέξαμε να ψηφίσουμε υπέρ της έκθεσης, δεδομένου ότι πιστεύουμε εν γένει πως είναι άκρως σημαντικό να καταπολεμηθεί ο ρατσισμός και η ξενοφοβία.
Υπογραμμίζουμε ωστόσο ότι δεν μπορούμε να στηρίξουμε τα μέσα που συστήνει η έκθεση για την καταπολέμηση του ρατσισμού και της ξενοφοβίας.
Θεωρούμε ότι πρωτοβουλίες όπως για παράδειγμα η θέσπιση κοινής πολιτικής ασύλου και το Eurodac - το οποίο καθιστά τους αιτούντες ασύλου υπόπτους - δεν προωθεί την καταπολέμηση του ρατσισμού και της ξενοφοβίας.
Οφείλω να συγχαρώ την κυρία εισηγήτρια για την ποιότητα της εργασίας της σχετικά με την έκθεση της Ευρωπαϊκής Επιτροπής για την εφαρμογή του Ευρωπαϊκού Έτους κατά του Ρατσισμού (1997).
Τα πρόσφατα γεγονότα στην Αυστρία μάς αποδεικνύουν ότι η καταπολέμηση του ρατσισμού, του αντισημιτισμού και της ξενοφοβίας παραμένει δυστυχώς επίκαιρη.
Όπως επισημαίνει η έκθεση, υπάρχουν πραγματικά λόγοι να "είμαστε τρομοκρατημένοι από τη συμμετοχή στην αυστριακή κυβέρνηση του κόμματος του Jφrg Haider" .
Δράττομαι της ευκαιρίας που μου δίδεται εδώ για να επιβεβαιώσω την ανάγκη να διατηρήσουμε τις πιέσεις προς την αυστριακή κυβέρνηση και να συνεχίσουμε να τροφοδοτούμε τις συζητήσεις στην κοινή γνώμη.
Πράγματι, ο κίνδυνος να δεχτούμε ως φυσική αυτήν την κατάσταση είναι μεγάλος.
Και επαναλαμβάνω ότι ο πιο μεγάλος απ' όλους τους κινδύνους είναι να φτάσουμε σε σημείο να μη μας κάνουν εντύπωση αυτά τα πράγματα.
Αυτό το ρήγμα που ανοίχτηκε σε αυτό που αποτελεί το θεμέλιο της Ευρωπαϊκής μας Ένωσης, δηλαδή στον άνευ όρων σεβασμό των θεμελιωδών δικαιωμάτων, δεν πρέπει να δημιουργήσει προηγούμενο.
Σε ολόκληρη την Ευρώπη, τα κόμματα της άκρας δεξιάς ελπίζουν να επωφεληθούν από την άνοδο στην εξουσία αυτού του συνασπισμού φασιστικών αποχρώσεων.
Εμείς, οι ευρωπαίοι δημοκράτες έχουμε καθήκον να συνεχίσουμε να επαγρυπνούμε, να προκαλέσουμε το στραβοπάτημα που θα οδηγήσει στην πτώση της παρούσας κυβέρνησης.
Προσωπικά, είμαι έτοιμος να αγωνιστώ μέχρι τέλους!
Πιστεύω, όπως και η κυρία εισηγήτρια, ότι η εθνική, θρησκευτική, πολιτιστική και γλωσσική ποικιλομορφία της Ευρώπης είναι μία πηγή ζωτικότητας και είναι ιδιαίτερα σημαντική για τη μελλοντική οικονομική και κοινωνική ευμάρεια της Ευρώπης.
Για τον λόγο αυτό, οι δημόσιες αρχές των κρατών μελών και τα θεσμικά όργανα της Ευρωπαϊκής Ένωσης οφείλουν να προωθήσουν ενεργά τη φυλετική ισότητα και να αναλάβουν συγκεκριμένες δράσεις για να επιτύχουν μία έντονη εθνική διαφοροποίηση στο δυναμικό τους.
Εξάλλου, υποστηρίζω την άποψη ότι η καταπολέμηση του ρατσισμού και της ξενοφοβίας, καθώς και η προώθηση της ισότητας ευκαιριών θα έπρεπε να αναγορευθούν σε συγκεκριμένη αρμοδιότητα που θα ανατεθεί σε έναν ευρωπαίο Επίτροπο.
Μία άλλη πρόταση αξίζει όλη την προσοχή μας.
Προτείνεται να συμπεριλάβουν τα κράτη μέλη, ως υποχρεωτική ύλη στα σχολικά προγράμματα και στα προγράμματα κατάρτισης του διδακτικού προσωπικού, τα ακόλουθα θέματα: τη διδασκαλία σχετικά με την Ευρώπη στον κόσμο, περιλαμβανομένου του δουλεμπορίου και της αποικιοκρατίας, καθώς και της ιστορίας και του πολιτισμού των μειονοτικών κοινοτήτων· διδασκαλία σχετικά με τους κινδύνους του ρατσισμού, της ξενοφοβίας και της μισαλλοδοξίας, περιλαμβανομένου του Ολοκαυτώματος και του αντισημιτισμού, καθώς και της επιτακτικής ανάγκης για φυλετική ανεκτικότητα και της αξίας της πολυμορφίας.
Για να επιστρέψω στην Αυστρία, ένας από τους λόγους για τους οποίους φτάσαμε σε τέτοιες ακραίες καταστάσεις είναι ίσως το γεγονός ότι η χώρα αυτή δεν επιτέλεσε στο βαθμό που θα έπρεπε ένα αντικειμενικό έργο μνήμης.
Τελειώνοντας, θα ήθελα να ζητήσω να εξετάσουμε, στο πλαίσιο της ΔΚΔ, την πιθανή τροποποίηση της Συνθήκης του Αμστερνταμ, κυρίως του άρθρου 7 που αποσκοπεί στην επιβολή κυρώσεων σε ένα κράτος μέλος το οποίο θα έχει διαπράξει "μία σοβαρή και διαρκή παραβίαση" των θεμελιωδών ελευθεριών και δικαιωμάτων.
Η πάλη κατά του ρατσισμού και της ξενοφοβίας δεν θα μπορέσει να προωθηθεί μόνο με τη θέσπιση της κατάλληλης προς το σκοπό αυτό νομοθεσίας αλλά, κατ' ουσίαν, μέσω της λήψης μέτρων που θα στοχεύουν στην εκ βάθρων μεταβολή των βαθύτερων αιτίων που διαμορφώνουν τις ευνοϊκές προϋποθέσεις για την εξάπλωση του συγκεκριμένου φαινομένου.
Η υπό συζήτηση έκθεση περιλαμβάνει διάφορες πτυχές με τις οποίες συμφωνούμε απολύτως, και ειδικότερα μια σειρά προτάσεων που αποβλέπουν στην εγγύηση των θεμελιωδών δικαιωμάτων των πολιτών τρίτων χωρών, οι οποίοι επιλέγουν ως χώρο εργασίας και διαμονής ένα εκ των κρατών μελών της Ευρωπαϊκής Ένωσης.
Ιδιαίτερη έμφαση αξίζει να δοθεί στην αναγκαιότητα εκχώρησης πολιτικών δικαιωμάτων, μέσω της θέσπισης του δικαιώματος ψήφου σε τοπικές και ευρωπαϊκές εκλογές, στους πολίτες τρίτων χωρών που διαμένουν στην Ευρωπαϊκή Ένωση.
Για τους λόγους που προανέφερα, ψηφίζουμε υπέρ της έκθεσης.
γραπτώς.
(EN) Ως πρώην υπουργός του Ηνωμένου Βασιλείου αρμόδιος για τις φυλετικές σχέσεις, γνωρίζω καλά την ανάγκη να αναζητούμε διαρκώς τρόπους για τη βελτίωση των σχέσεων ανάμεσα σε όλες τις ομάδες και τα συμφέροντα του λαού.
Τούτο απαιτεί ένα προσεκτικό κράμα, πρωτίστως εκπαίδευσης και, μόνον όταν παραστεί απόλυτη ανάγκη, νομοθετικής ρύθμισης.
Η έκθεση αυτή αποτυγχάνει πλήρως να παράσχει μια ισόρροπη προσέγγιση.
Είναι το χειρότερο είδος πολιτικής μεγαλοστομίας, όπου η σαφής ιδεολογία της συντάκτριας υπερισχύει της κοινής λογικής.
Η υπερβολή της την καθιστά ζημιογόνο.
Δεν αναγνωρίζει τη μεγάλη πρόοδο που επιτεύχθηκε στο θέμα των φυλετικών σχέσεων στις χώρες της ΕΕ.
Το μόνο που προσφέρει είναι ένα ηττοπαθές πρόγραμμα, με χαρακτήρα διόλου θετικό.
Προσβάλλει όσους προσπαθούν να βελτιώσουν μια κατάσταση, και κατά συνέπεια είναι προσβλητικό για πολλούς.
Συνοπτικά, πρόκειται για κατάχρηση των ευκαιριών που παρέχει το Κοινοβούλιό μας, προκειμένου να συζητηθούν και να ληφθούν αποφάσεις για θέματα όπως το συγκεκριμένο, τα οποία είναι ζωτικής σημασίας και αξίζουν καλύτερη προσέγγιση από αυτήν.
Όσοι από εμάς ενδιαφερόμαστε πραγματικά, γνωρίζουμε τις τεράστιες δυσκολίες του εν λόγω αντικειμένου.
Εμείς απλώς δεν μπορούμε να υποστηρίξουμε ένα τόσο απεχθές σύνολο προτάσεων, ιδιαίτερα από τη στιγμή που η προσέγγιση της βαρόνης Ludford θα μπορούσε να έχει την ατυχή κατάληξη να στρέψει την πλειοψηφία εναντίον της μειοψηφίας αντί να επιτύχει την εναρμόνιση των σχέσεων.
Η έκθεση αυτή θα υπονομεύσει τις φυλετικές σχέσεις αντί να τις βελτιώσει.
Αυτό δεν μπορεί να είναι ένα επιθυμητό αποτέλεσμα.
Η έκθεση της Sarah Ludford είναι ένα αριστούργημα νοσηρής και καταστροφικής μανίας ενάντια στις ταυτότητες των λαών και των εθνών της Ευρώπης, ενάντια στο δικαίωμά τους στη διαφορά, ενάντια στο δικαίωμά τους να διαθέτουν όπως θέλουν τον εαυτό τους, να παραμένουν κυρίαρχοι στην πατρίδα τους, να αρνούνται την κοινωνική, πολιτιστική, θεσμική αποσύνθεση.
Το παθολογικό, φανατικό και έμμονο παραλήρημα του "αντιρατσισμού" δεν είναι παρά ο ψυχολογικός μοχλός της διαδικασίας αποικιοποίησης της Ευρώπης και υποταγής των πληθυσμών της.
Η παράλογη ενοχοποίηση των Ευρωπαίων, οι οποίοι ωστόσο είναι γενναιόδωροι, φιλόξενοι, ανοικτοί στους άλλους πολιτισμούς και βρίσκονται στον αντίποδα του ρατσισμού και της μισαλλοδοξίας, έχει ως μόνο σκοπό να τους κάνει να δεχτούν το απαράδεκτο, να τους κάνει να υποστούν σιωπηλά μία γενική και μαζική αποικιοποίηση, μία νέα κοινωνία στην οποία δεν θα είναι πλέον τίποτε άλλο παρά μία υποταγμένη μειονότητα.
Η ηθική ιερά εξέταση, η προπαγάνδα και η συνεχής ψυχολογική πλύση εγκεφάλου που μας επιβάλει είναι αντάξια των πιο αποκρουστικών μεθόδων των στρατοπέδων "αναμόρφωσης" των κομμουνιστικών καθεστώτων.
Αυτή η έκθεση όμως θα έχει τουλάχιστον ένα πλεονέκτημα: χάρη στη Βαρόνη και τους ανθρώπους της τώρα μπορούμε να γνωρίσουμε τους νέους δοσίλογους.
Μετρηθείτε!
Η Ευρώπη γνωρίζει σήμερα μεγάλες δυσκολίες.
Είτε το θέλει είτε όχι, δεν αντιπροσωπεύει για τους πολίτες των κρατών μελών τον λαμπρό δρόμο που θα ήθελε να ενσαρκώσει.
Δίνει την εικόνα αυτού που είναι, δηλαδή ενός απόμακρου και καταπιεστικού μηχανισμού, η μόνη αποστολή του οποίου μοιάζει να είναι η έκδοση λεπτομερών ρυθμιστικών κανόνων, με προφανή στόχο την επίτευξη μεγαλύτερης συγκέντρωσης και ομοιομορφίας.
Στο πλαίσιο αυτό εμφανίζεται και πάλι, όπως κάθε χρόνο, η συζήτηση για να δικαιώματα του ανθρώπου στον κόσμο και στην Ένωση, που αυτή τη χρονιά συνδέεται με την καταπολέμηση του ρατσισμού στην Ένωση και στις υποψήφιες χώρες.
Κάτι τέτοιο θα μπορούσε να δώσει τη δυνατότητα να αποκτήσει "ψυχή" ένα σύνολο φρικτά άψυχο.
Δεν έγινε όμως έτσι.
Οι εισηγητές, η Επιτροπή Ελευθεριών και Δικαιωμάτων των Πολιτών, Δικαιοσύνης και Εσωτερικών Υποθέσεων και η Ολομέλεια μάς σερβίρισαν "άψυχα" κείμενα.
Αυτοί οι δήθεν υπερασπιστές των δικαιωμάτων του ανθρώπου ξέχασαν ότι απλούστατα ο άνθρωπος δεν είναι μία αφηρημένη έννοια, ένα σημείο σε ένα πολιτικό πρόγραμμα.
Το ανθρώπινο πλάσμα έχει μία αξιοπρέπεια, μία αποστολή που είναι πολύ ανώτερες, ακόμα και αντίθετες από αυτό που μας προτείνουν σήμερα.
Σέβομαι το ανθρώπινο πλάσμα σημαίνει αναγνωρίζω ότι στα νόμιμα δικαιώματά του αντιστοιχούν νόμιμες υποχρεώσεις, ότι η ελευθερία του πρέπει να ασκείται κατά τρόπον υπεύθυνο, ότι η φυσική του αξιοπρέπεια προϋποθέτει ηθικές αναφορές.
Το ζητούμενο δεν είναι να περιορίσουμε την ελευθερία αλλά, αντίθετα, να συνειδητοποιήσουμε ότι ο άνθρωπος ζει εν μέσω μιας κοινότητας, της οικογένειας, του έθνους, της ανθρωπότητας που του επιβάλει κανόνες χωρίς τους οποίους ο πολιτισμός γίνεται συνώνυμο της βαρβαρότητας.
Δεν θα έλεγα ότι το Ευρωπαϊκό Κοινοβούλιο έχασε μια ευκαιρία, αλλά μάλλον ότι για μια ακόμα φορά έμεινε πιστό στον εαυτό του: οπαδός της αχαλίνωτης ελευθερίας και, σε τελική ανάλυση, δολοφόνος της.
Δεν μπόρεσα να υπερψηφίσω την έκθεση της βαρόνης Ludford και θέλω η αποχή μου να γίνει αντιληπτή ως ιδιαίτερα περιφρονητική, λόγω των απρεπειών και των υπερβολών που περιέχονται σε ορισμένα αποσπάσματα της έκθεσης.
Διάφορες υπερβολικές διακηρύξεις και διεκδικήσεις, κυρίως όσον αφορά τους υπηκόους τρίτων χωρών που διαμένουν στα κράτη μέλη της Ευρωπαϊκής Ένωσης, έχουν προκλητικό χαρακτήρα και προκαλούν αντιδράσεις που η έκθεση χαρακτηρίζει ρατσιστικές, ενώ η πλειοψηφία των πολιτών των κρατών μελών μας συχνά δεν καταλαβαίνει γιατί οι υπήκοοι τρίτων χωρών που κατοικούν στις δικές μας χώρες πρέπει οπωσδήποτε να απολαμβάνουν τα ίδια δικαιώματα που έχουν κι εκείνοι, μεταξύ των οποίων και το δικαίωμα ψήφου, εφόσον δεν υφίσταται κανενός είδους αμοιβαιότητα για τους πολίτες της Ένωσης που κατοικούν σε αυτές τις τρίτες χώρες.
Γνωρίζω ότι με τις επισημάνσεις αυτές κινδυνεύω να παρουσιασθώ από τα μέσα μαζικής ενημέρωσης ως η προσωποποίηση του κακού και να πέσω στην παγίδα που στήνουν ορισμένα μέρη της έκθεσης σε εκείνους από εμάς που τολμούν ακόμα να εκφράζουν τη γνώμη τους απέναντι στις υπερβολές από τις οποίες ξεκινά η αύξηση του ρατσισμού και της ξενοφοβίας που η έκθεση της βαρόνης Ludford θεωρεί ότι οφείλει να διαπιστώσει.
Το Ευρωπαϊκό Κοινοβούλιο μάς παρουσιάζει σήμερα τον νέο άνθρωπο μέσα σε έναν νέο κόσμο.
Η έκθεση Ludford δεν αποτελεί διαπίστωση πραγματικών καταστάσεων, καλών ή κακών, σχετικά με τον ρατσισμό στην Ένωση, αποτελεί το πολιτικό πρόγραμμα μίας άκρας αριστεράς που υποστηρίζει την αχαλίνωτη ελευθερία και, σε τελική ανάλυση, δεν ανησυχεί και πολύ για τα φυσικά δικαιώματα του ανθρώπου.
Πράγματι, αν διαβάσει κανείς αυτό το κείμενο βλέπει να παρουσιάζονται οι χώρες της Ευρώπης, και κυρίως τα κράτη μέλη, ως κολαστήρια όπου καθημερινά καταπατώνται τα πλέον στοιχειώδη δικαιώματα, όπου οι κυβερνήσεις και οι υπηρεσίες τους εκ των οποίων, παραθέτω "οι αστυνομικές, δικαστικές και μεταναστευτικές υπηρεσίες" ασκούν ολοκληρωτικές και απάνθρωπες πολιτικές.
Α, τι καλά που είναι να ζει κανείς στην Κίνα, στην Κούβα ή στη Βόρειο Κορέα!
Απέναντι σε αυτούς τους τύραννους, η Ευρωπαϊκή Ένωση επαγρυπνεί: θα καταφέρει, εκείνη που είναι κοντά στους ανθρώπους και ανησυχεί τόσο πολύ για την ευημερία τους ώστε να διευθύνει την καθημερινή τους ζωή, να προωθήσει νέα δικαιώματα που μέχρι σήμερα ήταν άγνωστα· θα καταφέρει, εκείνη που έχει τόσο δημοκρατικά θεμέλια και διαδικασίες, να δημιουργήσει αυτό το νέο κράτος που θα είναι απαλλαγμένο απ' όλα τα αμαρτήματα· θα καταφέρει να είναι ο αδιαμφισβήτητος δάσκαλος που θα οδηγήσει όλους τους πιστούς του σε ένα "λαμπρό αύριο" .
Δεν είναι σοβαρά όλα αυτά.
Οι κοινότητες, είτε οι εθνικές είτε η ευρωπαϊκή κοινότητα, χρειάζονται σημεία αναφοράς που δεν είναι απόλυτα, αλλά εγγυώνται σταθερές σχέσεις.
Τα κράτη μας έχουν συχνά ιστορία πολλών αιώνων, και ανέκαθεν προσέλκυαν πληθυσμούς, εθνότητες που δεν τους αντιστοιχούσαν και που προσέθεσαν την αξία τους στην αξία του κράτους που τις φιλοξενούσε.
Αυτό γινόταν χωρίς προβλήματα, γιατί τα κράτη μας αντιπροσώπευαν για εκείνους τους νεοφερμένους σύνολα με συγκεκριμένη ταυτότητα, στα οποία ήταν εύκολο να βρει κανείς σημεία αναφοράς και τη θέση του.
Η κ. Ludford μάς προτείνει μία κοινωνία χωρίς πρότυπο όπου δεν θ' αργούσε να επικρατήσει ο νόμος του ισχυροτέρου.
Ελευθερία σημαίνει νόμος δίκαιος και ίδιος για όλους· όταν κάθε άτομο ή κάθε ομάδα έχει τον δικό του νόμο, αυτό λέγεται αναρχία και βαρβαρότητα.
Η ευρωπαϊκή οικοδόμηση δεν θα γεννηθεί από την απλή άθροιση εκείνων που την αποτελούν: ή θα είναι το αποτέλεσμα μίας σύγκλισης απόψεων αναφορικά με τη μοίρα της και τους τρόπους με τους οποίους θα την επιτύχουμε, ή δεν θα υπάρξει ποτέ.
Σήμερα, η έκθεση Ludford μάς απομακρύνει από την ευρωπαϊκή οικοδόμηση.
Έκθεση Belder (A5-0055/2000)
Κύριε Πρόεδρε, ψηφίσαμε υπέρ αυτού του κειμένου μόνο και μόνο για να διακηρύξουμε για μια ακόμα φορά ότι είμαστε αντίθετοι για λόγους αρχής σε κάθε μορφή ρατσισμού, ξενοφοβίας και καταπίεσης των μειονοτήτων, τόσο στο εσωτερικό όσο και στο εξωτερικό της Ευρωπαϊκής Ένωσης.
Ωστόσο, η ψήφος μας δεν σημαίνει ότι συμφωνούμε με όλες τις αιτιολογικές σκέψεις ή με όλες τις προτάσεις του κειμένου.
Εξάλλου, δεν θεωρούμε ότι τα κράτη που ανήκουν ήδη στην Ευρωπαϊκή Ένωση είναι σε θέση να δίνουν μαθήματα στις χώρες που έχουν κάνει απλώς αίτηση ένταξης, εφόσον οι δημαγωγοί της άκρας δεξιάς έχουν διασπείρει το όνειδος του ρατσισμού και της ξενοφοβίας στα περισσότερα κράτη της ίδιας της Ευρωπαϊκής Ένωσης, ακόμα και μέσα σε αυτό το Κοινοβούλιο.
(Χειροκροτήματα)
Με την παρουσίαση αυτής της ανακοίνωσης σχετικά με την καταπολέμηση του ρατσισμού στις υποψήφιες χώρες, η Ευρωπαϊκή Επιτροπή ανταποκρίνεται στην πρόσκληση του Ευρωπαϊκού Συμβουλίου της Βιέννης της 11ης και 12ης Δεκεμβρίου 1998.
Εκφράζω την ικανοποίησή μου γι' αυτή την ανακοίνωση η οποία μαρτυρά τη βούληση της Ευρωπαϊκής Ένωσης να βοηθήσει τις υποψήφιες χώρες να καταπολεμήσουν με σθένος τον ρατσισμό, την ξενοφοβία και τον αντισημιτισμό και να εκπληρώσουν το κριτήριο της Κοπεγχάγης που αφορά τα δικαιώματα του ανθρώπου, συνθήκη εκ των ων ουκ άνευ για την είσοδο στην Ευρωπαϊκή Ένωση.
Η διαδικασία ριζικών αλλαγών, από την οποία διέρχονται από το 1989 η Κεντρική και Ανατολική Ευρώπη προκάλεσε και την άνοδο του ρατσισμού, της ξενοφοβίας και του αντισημιτισμού.
Η εκτεταμένη ανεργία (άγνωστο μέχρι τότε κοινωνικό φαινόμενο, ενώ σήμερα αναγνωρίζεται επισήμως) που προκλήθηκε από τις οικονομικές μεταρρυθμίσεις δημιουργεί συναισθήματα προσωπικής ανασφάλειας.
Όλα αυτά αποτελούν ένα ιδανικό έδαφος για την εμφάνιση ρατσιστικών φαινομένων.
Οι τροποποιήσεις που προκύπτουν από την εφαρμογή του κοινοτικού κεκτημένου ενέχουν τον κίνδυνο να οξύνουν ακόμα περισσότερο τις κοινωνικές εντάσεις στις υποψήφιες χώρες.
Για τον λόγο αυτό, έχει ζωτική σημασία να ξεκινήσει το συντομότερο δυνατόν μία δυναμική δράση ενίσχυσης προς αυτές τις χώρες προκειμένου οι τελευταίες να είναι σε θέση να αντιμετωπίσουν τα προβλήματα αυτά.
Αυτό μπορεί να γίνει μέσω προγραμμάτων, όπως το πρόγραμμα PHARE (και πιο συγκεκριμένα το "PHARE-Democracy" που εντάσσεται σήμερα στην "Ευρωπαϊκή Πρωτοβουλία για τα Ανθρώπινα Δικαιώματα") και το MEDA όσον αφορά την Τουρκία, που πρέπει να συνοδεύουν αυτές τις αλλαγές.
Το Ευρωπαϊκό Παρατηρητήριο για τα Φαινόμενα Ρατσισμού και Ξενοφοβίας που θα ανοίξει τις πύλες του στη Βιέννη στις 10 Απριλίου θα πρέπει επίσης να συνεισφέρει δεόντως στην επέκταση της καταπολέμησης του ρατσισμού, της ξενοφοβίας και του αντισημιτισμού στα υποψήφια για ένταξη κράτη.
Η έκθεση επιμένει σε ένα οξύτατο πρόβλημα για τις υποψήφιες χώρες, το πρόβλημα του σεβασμού των δικαιωμάτων των μειονοτήτων.
Αναφέρομαι κυρίως στους Ρομ, οι οποίοι αντιμετωπίζουν απαράδεκτες διακρίσεις σε πολλές ΧΚΑΕ.
Επίσης, αναφέρομαι βεβαίως στο πρόβλημα των θεσμοθετημένων διακρίσεων κατά του κουρδικού λαού.
Δράττομαι της ευκαιρίας για να υπενθυμίσω ότι η κ. Leyla Zana, βουλευτής κουρδικής καταγωγής στην Τουρκία, παραμένει έγκλειστη στις τουρκικές φυλακές μετά από μία παρωδία δίκης.
Οι πολυάριθμες πιέσεις που ασκήθηκαν, κυρίως από το Ευρωπαϊκό Κοινοβούλιο, προς το παρόν δεν έκαναν τις τουρκικές αρχές να τηρήσουν μια λιγότερο άκαμπτη στάση.
Η περίπτωση της κ. Zana δυστυχώς δεν αποτελεί εξαίρεση!
Η Τουρκία πρέπει να σημειώσει σημαντική πρόοδο στο θέμα του σεβασμού του κουρδικού πληθυσμού.
Από αυτό εξαρτάται η ένταξή της στην Ευρωπαϊκή Ένωση και πρέπει να παραμείνουμε αδιάλλακτοι ως προς αυτό!
Περαιτέρω καταβολή συναλλαγματικών διαθεσίμων κατόπιν αιτήματος της ΕΚΤ
Η ημερήσια διάταξη προβλέπει τη συζήτηση της έκθεσης (Α5-0042/2000) του κ. Goebbels, εξ ονόματος της Επιτροπής Οικονομικής και Νομισματικής Πολιτικής, σχετικά με τη σύσταση της Ευρωπαϊκής Κεντρικής Τράπεζας για κανονισμό (ΕΚ) του Συμβουλίου σχετικά με την περαιτέρω καταβολή συναλλαγματικών διαθεσίμων κατόπιν αιτήματος της Ευρωπαϊκής Κεντρικής Τράπεζας (BCE 0001/1999 - C5-0202/1999 - 1999/0817 (CNS))
Κύριε Πρόεδρε, αγαπητοί συνάδελφοι, η Ευρωπαϊκή Ένωση διαθέτει μία Κεντρική Τράπεζα η οποία είναι πολιτικώς ανεξάρτητη και επιφορτισμένη με τη διατήρηση της σταθερότητας των τιμών.
Η ανεξαρτησία της ΕΚΤ πρέπει να είναι τουλάχιστον οικονομική.
Σύμφωνα με τη Συνθήκη, το αρχικό κεφάλαιο της Τράπεζας έχει καθοριστεί στα πέντε δισεκατομμύρια ευρώ, ενώ τα συναλλαγματικά διαθέσιμα στα πενήντα δισεκατομμύρια ευρώ.
Καθώς προς το παρόν το Ευρωπαϊκό Σύστημα Κεντρικών Τραπεζών συγκεντρώνει μόνον ένδεκα εθνικές κεντρικές τράπεζες, το κεφάλαιο που απορρέει είναι μόνον 3,9 δισεκατομμύρια ευρώ, ενώ τα διαθέσιμα που έχουν πράγματι μεταβιβασθεί είναι μόνον 39,46 δισεκατομμύρια ευρώ.
Το 15% είναι σε χρυσό και το υπόλοιπο 85% συνίσταται σε δολάρια ή γιεν.
Πρέπει να γνωρίζουμε ότι οι τόκοι επί του ιδίου κεφαλαίου της Ευρωπαϊκής Κεντρικής Τράπεζας αποτελούν τη μοναδική αξιόπιστη πηγή εισοδημάτων της.
Βραχυπρόθεσμα, τα εισοδήματα αυτά κυμαίνονται ανάλογα με τα επιτόκια.
Η άλλη πηγή εισοδημάτων είναι οι τόκοι επί των επισήμων διαθεσίμων της ΕΚΤ.
Πρέπει ωστόσο να αφαιρέσουμε από τα εισοδήματα αυτά τους τόκους που καταβάλλει η ΕΚΤ στις υποχρεώσεις της σε ευρώ προς τις εθνικές κεντρικές τράπεζες.
Τα συναλλαγματικά διαθέσιμα που περιλαμβάνονται στον ισολογισμό της ΕΚΤ είναι εκπεφρασμένα σε εθνικά νομίσματα, ενώ οι υποχρεώσεις προς τις εθνικές κεντρικές τράπεζες, που είναι το αντιστάθμισμα, είναι εκπεφρασμένες σε ευρώ.
Αυτή τη στιγμή, με δεδομένο τις διαφορές των επιτοκίων μεταξύ του ευρώ, αφενός, και του δολαρίου και του γιεν, αφετέρου, το καθαρό εισόδημα από τους τόκους είναι θετικό.
Ωστόσο, σε περίπτωση διαφοροποίησης των επιτοκίων, στο βαθμό που η πηγή των εσόδων είναι πολύ ευαίσθητη στις διακυμάνσεις των επιτοκίων, το τμήμα των εσόδων που προέρχεται από τους τόκους θα μπορούσε να μειωθεί πολύ γρήγορα και ακόμα και να παρουσιαστεί απώλεια.
Καθώς η ΕΚΤ διαθέτει εθνικά νομίσματα έναντι υποχρεώσεων σε ευρώ θα διέτρεχε επίσης έναν συναλλαγματικό κίνδυνο αν συνέβαινε να ανέβει η τιμή του ευρώ σημαντικά σε σχέση με τα νομίσματα των διαθεσίμων που κατέχει η ΕΚΤ.
Ένας εσωτερικός υπολογισμός της ΕΚΤ δείχνει ότι ο παράγωγος συναλλαγματικός κίνδυνος θα μπορούσε να ξεπεράσει το σημερινό κεφάλαιο της ΕΚΤ.
Μία υποτίμηση του δολαρίου και του γιεν έναντι του ευρώ κατά 10% σε συνδυασμό με μία πτώση κατά 10% στην τιμή του χρυσού, θα εξαφάνιζε όλο το σημερινό κεφάλαιο της ΕΚΤ.
Η Συνθήκη προβλέπει έναν μηχανισμό με τον οποίο η ΕΚΤ μπορεί να προστατευτεί από μία διάβρωση του κεφαλαίου της.
Το νομισματικό εισόδημα του ευρωσυστήματος μπορεί, εν μέρει ή εξ ολοκλήρου, να διατηρηθεί από την Ευρωπαϊκή Κεντρική Τράπεζα.
Ωστόσο, μία κεντρική τράπεζα η οποία θα χρειαζόταν επανειλημμένως κεφάλαια για να σωθεί από οικονομικές δυσκολίες δεν θα ήταν και τόσο αξιόπιστη.
Και η Ευρωπαϊκή Κεντρική Τράπεζα θα κλείσει το οικονομικό έτος 1999 με ένα έλλειμμα που θα ξεπερνά, όπως όλα δείχνουν, τα 200 εκατομμύρια ευρώ.
Είναι επομένως επιτακτική η ανάγκη να διορθώσουμε το συντομότερο δυνατόν αυτό το διαρθρωτικό πρόβλημα.
Το Ευρωπαϊκό Κοινοβούλιο είχε ήδη εκδώσει θετική γνωμοδότηση, στις 14 Απριλίου 1999, αναφορικά με μία σύσταση της ΕΚΤ η οποία αποσκοπούσε, μακροπρόθεσμα, στον διπλασιασμό του κεφαλαίου της εν λόγω τράπεζας.
Η υπό εξέταση σύσταση αποσκοπεί στο να δοθεί η δυνατότητα στο Διοικητικό Συμβούλιο να ζητήσει την καταβολή συμπληρωματικών συναλλαγματικών διαθεσίμων μέχρι το ύψος των 100 δισεκατομμυρίων ευρώ.
Επομένως, πρόκειται απλώς για μια εξουσιοδότηση αρχής ώστε να υπάρχει δυνατότητα ανάληψης ενεργειών αύξησης των διαθεσίμων ανάλογα με τις ανάγκες και χωρίς την πίεση εξαιρετικών γεγονότων.
Η ΕΚΤ θα μπορούσε, για παράδειγμα, να χρησιμοποιεί τη διαδικασία αυτή για να συμπληρώνει τα διαθέσιμά της κατά περίπτωση, ιδίως σε περιόδους μαζικών παρεμβάσεων, αλλά και ενδεχομένως λόγω λανθανόντων ελλειμμάτων στο χαρτοφυλάκιο, το οποίο επανεκτιμάται ανά τρίμηνο με βάση τις τιμές της αγοράς.
Πρέπει να υπενθυμίσουμε στο πλαίσιο αυτό ότι τα συνολικά διαθέσιμα του ευρωσυστήματος ξεπερνούν τα 350 δισεκατομμύρια ευρώ.
Όπως υποστήριξε ο πρόεδρος Duisenberg κατά την τελευταία του ακρόαση ενώπιον του Ευρωπαϊκού Κοινοβουλίου, η ΕΚΤ δεν προτίθεται να παρεμβαίνει στις αγορές συναλλάγματος σε μία προσπάθεια επηρεασμού της εξωτερικής αξίας του ευρώ.
Στην περίπτωση μια νέας παγκόσμιας οικονομικής κρίσης η οποία, αν λάβουμε υπόψη την παράλογη υπερκινητικότητα των αγορών, εξακολουθεί να είναι πιθανή, μία συντονισμένη παρέμβαση των κυριότερων κεντρικών τραπεζών θα μπορούσε να καταστεί απαραίτητη.
Για να δοθεί η δυνατότητα στην ΕΚΤ να είναι συμβαλλόμενο μέρος σε συμφωνίες όπως εκείνες της Plaza ή του Λούβρου, όπως λέγονται, η Επιτροπή Οικονομικής και Νομισματικής Πολιτικής θεώρησε προφανές ότι θα έπρεπε να συστήσει στο Κοινοβούλιο να υπερψηφίσει τη σύσταση.
Δεν πρότεινα στους συναδέλφους μου ένα πολιτικό, ούτως ειπείν, ψήφισμα.
Προσωπικά, όπως είπα πριν από λίγο, είμαι της γνώμης ότι το Κοινοβούλιο εγκρίνει υπερβολικά πολλά ψηφίσματα και ότι αυτή η πληθώρα ψηφισμάτων υποβαθμίζει την αξία των ψηφισμάτων που είναι απαραίτητα από πολιτική άποψη.
Εδώ, το ζητούμενο είναι να πούμε ναι ή όχι.
Ένα μαζικό ναι συνιστά παράλληλα και πολιτικό μήνυμα.
Θέλουμε να μπορεί η ΕΚΤ να υπηρετεί με πλήρη ανεξαρτησία - υλική ανεξαρτησία μεταξύ άλλων - τον πρωταρχικό στόχο της, τον στόχο της διατήρησης της σταθερότητας των τιμών.
Παράλληλα, θέλουμε - και για μένα ο κ. Duisenberg δεν είναι αρκετά σαφής ως προς αυτό - το Ευρωπαϊκό Σύστημα Κεντρικών Τραπεζών να προσφέρει επίσης την αποφασιστική στήριξή του στις γενικές οικονομικές πολιτικές της Ένωσης.
Θέλουμε η Ευρωπαϊκή Κεντρική Τράπεζα να διασφαλίζει πλήρως τον ρόλο της στη διεθνή σκηνή και να συμβάλλει ενεργά στον καθορισμό νέων κανόνων οι οποίοι θα δίνουν τη δυνατότητα να λειτουργεί το διεθνές οικονομικό σύστημα χωρίς κρίσεις.
Εμπιστευόμαστε το Διοικητικό Συμβούλιο το οποίο, σε περίπτωση εντάσεων στις αγορές, πιστεύουμε ότι θα κάνει την καλύτερη δυνατή χρήση των συναλλαγματικών διαθεσίμων του ευρωσυστήματος.
Ουδείς μπορεί να ισχυρισθεί ότι ο αποτρεπτικός χαρακτήρας του μέσου των συναλλαγματικών παρεμβάσεων αποτελεί συνάρτηση του ύψους των διαθεσίμων, ωστόσο η δυνατότητα ενεργοποίησης, χωρίς καθυστέρηση και ανά πάσα στιγμή, του συμπληρωματικού ενεργητικού προσδίδει μεγαλύτερη αξιοπιστία.
Ωστόσο, θα ήταν ενδεδειγμένο οι εσωτερικές αυτές μεταβιβάσεις στο πλαίσιο του ΕΣΚΤ, οι οποίες δεν θα εμφαίνονται με λεπτομέρειες στις ενοποιημένες εβδομαδιαίες καταστάσεις του ευρωπαϊκού συστήματος, να αποκαλύπτονται εκ των υστέρων.
Το Ευρωπαϊκό Κοινοβούλιο στηρίζεται στο σκεπτικό ότι ο πρόεδρος της ΕΚΤ θα εξηγεί τις αποφάσεις που έχει λάβει το Συμβούλιό του, κατά τις εμφανίσεις του ενώπιον της Επιτροπής Οικονομικής και Νομισματικής Πολιτικής ή με την ευκαιρία των συνόδων ολομελείας.
Η Ευρωπαϊκή Κεντρική Τράπεζα σίγουρα θα βγει κερδισμένη από αυτήν την ενίσχυση της διαφάνειας προκειμένου να εδραιώσει την αξιοπιστία της.
Κύριε Πρόεδρε, ολοκληρώνοντας την έκθεσή μου θα ήθελα να επισημάνω, εξ ονόματος εμού προσωπικά, προς την ΕΚΤ, ότι βρίσκεται στην υπηρεσία των ανθρώπων της Ευρώπης, στην υπηρεσία της οικονομίας στο σύνολό της.
Επομένως, ο ρόλος της δεν είναι να ανταποκρίνεται μόνον στις προσδοκίες των χρηματαγορών.
Κύριε Πρόεδρε, θέλω να συνεχίσω από το σημείο όπου σταμάτησε στην έκθεσή του ο εισηγητής, τον οποίο ευχαριστώ θερμά για την εργασία του.
Θέλω να επισημάνω κι εγώ γι' άλλη μια φορά ότι μέσα στο πλήθος ψηφισμάτων που δεν αντιστοιχούν στις προτεραιότητες του Σώματος, η αύξηση των συναλλαγματικών διαθεσίμων είναι ένα σημαντικό ψήφισμα.
Ποιά είναι η νομική βάση της σημερινής συζήτησης;
Η κατοχή και η διαχείριση επισήμων συναλλαγματικών διαθεσίμων αποτελεί βάσει του άρθρου 3 του καταστατικού του ευρωπαϊκού συστήματος της Κεντρικής Τράπεζας ένα από τα καθήκοντα της ΕΚΤ.
Το καθήκον αυτό εκτελείται παράλληλα από την ΕΚΤ και τις εθνικές κεντρικές τράπεζες, ενώ οι τελευταίες μεταβιβάζουν ένα μέρος του αποθεματικού τους αξίας μέχρι 50 δις ευρώ στην ΕΚΤ, σύμφωνα με το άρθρο 30 παράγρ.
1 του καταστατικού.
Η σημερινή συζήτηση δεν εκπλήσσει, καθώς το άρθρο 30 παράγρ.
4 από τότε ήδη όριζε ότι η ΕΚΤ μπορεί να απαιτήσει την καταβολή περαιτέρω συναλλαγματικών διαθεσίμων πέρα από το ποσόν που ορίζεται στο άρθρο 30 παράγρ.
1.
Το αίτημα αυτό πρέπει να έχει τη μορφή κανονισμού του Συμβουλίου.
Σήμερα ζητείται μια περαιτέρω αύξηση κατά 50 δις ευρώ.
Εμείς, η Ομάδα του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών, και σύσσωμη η Οικονομική και Νομισματική Επιτροπή, όπως ήδη είπε ο εισηγητής, επιδοκιμάζουμε τη συγκεκριμένη πρόταση.
Οι λόγοι έχουν εκτεθεί αναλυτικά και η ώρα είναι ήδη κάπως προχωρημένη, επιτρέψτε μου όμως να πω ότι κατά την άποψή μας η αύξηση αυτή είναι αναγκαία.
Πρώτον, επειδή συμβάλλει στην αύξηση της οικονομικής ανεξαρτησίας της ΕΚΤ, η οποία είναι σημαντική προϋπόθεση για τη σταθερότητα και το απρόσβλητο του νομίσματος αυτού.
Σήμερα, η απόδοση του κεφαλαίου που έχει καταβληθεί και των επισήμων αποθεμάτων συνιστούν τη μοναδική πηγή εσόδων της ΕΚΤ, με τα οποία πρέπει να χρηματοδοτεί η ίδια τη λειτουργία της.
Γνωρίζουμε ότι το 1999 υπήρξε απώλεια και γι' αυτό πρέπει να πούμε ότι η έλλειψη πόρων στερεί την ΕΚΤ από τη δυνατότητα να διαμορφώνει την πολιτική της ανεξάρτητα και με διαφάνεια.
Η χρηματοδοτική ανάγκη πρέπει συνεπώς να καλυφθεί προκειμένου να μην αμφισβητηθεί ποτέ η ανεξαρτησία της.
Ο δεύτερος λόγος για τον οποίο υποστηρίζουμε την αύξηση αυτήν είναι ότι συμβάλλει στην αξιοπιστία της ΕΚΤ στις αγορές.
Η οικονομική ανεξαρτησία της ΕΚΤ που της επιτρέπει να λειτουργεί με δικές της δαπάνες ενισχύει και την αξιοπιστία της στις διεθνείς αγορές και κατά συνέπειαν ενισχύει και το ευρώ στην πορεία του προς την τρίτη φάση που θα αρχίσει την 1η Ιανουαρίου 2002.
Τρίτον, η αύξηση αυξάνει την ικανότητα αντίδρασης και προσαρμογής της ΕΚΤ.
Σε ενδεχόμενη μεγάλη ανισορροπία στις αγορές, η ΕΚΤ έχει τη δυνατότητα με τον διπλασιασμό των αποθεματικών της να ασκήσει πιο γρήγορα και αποτελεσματικά τα καθήκοντά της προς το συμφέρον της πολιτικής σταθερότητας.
Αποκτά τη δυνατότητα να αντιδρά πιο ευέλικτα επειδή θα διαθέτει τα απαραίτητα γι' αυτό μέσα.
Στην έκθεσή μας συμπεριλάβαμε και ένα συμπληρωματικό πρότυπο ενίσχυσης της διαφάνειας της διαδικασίας αυτής και παρακαλώ να εγκριθεί η αύξηση των αποθεμάτων.
(Χειροκροτήματα)
Κύριε Πρόεδρε, στο σχέδιο νομοθετικού ψηφίσματος, το Κοινοβούλιο εγκρίνει τη σύσταση της ΕΚΤ για έκδοση κανονισμού του Συμβουλίου για το αίτημα περαιτέρω νομισματικών διαθεσίμων, με την εξής αιτιολόγηση: Πρώτον, προβλέπεται από τη Συνθήκη.
Αν δεν εφαρμοσθεί με κανονισμό, αυτό θα μπορούσε να εκληφθεί ως διαφωνία μεταξύ ΕΚΤ και Συμβουλίου.
Δεύτερον, η απαραίτητη οικονομική ανεξαρτησία της ΕΚΤ θα ενισχυθεί.
Τρίτον, συνιστά ενίσχυση της αξιοπιστίας του οργάνου των συναλλαγματικών παρεμβάσεων και της ικανότητας της ΕΚΤ να αντιδρά σε διάφορα σενάρια.
Φυσικά, δεν υπάρχει καμία αντίρρηση για μια διαρθρωτική βελτίωση της οικονομικής κατάστασης της ΕΚΤ.
Το μόνο ερώτημα είναι αν το πρόβλημα θα λυθεί πραγματικά μόνιμα με περισσότερα χρήματα απ' έξω.
Για να το κρίνουμε αυτό, θα έπρεπε προηγουμένως να έχουν συζητηθεί τουλάχιστον οι εξής ερώτήσεις:
Πρώτον, είναι σκόπιμο από πλευράς εθνικής οικονομίας να ασκείται μια τόσο περιοριστική νομισματική πολιτική σαν εκείνη της ΕΚΤ, πιο περιοριστική από εκείνη της Κεντρικής Τράπεζας της Αμερικής;
Δεύτερον, δεν έχει αρνητικές επιπτώσεις στην οικονομία η αύξηση των επιτοκίων που αφορά τη δυνατότητα αναχρηματοδότησης και διατήρησης υποχρεωτικών διαθεσίμων, όπως συνέβη από τις 9 Φεβρουαρίου του 2000;
Τρίτον, δεν αποτελούν τα πιο δραστικά μέτρα για τη μόνιμη μείωση της ανεργίας το πιο δοκιμασμένο μέσον για να διασφαλιστεί η σταθερότητα των τιμών;
Τέταρτον, δεν θα έπρεπε, παράλληλα με μια οικονομική πολιτική προσανατολισμένη προς την προσφορά, να δοθεί περισσότερο βάρος και στην οικονομική πολιτική την προσανατολισμένη προς τη ζήτηση - δηλαδή ενίσχυση της ευρωπαϊκής εσωτερικής αγοράς μέσω μείωσης των συντελεστών φορολογίας εισοδήματος στα κράτη μέλη;
Πέμπτον, είναι τόσο εσφαλμένη η υπόθεση ότι ο καθορισμός της συναλλαγματικής ισοτιμίας κατά την καθιέρωση του ευρώ ήταν περισσότερο ανάλογος με τις επιθυμίες της πολιτικής παρά με εκείνες της οικονομικής πραγματικότητας;
Έκτον, ποιά είναι τα συγκεκριμένα αίτια για την απώλεια που φαίνεται ότι σημείωσε η ΕΚΤ το 1999;
Η απάντηση στα ερωτήματα αυτά είναι η αιτία που η Ομάδα μας δεν μπορεί να εγκρίνει την πρόταση ψηφίσματος.
Όχι επειδή η ΕΚΤ έχει υπερβολικά λίγα νομισματικά διαθέσιμα, αλλά επειδή έχει από διαρθρωτική άποψη λάθος κατεύθυνση και έτσι πάντοτε θα παραπονείται για προβλήματα ρευστότητας.
Κύριε Πρόεδρε, η Ευρωπαϊκή Κεντρική Τράπεζα συστήνει στο Συμβούλιο να διπλασιάσει τα συναλλαγματικά της διαθέσιμα.
Επικαλείται για τον σκοπό αυτό δύο κατηγορίες επιχειρημάτων εντελώς διαφορετικού χαρακτήρα.
Τα επιχειρήματα της πρώτης κατηγορίας στέκονται στις διαχειριστικές φροντίδες της, καθώς η αλματώδης αύξηση του προσωπικού της φαντάζει ανάλογη με την πτώση των εισοδημάτων που απορρέουν από το ενεργητικό της, εισοδήματα για τα οποία θα ήλπιζε ωστόσο κανείς ότι θα αρκούσαν για την αυτοχρηματοδότησή της.
Σε μία αναλαμπή διορατικότητας, η ΕΚΤ δηλώνει ότι μία κεντρική τράπεζα με διαρθρωτικό έλλειμμα απλούστατα δεν θα ήταν αξιόπιστη.
Είναι αλήθεια, και κάτι τέτοιο προξενεί ανησυχίες όσον αφορά τα διαχειριστικά προσόντα εκείνων που τόσο σύντομα έχουν ανάγκη να ανεβάσουν τα όρια.
Τα επιχειρήματα της δεύτερης κατηγορίας αποσκοπούν στο να δοθεί η δυνατότητα να βελτιωθεί η ικανότητα παρέμβασης της ΕΚΤ στις αγορές σε ένα γενικό πλαίσιο υποτίμησης του ευρώ, αντίθετα με τις καθησυχαστικές προβλέψεις που μας είχαν παρουσιάσει, και σε ένα πλαίσιο επανειλημμένων επιθέσεων από την οικονομική θέση ενός κράτους μέλους της Ένωσης που είχε, είναι αλήθεια, τη σύνεση να μην συμμετάσχει στο ενιαίο νόμισμα.
Δεν χρειάστηκε επομένως να περιμένουμε πολύ μέχρι το υποτιθέμενο εργαλείο της ανεξαρτησίας και της οικονομικής ισχύος της Ευρωπαϊκής Ένωσης να αποδείξει με τόσο σκληρό τρόπο τις ελλείψεις του.
Μένουμε σχεδόν άφωνοι όταν βλέπουμε, γραμμένο από το χέρι του εισηγητή, ότι, στην περίπτωση που οι πολιτικές αρχές (το Ευρωπαϊκό Κοινοβούλιο ή το Συμβούλιο) αρνηθούν να συνδράμουν στη διαρθρωτική βελτίωση της οικονομικής κατάστασης της ΕΚΤ, οι αγορές δεν θα τη θεωρούν πια ανεξάρτητη.
Διακρίνουμε πολύ καλά την προτεραιότητα της ΕΚΤ, η οποία συνηθίζει να θέτει τον πολιτικό κόσμο προ τετελεσμένου και η οποία επιδιώκει πρωτίστως να επιτύχει την εκτίμηση των χρηματαγορών, την οποία είναι προφανές ότι υπολογίζει πολύ περισσότερο από την εμπιστοσύνη των λαών.
Όχι, πραγματικά, ελάχιστα μας ενδιαφέρει αν η ΕΚΤ διπλασιάσει ή όχι την ικανότητά της να βλάπτει.
Εμείς θα προτιμούσαμε μία πραγματική αυτοκριτική των πραγματικών υπευθύνων, δηλαδή των κυβερνήσεων των Δεκαπέντε, και μία επιστροφή στη λογική που θα επέτρεπε στους λαούς των κρατών μελών να απαλλαγούν από την τυποποιημένη μοίρα που έχει κατασκευάσει γι' αυτούς ένα σύνολο που αποτελείται από δύο ετερόκλητα στοιχεία, αφενός από τεχνοκράτες ελέω φεντεραλιστικού θεού και αφετέρου από παγκοσμιοποιημένους κερδοσκόπους.
Ο κ. Goebbels τονίζει ότι μία ενδεχόμενη άρνηση του Κοινοβουλίου θα μπορούσε να ερμηνευτεί ως σημάδι βαθειάς διαφωνίας με το βάσιμο χαρακτήρα της πολιτικής που ασκεί η Ευρωπαϊκή Κεντρική Τράπεζα.
Αυτός ο λόγος μάς αρκεί για να απευθύνουμε έκκληση να καταψηφιστεί αυτό το κείμενο.
Κύριε Πρόεδρε, δικαίως μπορεί να προβληματίζεται κανείς από το αίτημα της Ευρωπαϊκής Κεντρικής Τράπεζας να διπλασιαστεί το ανώτατο όριο των ενδεχόμενων αιτήσεων καταβολής συναλλαγματικών διαθεσίμων από τις εθνικές κεντρικές τράπεζες.
Βεβαίως, μία αύξηση του σημερινού ανωτάτου ορίου των 50 δισεκατομμυρίων ευρώ - 39,5 δισεκατομμύρια στην πραγματικότητα λόγω της μη συμμετοχής ορισμένων χωρών στο ενιαίο νόμισμα - το οποίο θα ανέλθει στα 100 δισεκατομμύρια μπορεί να φανεί αποδεκτή εκ πρώτης όψεως, αν θυμηθούμε ότι οι εθνικές κεντρικές τράπεζες θα εξακολουθήσουν να διαθέτουν ίδια επίσημα διαθέσιμα το ποσόν των οποίων ανέρχεται σε 300 δισεκατομμύρια ευρώ.
Ωστόσο, αυτή η πράξη είναι τόσο κοντινή χρονικά με την ημερομηνία κατά την οποία το ενιαίο νόμισμα τέθηκε σε κυκλοφορία, ώστε να αποδεικνύει πολύ καλά ότι η αξιολόγηση των διαθεσίμων που είχε γίνει τότε ήταν σε μεγάλο βαθμό υποτιμημένη.
Γιατί;
Πέρα από κάποιες λεπτομερείς τεχνικές εξηγήσεις, όπως ο ακριβής αριθμός υπαλλήλων της ΕΚΤ, βρίσκουμε μόνον έναν λόγο που ευσταθεί: η ευρωαισιοδοξία που χαρακτήριζε την ατμόσφαιρα της κυκλοφορίας του ευρώ, σύμφωνα με την έκφραση που κυριαρχούσε τότε, προκαλούσε τη σκέψη ότι το ενιαίο νόμισμα θα ήταν φυσικά ισχυρό και ότι επομένως το ζήτημα των διαθεσίμων ήταν δευτερεύον.
Όλοι, όπως φαίνεται, ξαναγίνονται τώρα περισσότερο ρεαλιστές.
Ωστόσο, η υπόθεση δεν έχει κλείσει γιατί η αιτιολογική έκθεση του σχεδίου κανονισμού, καθώς και εκείνη της έκθεσης του Ευρωπαϊκού Κοινοβουλίου, μας προκαλεί μάλλον ανησυχία όταν επισημαίνει παρεμπιπτόντως ότι η άνοδος του ανωτάτου ορίου έχει ως στόχο, παραθέτω: "να βελτιωθεί η ικανότητα προσαρμογής της ΕΚΤ σε διάφορες πιθανές καταστάσεις" .
Καθώς εδώ δεν προβλέπεται σενάριο ανόδου της τιμής του ευρώ - σε παρόμοια περίπτωση προφανώς δεν θα χρειαζόμασταν καθόλου περαιτέρω διαθέσιμα - επομένως προβλέπεται σενάριο πτώσης.
Η έκθεση του Ευρωπαϊκού Κοινοβουλίου φαντάζει ακόμα περισσότερο ανησυχητική, εφόσον αναφέρει καθαρά τη δυνητική αστάθεια του ευρώ που, σύμφωνα με την έκθεση, δεν χρήζει πλέον αποδείξεων.
Αυτή η γλωσσική παραδρομή σίγουρα δεν θα αρέσει στον κ. Duisenberg ο οποίος, από τη πλευρά του, διευκρινίζει κάθε μέρα ότι το ευρώ είναι ένα νόμισμα εκ φύσεως σταθερό.
Παρ' όλα αυτά είναι μία αποκαλυπτική παραδρομή.
Πράγματι, δεν είναι ρεαλιστικό να πιστεύει κανείς ότι ένα τεχνητό νόμισμα μπορεί να εμπνεύσει εμπιστοσύνη στον ίδιο βαθμό με ένα νόμισμα το οποίο στηρίζεται σταθερά σε έναν λαό.
Κύριε Πρόεδρε, θα ήθελα να προβώ στα ακόλουθα σχόλια εκ μέρους του συναδέλφου μου, του κ. Solbes.
Η Επιτροπή έλαβε γνώση από το Συμβούλιο - όπως και από το Κοινοβούλιο - σχετικά με την σύσταση της Ευρωπαϊκής Κεντρικής Τράπεζας που αφορά την περαιτέρω καταβολή συναλλαγματικών διαθεσίμων στην ΕΚΤ.
Η Επιτροπή γνωμοδότησε σχετικά με την εν λόγω σύσταση στις 8 Μαρτίου.
Η θέση της έχει ως εξής: "Επισημαίνοντας το δικαίωμα πρωτοβουλίας τόσο της Επιτροπής όσο και της ΕΚΤ, η Επιτροπή συμφωνεί με την πρωτοβουλία της Ευρωπαϊκής Κεντρικής Τράπεζας.
Η Επιτροπή υποστηρίζει να διπλασιαστεί από την ΕΚΤ το ανώτατο όριο των αιτήσεων καταβολής συναλλαγματικών διαθεσίμων στο μέτρο που οι περαιτέρω αυτές αιτήσεις χρησιμεύουν στην αναπλήρωση των διαθεσίμων μέχρι το αρχικό όριο των 50 δισεκατομμυρίων ευρώ, όπως καθορίζει το καταστατικό της ΕΚΤ" .
Συνεπώς, η Επιτροπή έχει γνωμοδοτήσει θετικά στην σύσταση της ΕΚΤ.
Εάν το Κοινοβούλιο εγκρίνει την έκθεση του κ. Goebbels με την παρούσα μορφή της, τούτο σημαίνει ότι οι θέσεις του Κοινοβουλίου και της Επιτροπής συγκλίνουν, γεγονός το οποίο χαιρετίζω.
Ευχαριστώ, κύριε Επίτροπε.
Η συζήτηση έληξε.
Η ψηφοφορία θα διεξαχθεί αύριο στις 9.00.
(Η συνεδρίαση λήγει στις 19.35)