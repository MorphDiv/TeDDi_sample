# language_name_wals:	Khoekhoe
# language_name_glotto:	Nama (Namibia)
# iso639_3:	naq
# year_composed:	NA
# year_published:	2012
# mode:	written
# genre_broad:	non-fiction
# genre_narrow:	religion
# writing_system:	Latn
# special_characters:	NA
# short_description:	The New Testament in Khoekhoe. Text of the Parallel Bible Corpus: Mayer, Thomas & Michael Cysouw. 2014. Creating a Massively Parallel Bible Corpus. Proceedings of the International Conference on Language Resources and Evaluation (LREC), Reykjavik, 3158-3163.
# source:	https://www.bible.com/de/bible/548/mat.1.kkg
# copyright_short:	©  Bible Society of Namibia 2012
# copyright_long:	This translation, published by the Bible Society of Namibia, was published in 2012.<br> If you are interested in obtaining a printed copy, please contact the Bible Society of Namibia at www.nambible.org.na.
# sample_type:	whole
# comments:	The first two digits of the identifier refer to the book, the next three digits to the chapter, and the last three digits to the verse. See Mayer & Cysouw (2014) for a list of book identifiers.

40001001	Nēs ge ǂkhanis Jesub Xristub ǃhaos disa , Davib ôab , Abrahammi ôab .
40001002	Abrahammi ge Isaka ge hō , tsî Isaki ge Jakoba ge hō , tsî Jakob ge Judab tsî ǁîb ǃgâsagu tsîga ge hō .
40001003	Tsî Judab ge Peresi tsî Serab tsîkha Tamars tawa ge hō , tsî Peresi ge Hesronna ge hō , tsî Hesronni ge Aramma ge hō ,
40001004	tsî Arammi ge Aminadaba ge hō , tsî Aminadab ge Nasonna ge hō , tsî Nasonni ge Salmonna ge hō ,
40001005	tsî Salmonni ge Boaba Raxas ǃnâ ge hō , tsî Boab ge Obeda Ruts ǃnâ ge hō , tsî Obedi ge Isaiba ge hō ,
40001006	tsî Isaib ge gao-aob Daviba ge hō . Tsî gao-aob Davib ge Salomonna Uriab di taras ǃnâ ge hō ,
40001007	tsî Salomonni ge Rehabeamma ge hō , tsî Rehabeammi ge Abiaba ge hō , tsî Abiab ge Asaba ge hō ,
40001008	tsî Asab ge Josafata ge hō , tsî Josafati ge Joramma ge hō , tsî Jorammi ge Usiaba ge hō .
40001009	Tsî Usiab ge Jotamma ge hō , tsî Jotammi ge Axasa ge hō , tsî Axasi ge Hiskiaba ge hō ,
40001010	tsî Hiskiab ge Manaseba ge hō , tsî Manaseb ge Amonna ge hō , tsî Amonni ge Josiaba ge hō ,
40001011	tsî Josiab ge Jexoniab tsî ǁîb di ǃgâsagu tsîga ge hō , Babilons ǃoa ǃgû-ūhes ǁaeb ai .
40001012	Tsî Babilons ǃoa ǃgû-ūhes khaoǃgâb ge Jexoniaba Salatiela ge hō , tsî Salatieli ge Serubabela ge hō ,
40001013	tsî Serubabeli ge Abiuba ge hō , tsî Abiub ge Eljakimma ge hō , tsî Eljakimmi ge Asora ge hō ,
40001014	tsî Asori ge Sadoka ge hō , tsî Sadoki ge Aximma ge hō , tsî Aximmi ge Eliuba ge hō ,
40001015	tsî Eliub ge Eleasara ge hō , tsî Eleasari ge Matanna ge hō , tsî Matanni ge Jakoba ge hō ,
40001016	tsî Jakob ge Joseb , Marias aoba ge hō , ǁîsa xub ge Jesub , Xristub ti ra ǂgaiheba ǃnaesa .
40001017	O di ge ǃhaoǃnādi hoade Abrahamma xu Davib kōse hakaǀa ǃhaoǃnāde , tsî Daviba xu Babilons ǃoa ǃgû-ūhes kōse hakaǀa ǃhaoǃnāde , tsî Babilons ǃoa ǃgû-ūhesa xu Xristub kōse hakaǀa ǃhaoǃnāde .
40001018	Tsîs ge ǃnaes Jesub Xristub disa nēti ge ī : Marias , ǁîb îs ge Joseb ǀkha ǃgamegu nîse mîmâi hâ i , tsî ǁîra ganupe ǀhao tama hîas ge ǁîsa ǃAnu Gagaba xu ge ǀgamǀkhā .
40001019	Ob ge Joseb , aob âsa , ǂhauǃnâ ge i , tsî ǂhaisase taotao si ǂgao tama ge hâ i , tsîb ge ǂganǃgâsase gere ǁnāxū si ǂgao .
40001020	Tsî nēnab ǂâis ǃnâ ūhâ hîa , mû , ob ge ǀhomǃgāb ǃKhūb diba ǁhapos ǃnâ ǂhai bi tsî ge mî : Josetse , Davib ôatse , Marias taras âtsa ūbasensa tā ǃao , ǁîs ǃnâ ǃkhōǃoahe hâ-i ge ǃAnu Gagaba xu hâ-e amaga .
40001021	Os ge ǀgôaroba nî ǁora , tsîts ge ǁîb ǀonsa Jesub ti nî ǂgai , ǁaes âbab ǁoren âna xu nî ore amaga .
40001022	Tsî nēn hoan ge ge ǃnae , kēbo-aob ge ǃKhūb xa mîn nî ǀoaǀoahese , mî raǃâ :
40001023	“ Mû , ǂkhamkhoes ge nîra ǀgamǀkhā , tsî ǀgôaroba nîra ǁora , tsî Emmanuel , tis ge ǀons âba nîra ǂgaihe . ǁNās ge : Elob sada ǀkha hâ ” ti ra ǂâibasen .
40001024	Tsî Joseb ge ǂomsa xu ǂkhai , ob ge ǀhomǃgāb ǃKhūb dib ge mîmā bi khami ge dī , tsî tarasa ge ūbasen .
40001025	Tsî ǂanguǀkhā si tama ge i , ǂguro ǀgôab âs ge ǃnaes kōse ; tsî ǀons âba Jesub , ti ge ǂgai .
40002001	Tsî Jesub ge Betlehems Judeab ǃnâ ǁgoe ǃās ǃnâ , gao-aob Herodeb tsēdi ǃnâ ǃnae , mû , o gu ge gā-ai khoega aiǂoasa xu Jerusalems ǃoa ge hā ,
40002002	mî raǃâ : Mapab ǀase ǃnae hâ gao-aob Jodeǁîn diba hâ ? ǀGamiros âba ge ge aiǂoas ǃnâ mû tsî go hā , ǀgoreǀî bi nîse .
40002003	Tsî gao-aob Herodeb ge nēna ǁnâu , ob ge ge ǃhuri , tsî Jerusalems hoas ge ǁîb ǀkha ge ǃhuri .
40002004	Tsîb ge ǀgapipristergu tsî xoaǂansabegu ǁaes digu hoaga ǀhaoǀhao tsî ge dîǃnâ gu , mapab nî Xristuba ǃnae ǃkhaisa .
40002005	O gu ge ǁîb ǃoa ge mî : Betlehems Judeab ǃnâ ǁgoes ǃnâ , nēti kēbo-aob xa xoahe hâ amaga :
40002006	“ Tsî sas Betlehems Judab ǃhūb dis ge tātse ǂkhari tama hâ Judab gaosan ǃnâ ; sasa xub ǂgaeǂgui-aob ti ǁaes Israelsa nî ǃû kaiba nîra ǀkhī amaga . ”
40002007	ǃNubaib ge Herodeba gā-aiga ǂganǂamse ǂgai tsî ǂōrisase ge dîǃgâ gu ǁaeba mâ ǁaes ge ǀgamirosa ǂhai ǃkhaisa ;
40002008	tsî Betlehems ǃoa sî gu tsî ge mî : ǃGûsī î ǂōrisase ôaǃnâ ǀgôaroba , tsî hō bi go kao , ǂhôa te hā , î ta ǁkhāti sī ǀgoreǀî bi .
40002009	Tsî gao-aoba gu ge ǁnâu , o gu ge ge ǃgû , tsî mû , ǀgamiros aiǂoas ǃnâ gu ge mûs ge ge ai-aiba gu , ǀgôarob hâbas ge sī mâs kōse .
40002010	Tsî ǀgamirosa gu ge mû , o gu ge ge ǃgâiaǂgao kai ǃgâiaǂgaob ǀkha .
40002011	Tsî oms ǃnâ gu ge ǂgâ , o gu ge ǀgôaroba Marias ǁîb îs ǀkha ge hō tsî ǁnāǁgoe tsî ǀgoreǀî bi tsî ǁuidi âga ǁkhowa-am tsî ǃhuniǀurib tsî wiroki tsî miren tsîn xa ge ǀkhae bi .
40002012	Tsî gu ge ǁhapos ǃnâ elosi mîmāsa ge hō , Herodeb ǃoa gu oa tide ga ; o gu ge ǀkhara daob ai ǁîgu ǃhūb ǃoa ge ǁaru .
40002013	Tsî ǁaru gu ge , ob ge ǀhomǃgāb ǃKhūb diba Joseba ǁhapos ǃnâ ǂhai tsî ge mî : Khâi îts ǀgôaroba ū , ǁîb îs ǀkha , î ǃhū Egipteba ǃoa î ǁnāpa hâ , mîba tsi ta nîs kōse , Herodeb ǀgôarobab nî ǃgamse ra ôa xuige .
40002014	Ob ge khâi tsî ǀgôaroba ǁîb îs ǀkha tsuxub ǃnâ ū tsî ge ǂgō Egipteba ǃoa ,
40002015	tsî ǁnāpa ge hâ Herodeb ǁōb kōse , kēbo-aob ge ǃKhūb xa mîn nî ǀoaǀoahese : “ Egipteba xu ta ge ti ôaba ge ǂgai ” ti ra mîba .
40002016	Tsî Herodeb ge mû , gā-aigu xab gāhe hâsa , ob ge kaise ge ǁaixa tsî ǀgôaron Betlehems tsî ǁîs amǃgâgu hoagu ai hân , ǀgam kurikha xu ǁnās ǃnaga hân hoana sî tsî ge ǃgam kai , gā-aigu xab ge ǂōrisase ôaǃnâ ǁaeba ǃoa .
40002017	ǃNubais ge kēbo-aob Jeremiab mîsa ge ǀoa :
40002018	“ Dommi ge Ramas ǃnâ ge ǁnâuhe , ǃgaeb tsî ās tsî ǀoatsi ǃgaexanǃnâb tsîna ; Raxels ge ǀgôan âsa ra āba tsî ǁkhaeǂgaokaisen ǂgao tama hâ , hâ taman hâ amaga ” ti ra mîba .
40002019	Tsî Herodeb ge ǁō , mû , ob ge ǀhomǃgāb ǃKhūb diba Joseba ǁhapos ǃnâ ǂhai Egipteb ǃnâ ,
40002020	tsî ge mî : Khâi î ǀgôaroba ǁîb îs ǀkha ū , î ǃgû Israelǁîn ǃhūba ǃoa , ǀgôarob ǀomsa gere ôan go ǁō xuige .
40002021	Ob ge khâi , tsî ǀgôaroba ǁgûs ǀkha ū , tsî Israelǁîn ǃhūb ǃoa ge sī .
40002022	Tsî Arxelaub Judeab ǃnâ a gao-ao ǃkhaisab ge ǁnâu ǁîb îb ǃās ǃnâ , ob ge ǁnāpa sīsa ge ǃao ; tsî ǁhapos ǃnâb ge elosi mîmāsa hō-o , ob ge Galileab di ǃhūǃân ǃoa ge sī .
40002023	Tsî sīb ge ob ge ǃās , Nasaret ti ra ǂgaihes ǃnâ ge ǁan , kēbo-aogu xa ge mîhes nî ǀoase : “ Nasareǁîb tib nî ǂgaihesa . ”
40003001	Tsî ǁnā tsēdi ǃnâb ge Johaneb ǁĀǁnâ-aoba ge ǀkhī , tsî Judeab ǃgaroǃhūb ǃnâ aoǁnâ ,
40003002	tsî ge mî : ǃHobasen du re , gaosib ǀhommi dib ǀgūse hā hâ xuige .
40003003	Nēb ge a ǁîb , kēbo-aob Jesajab ge ǁîb xa ǃhoa tsî a mîba : “ Dommi ǂgai rab dib ǃgaroǃhūb ǃnâb ge ǁîba : ǂHomi du re daob ǃKhūb diba , î ǁîb di ǂgaroga ǂhauǂhau ! ”
40003004	Tsîb ge nē Johaneba ǃnaiǀûn ǀkha dīhe hâ saraba ge ūhâ i , tsî khōǃgaesenna kamanab ai gere ǃgaesen , tsî ǁîb ǂûn ge ǂhomn tsî danib tsîna ge i .
40003005	On ge Jerusalems tsî Judeab hoab din , tsî Jordanna ǁgoeǂnamipe hâ ǃhūb din hoana ǁîb ǃoa gere ǂoa ,
40003006	tsî ǁîb xa ge ǁāǁnâhe Jordanǃāb ǃnâ , ǁoren âna ǁguiǁnâ tsî .
40003007	Tsî Farisegu tsî Sadusegu ǂguigu ǁîb ǁāǁnâs ǃoa ra hā ǃkhaisab ge mûo , ob ge ǁîgu ǃoa ge mî : Sa ǀaon ôado , tari-e sado ge ǁgau , ǃgoaxa ǁaiba du nî ǁhaixū ǃkhaisa ?
40003008	ǃHobasensa anu hâ ǂûna ǁnâi ūǀkhī .
40003009	Î du tā ǂâi sadu ǃnâ mîsa : Abrahamma da kom sida îb ase ūhâo . Mîba du ta ra , Elob a ǁkhā ǃkhaisa nē ǀuina xu Abrahamma ǀgôana ǀkhī kaibasa .
40003010	Tsîs ge ǀnai ǃōsa ǁguihe hâ haidi ǃnomab tawa . Mâ hai-i hoa-i ǃgâi ǂûna tani tama-i ge ǁhāǂuihe tsî ǀaes ǃnâ nî aoǂgāhe .
40003011	Tita ge ǁgam-i ǀkha ra ǁāǁnâ du ǃhobasensa ǃoa , xawe ti khaoǃgâ nîra hāb ge ti ǃgâ-ai a ǀgaisa , ǁîb ǁharora ta nî taniǃgon bisa ta anu tamaba , ǁîb ge ǃAnu Gagab tsî ǀaes tsîra ǀkha nîra ǁāǁnâ du .
40003012	Tsaoǃoreba ǁîb ǃommi ǃnâ ūhâb , tsî dāǃnâǃkhais âba nîra ǃanuǃanub , tsî ǁîb ǃhoroba sâu-ommi ǃnâ ǀhaoǀhao tsî ǀhōba ǀarihe ǁoasa ǀaes ǀkha nî khauǃkhūba .
40003013	ǃNubaib ge Jesuba Galileaba xu Jordanǃāb ǃoa ge hā , Johaneb xab nî ǁāǁnâhese .
40003014	Ob ge Johaneba ǂkhā bi tsî ge mî : Tita kom sats xa ǁāǁnâhesa ǂhâba hâo , ots satsa tita ǃoa ra hā ?
40003015	Ob ge Jesuba ǃeream , tsî ǁîb ǃoa ge mî : ǀÛ nēsi , ǁnāti khom sakhoma anu hâ , ǂhanu-aisib hoaba ǀoaǀoasa xuige . Ob ge ge ǀûsenba bi .
40003016	Tsî Jesub ge ǁāǁnâhe , ob ge ǁnātimîsi ǁgamma xu ge ǂoaxa , tsî mû , ǀhomgu ge ge ǁkhowa-amsenba bi , tsîb ge Elob Gagaba ǂnabu-i ase ǁgôaxa tsî ǁîb ǂama ra hāse ge mû .
40003017	Tsî mû , dom-i ge ǀhomma xu ge ǀkhī , nēti ra mî-e : Nēb ge ti ǀgôab , ǀnam ta aba , ǃgâiǃgâibasensa ta ūǃnâ hâba .
40004001	ǃNubaib ge Jesuba Gagab xa ǃgaroǃhūb ǃoa ge ǂgaeǂguihe , ǁgâuab xab nî ǃâitsâhese .
40004002	Tsî hakadisi tsēdi tsî hakadisi tsuxugu tsînab ge ǂûtama hâo , ob ge ǀunis ai ge ǃâ .
40004003	Ob ge ǃâitsâ-aoba ǁîb ǃoa hā tsî ge mî : Elob Ôats kao , nē ǀuidi ǃoa : Pere kai ! ti mî .
40004004	Ob ge ǃeream tsî ge mî : Nēti xoahe hâ : “ Pereb ǀguiba xu i ge khoe-e ûi tide , tsî i ge Elob amsa xu ra ǂoa mîs hoasa xu nî ûi . ”
40004005	Ob ge ǁgâuaba ge ǃgû-ū bi ǃanu ǃāsa ǃoa , tsî tempeli ǂamais ai ge mâi bi ,
40004006	tsî ǁîb ǃoa ge mî : Elob Ôats kao , ǁnāǁnāsen re ! Xoahe hâ xuige : “ ǀHomǃgāgu âbab nî sats ǃaroma mîmā , ǃomgu ai gu nî tani tsi ǃkhaisa , ǂais âtsats tātsē ǀui-i tawa ǃom tidese . ”
40004007	Ob ge Jesuba ǁîb ǃoa ge mî : ǁKhawa xoahe hâ : “ ǃKhūb sa Elobats ge ǃâitsâ tide . ”
40004008	ǁKhawab ge ǁgâuaba kaise ǀgapi ǃhommi ǃoa ge ūǃapa bi , tsî hoa gaosigu ǃhūbaib diga ge ǁgau bi ǁîgu ǂkhaisib ǀkha ,
40004009	tsî ǁîb ǃoa ge mî : Nēn hoana ta nî mā tsi , ǁnāǁgoe tsîts ga tita ǀgoreǀîo .
40004010	Ob ge Jesuba ǁîb ǃoa ge mî : Bēxū te , Satantse ! Nēti xoahe hâ xuige : “ ǃKhūb sa Elob ǀguibats ge nî ǀgoreǀî tsî ǁîb ǀguiba ǃoaba . ”
40004011	ǃNubaib ge ǁgâuaba ge ǀûsen , tsî mû , ǀhomǃgāgu ge hā tsî ge ǃoaba bi .
40004012	Tsî Jesub ge ǁnâu , Johaneb ge māǁnâhesa , ob ge Galileab ǃoa ge ǃgû .
40004013	Tsî Nasaretsa xu doe , tsîb ge Kapernaums hurirob tawa ǁgoes ai ge hā ǁan , Sebulonni tsî Naftalib tsîkha di ǃhūǀkharib ǃnâ .
40004014	Kēbo-aob Jesajab xa ge mîhes nî dīǀoaǀoahese :
40004015	Sa ǃhūts Sebulonni tsî Naftalib tsîkha dits , hurirob daob tawa Jordanǃāb nauǃani ǁgoets , ǀūben di Galileatse !
40004016	ǃKhaenab ǃnâ ǂnôa ǁaes ge kai ǃnâba ge mû , tsî ǁîn ǁōb di ǃhūb tsî sommi ǃnâ ǂnôan ge ǃnâb xa ge ǁhaiǂamhe .
40004017	ǁNā ǃnūba xub ge Jesuba aoǁnâtsoatsoa tsî ge mî : ǃHobasen du re , gaosib ǀhommi dib ǀgūse hā hâ xuige .
40004018	Tsîb ge Jesuba Galileahurirob amǃgâb garu hîa , ǀgam khoeǃgâgukha , ǁauǃkhō-aokha ge mû , Simonni , Petrub ti ra ǂgaiheb tsî Andreab ǁîb ǃgâsab tsîkha ; ǁîkha ge ǀûisa hurirob ai ge aoǂui , ǁauna nî ǃkhōse .
40004019	Ob ge ǁîkha ǃoa ge mî : Sao te kho re , o ta ge khoeǃkhō-aose nîra dī kho .
40004020	O kha ge ǁnātimîsi ǀûide ǁnāxū tsî ge sao bi .
40004021	Tsî ǁnāpa xub ge ǃgû , ob ge ǀnî khoeǃgâgukha ge mû , Jakobub , Sebedeub ôab , tsî Johaneb ǁîb ǃgâsab tsîkha , ǂgaus ǃnâ kha ǁîkha îb Sebedeub ǀkha ǀûidi âga ra dī-unu hîa tsî ge ǂgai kha .
40004022	O kha ge ǁnātimîsi ǂgaus tsî ǁîkha îb tsîna ǁnāxū , tsî ge sao bi .
40004023	Tsîb ge Jesuba Galileab hoaragaba ge ǃgûǃnâǃganu , tsî ǁîn di sinagogegu ǃnâ gere ǁkhāǁkhā tsî ǃgâiǂhôas gaosib disa gere aoǁnâ , tsî mâ ǀaesenai-i tsî mâ tsû-ai-i hoa-i tsîna ǁaes ǃnâ gere ǂuruǂuru .
40004024	Tsî gommi âb ge Siriab hoaragab ǃnâ ǂoa , on ge hoa ǀaesen hân , ǃkharaga ǀaesenain , tsû-ain xa ǃkhōhe hân , ǁgâuab xa hâǃnâhen , ǁkhâǀaesen hân tsî ǃhom hân tsîna ǁîb ǃoa ge ūhā , tsîb ge hoana gere ǂgauǂgau .
40004025	Tsî ǀoatsi ǂnubidi ge ge sao bi , Galileab din , Dekapolib din , Jerusalems din , Judeab din tsî Jordanǃāb nauǃanib din tsîna .
40005001	Tsî Jesub ge ǂnubide mûo , ob ge ǃhommi ai ge ǃapa , tsî ǂnûb ge ǃnubai gu ge ǁkhāǁkhāsabegu âba ge hā .
40005002	Tsîb ge ams âba khowa tsî , ǁkhāǁkhā ni tsî ge mî :
40005003	ǃGâiǃōn ge hâ gagas ǃnâ ǀgâsana , ǁîn dib a gaosib ǀhommi diba amaga .
40005004	ǃGâiǃōn ge hâ ǃoa hâna ǁkhaeǂgaohen nîra amaga .
40005005	ǃGâiǃōn ge hâ tsamtsiǃnâna , ǁîn ǃhūbaiba nîra ǀumi amaga .
40005006	ǃGâiǃōn ge hâ ǂhanu-aisiba ra ǃâ tsî ǁgâna ǁîn nîra ǁâ amaga .
40005007	ǃGâiǃōn ge hâ ǀkhomxaǃnâna ǁîn nîra ǀkhomxaǃnâhe amaga .
40005008	ǃGâiǃōn ge hâ ǂgaob ǃnâ ǃanuna ǁîn Eloba nîra mû amaga .
40005009	ǃGâiǃōn ge hâ ǂkhîxaǃnâna ǁîn Elob ôan ti nîra ǂgaihe amaga .
40005010	ǃGâiǃōn ge hâ ǂhanu-aisib ǃaroma ra ǃgôaǃgonhena , ǁîn dib a gaosib ǀhommi diba amaga .
40005011	ǃGâiǃō du ge hâ , khoen ga sado ǁgui-ai tsî ǃgôaǃgon , tsî ǂhumib ǀkha hoa ǂkhaba xūna sadu ǃoagu gowao tita ǃaroma .
40005012	ǃGâiaǂgao î du dâ , amǃnâs âdu ǀhommi ǃnâ a kai xuige ; ǁnātin kom sada aiǃâ ge hâ i kēbo-aoga gere ǃgôaǃgono .
40005013	Sadu ge ǃhūbaib di ǂōdo ; tsî i ga ǂō-e ǁkhoaoǃnâ , o tare-i ǀkha i kha nî ǁkhoaǁkhoahe ? ǃAruǀî i kom xū-i xare-e harebe tamao , aoǂuihes tsî khoen xa dā-aihes ǀguisa i kom anu hâo .
40005014	Sadu ge ǃhūbaib di ǃnâdo ; ǃhommi ai ǂnôa ǃās kom ǂganǃgâsa ǁoao .
40005015	Khoe-i kom ǃamamǀaesa ǃamam tsî ǃhoroǀguiroxapas ǃnaga mâi tamao , tsî i kom kandelari ai ra ǂgā sio , os oms ǃnâ hân hoana ra ǃnâba .
40005016	ǁNāti ǃnâb âdo khoen aiǃâ ǃnâǃnâ , în sadu ǃgâi sîsenga mû , în sadu Îb ǀhommi ǃnâ hâba ǂkhaiǂkhai .
40005017	ǂHanub tsî kēbo-aogu tsîga ta nî xorese ta ge hā , ti tā ǂâi re ; xore ta nîse ta ge hā tama hâ , tsî ǀoaǀoa ta nîse ta ge ge hā .
40005018	Amase ta ra mîba du xui-ao : ǀHommi tsî ǃhūbaib tsîkha nî ǃgû-ī , ǀgui ǂkhanimûros tsî saoros ǂhanub dis nî ǃgû-īs xa , hoan nî īs kōse .
40005019	ǁÎ-i nē mîmādi hoadi xa ǂkhari mîmāsa ga ǁauǁau-i tsî ga khoena ǁnāti ǁkhāǁkhā-i ge gaosib ǀhommi dib ǃnâ hân hoan xa ǂkharise nî ǂgaihe , xawe dī tsî ga ǁîna ǁkhāǁkhā-i ge gaosib ǀhommi dib ǃnâ kaise nî ǂgaihe .
40005020	Mîba du ta ra xui-ao , sadu ǂhanu-aisib ga xoaǂansabegu tsî Farisegu tsîgu di ǂhanu-aisiba ǃnāǂam tama io , o du ge tātsē gaosib ǀhommi dib ǃnâ ǂgâ tide .
40005021	ǁNâu du ge , kaigu ǃoa ge mîhesa : “ ǃGamts ge tide ! Tsî ǃgam ka ra-i hoa-i ge ǀgoraǃgâsa anu hâ-e . ”
40005022	Xawe ta ra mîba du : Mâ-i hoa-i ǁî-i ǃgâsab ǃoagu ga ǁause ǁaixa-i , ǁî-i ge ǀgoraǃgâsa anu hâ , tsî mâ-i hoa-i ǁî-i ǃgâsaba ǃoa : Xūtamats ti ga mî-i , ǁî-i ge kai ǀapeǀhaosa anu hâ , tsî : Sa xorexusatse ! ti ga mî-i , ǁî-i ge ǀamo ǀaeba anu hâ .
40005023	Sa māsats ga altars ǃoa sī-ū , tsîts ga ǁnāpa ǂâihō , ǃgâsa-i âts sa ǃoagu ǀauxū-e ūhâsa ,
40005024	ǁnâi mās âtsa altars aiǃâ ǁnāxū î ǃgû , î aibe ǃgâsa-i âts ǀkha ǀûbagusa dī , îts ǁnāǃnubai sa māsa hā ǁguiba .
40005025	Îts ǃhaese sa mâǃoa-aoba ǃgâiǂâixaba , ganupets daob ai hâǀkhā bi hîa , îb tā mâǃoa-aoba ǂhanuǂhanu-aoba māǁnâ tsi , îb tā ǂhanuǂhanu-aoba sîsaba māǁnâ tsi îts tā ǃkhō-oms ǃnâ aoǂgāhe .
40005026	Amase , ta ra mîba tsi , ǁnāpa xuts ge tātsē ǂoa tide , ǀuni marirosats nî matares kōse .
40005027	ǁNâu du ge , kaigu ǃoa ge mîhesa : “ ǃGamebats ge khôa tide . ”
40005028	Xawe ta ra mîba du , mâb hoab , tarasa ga kōǀîb , tura si nîse , ǁnāb ge ǀnai ǂgaob âb ǃnâ ǃgameba ge khôaǀkhā si .
40005029	Amǀkhāb mûs âts ga ǁgonǁgonǃnâ tsio , ǁhoreǂui î aoxū si , harebeba tsi hâ , ǀgui-i sa uniǁaen di-i nî kāsa , sa soros hoas nî ǀamo ǀaeb ǃnâ aoǂgāhes xa xuige .
40005030	Tsî amǀkhāb ǃommi âts ga ǁgonǁgonǃnâ tsio , ǁhāǁnâ î aoxū bi , harebeba tsi hâ , ǀgui-i sa uniǁaen di-i nî kāsa , sa soros hoas nî ǀamo ǀaeb ǃnâ aoǂgāhes xa xuige .
40005031	ǁKhāti ge mîhe : “ Taras âba ga ǁnāxūb hoab ge ǀgoraǂkhanisa nî mā si . ”
40005032	Xawe ta tita ra mîba du : Taras âba ga ǁnāxūb hoab , ǀaiba xu i ga ī tama io , ǁnāb ge ǁîsa go ǃgamekhôa kai , tsî ǁnāxūhe hâsa ga ǃgameb hoab ge ǁkhāti ra ǃgamekhôa .
40005033	ǁKhawa du ge ǁnâu kaigu ǃoa ge mîhesa : “ ǂKhabasets ge nū tide , î nūs âtsa ǃKhūba ǃkhōǀgaipeba . ”
40005034	Xawe ta ra mîba du , hoaragase du nū tidesa , ǀhommi ǃnâs kara o , ǁîb a Elob di tron amaga ;
40005035	tsî ǃhūbaib ais karao , ǁîb di ǂaiǃnaob a amaga ; tsî Jerusalems tawas kara o , ǁîs a kai gao-aob di ǃā amaga ;
40005036	î danas âts tawa ǁkhāti tā nū ; ǀgui ǀû-ets a ǃuriǃuri tsî ǂnūǂnū ǁoa amaga .
40005037	Os ge mîs âdo : Ā , ā , hî-î , hî-î ti nî ī , nēn ǂamai hân ǂkhababa xu hâ xui-ao .
40005038	ǁNâu du ge : “ Mûs ama mûsa , ǁgûb ama ǁgûb ” ti ge mîhesa .
40005039	Xawe ta tita ra mîba du , ǂkhababa tā mâǃoa ; amǀkhāb xōb ai ga ǁapu tsi-e , naub tsîna unuba .
40005040	Tsî khoe-i ga ǂhanub aiǃâ ūsī tsi ǂgao , sa anaxūsa nî ūǀhana tsise , ǁnâi ǁkhāti anaǂamxūba mā i .
40005041	Tsî ǀgui mailsats nî ǁnūse ga ǁgūǀkhā tsi-e , ǀgam mailra ǃgû-ū .
40005042	ǂGan tsi ra-e mā , î sa tawa ra ǀkhupi ǂgao-e tā ǀgî .
40005043	ǁNâu du ge : “ Sa ǀgūkhoebats ge nî ǀnam tsî sa khākhoebats ge nî ǁkhan ” ti ge mîhesa .
40005044	Xawe ta ra mîba du , sadu khākhoena ǀnam , î ǀâxare du rana ǀkhae , î ǁkhan du rana ǃgâidība , î ǁguiǂam tsî ra ǃgôaǃgon duna ǀgoreba .
40005045	Î du ǀhommi ǃnâ hâ ǁgûb ôan ase ī , ǁîb soresa ǃgâin tsî ǂkhaban tsîn ǂama ra ǁhai kaiba , tsî ǂhanu-ain tsî ǂhanuoǃnân tsîn ǂama ra ǀapi kaiba .
40005046	Sado ǀnam hân ǀguina du ga ǀnamo , mâ amǃnâ-e du ǁnâi ūhâ ? ǁNāsan kha mariǃkhōǃoa-aona ǁkhāti dī tama hâ ?
40005047	Tsî sadu ǃgâsan ǀguina du ga tawedeo , mâ xū-e du kha naun ǂamai ra dī ? ǀŪbena kha ǁnās ǁkhās ase dī taman hâ ?
40005048	ǀOa hâse ǁnâi ī du re , sadu îb ǀhommi ǃnâ hâb ǀoa hâse īs ǁkhās xase .
40006001	ǂAnbasen re , î du sadu ausa tā khoen aiǃâ mā , ǁîn xa du nî mûhese ; ǁnāti du ga dīo , o du kom sadu Îb ǀhommi ǃnâ hâb tawa amǃnâ-e ūhâ tamao .
40006002	Ausats ga māo , tā sa aiǃâ xâi kai re , hînaxaǃnân ta dī khami sinagogegu ǃnâ tsî daogu ai , khoen xan nî ǃgôahese . Amase ta ra mîba du , amǃnâs ânan ūbē hâ ǃkhaisa .
40006003	Tsîts ga satsa ausa māo , ab sa ǁareǀkhāb ǃomma ǀū , sa amǀkhāb ǃommi ra dīna .
40006004	Îs aude mās âtsa ǂganǃgâsib ǃnâ ī , ob ge sa Îb ǂganǃgâsib ǃnâ ra mûba ǂhaisasib ǃnâ nî dīdawa-amba tsi .
40006005	Tsî ǀgorets kao , ots hînaxaǃnân ra ī khami ī tide , sinagogegu ǃnâ tsî daogu ǁhôadi ai ra ǀgorena , khoen xan nî mûhese . Amase ta ra mîba du , amǃnâs ânan ūbē hâ ǃkhaisa .
40006006	Sats ga ǁnâi ǀgoreo , ǃnā-oms ǃnâ ǂgâ , î dao-amsa ǂganam , î ǂganǃgâsib ǃnâ hâ ǁGûba ǃoa ǀgore , ob ge ǂganǃgâsib ǃnâ ra mû ǁGûba ǂhaisasib ǃnâ nî dīdawa-amba tsi .
40006007	Tsî ǀgore du kao , tā ǀhomaxase ǀgore ǀūben xase , ǁîn di ǂgui mîden dīb ǃnâ nî ǁnâu-amhe tin ǂâi hâ xui-ao .
40006008	Tā ǁnâi ǁîn khami ī . Sadu Îb kom ǂhâba du hâna a ǂan , sadu nî ǂgans aiǃâo .
40006009	Nēti ǁnâi ǀgore du re : Sida Îtse ǀhommi ǃnâ hâtse , sa ǀonsa as khaihe re !
40006010	Sa gaosiba ab hā re , sa ǂâisa as ī , ǀhommi ǃnâs ra īs ǁkhās khami ǁnāti ǃhūbaib on ai ,
40006011	nētsē sida tsēkorobe pereba mā da ,
40006012	î sida ǀhapina ǀûba da , sida ǀhapixabena da ra ǁkhāti ǀûba khami .
40006013	Î tā ǃâitsâb ǃnâ ǂgaeǂgui da , î ǂkhababa xu ore da . Gaosib tsî ǀgaib tsî ǂkhaisib tsîgu a sa ǀamosib ǃnâ xuige . Amen .
40006014	Khoena du ga ǁîn di dāsāde ǀûbao , ob ge sadu ǀhomsi Îba sadu dide ǁkhāti nî ǀûba du .
40006015	Tsî khoena du ga ǁîn di dāsāde ǀûba tama io , ob ge sadu Îba sadu dāsāde ǁkhāti ǀûba du tide .
40006016	Tsî ǂûtama du ga hâo , o du sadu aide ǀkhuruǀkhuru tide , hînaxaǃnân ase ; ǁîn ge aidi âna ī tama di hâ khami ra dī , ǂûtamahâs ǀkhan khoen xa nî mûhese . Amase ta ra mîba du , ǁîn amǃnâsan ūbē hâ ǃkhaisa .
40006017	Sats ga ǁnâi ǂûtamahâo , danas âtsa ǀnau , î ais âtsa ǁā ,
40006018	khoen aiǃâts ǂûtamahâs ǀkha ǁgausen tidese , îts sa Îb ǂganǃgâsib ǃnâ hâb aiǃâ ǁgausen , ob ge sa Îb ǂganǃgâsib ǃnâ ra mûba ǂhaisasib ǃnâ nî dīdawa-amba tsi .
40006019	ǁUiba ǃhūbaib ai tā ǀhaoǀhaobasen , nēpa di ge ǁgurib tsî ǀgūb tsîkha xa ra hapuhe , tsî ǃnari-aon xa khaoǃkhopaǃgâhe tsî ǃnarihe .
40006020	Î du ǁuiba ǀhommi ǃnâ ǀhaoǀhaobasen , ǁnāpa di ge ǁgurib tsî ǀgūb tsîkha xa hapuhe , tsî ǃnari-aon xa khaoǃkhopaǃgâhe tsî ǃnarihe tide .
40006021	ǁUib âdu hâpa , ǁnāpab kom ǂgaob âdu ona hâo .
40006022	Mûs ge soros di ǃamamǀaesa , tsîs ga mûs âtsa ǂhauǃnâo , os ge sa soros hoaragasa nî ǃnâ .
40006023	Tsîs mûs âts ga ǂkhabao , os ge sa soros hoaragasa nî ǃkhae ; tsî ǃnâb sats ǃnâ hâb ga ǃkhaeo , matikōseb ǃkhaenab ǂûba nî kai .
40006024	Khoe-i xare-i ge ǀgam ǀhonkhoekha a sîsenba ǁoa ; ǀguiba i ge nî ǁkhan , tsî nauba i ge nî ǀnam , tsî ǀguib ai i ge nî ǂgāmâisen , tsî nauba i ge nî ǃharaxū . Elob tsî ǃkhūsib tsîkha du a sîsenba ǁoa .
40006025	ǁNā-amaga ta ra mîba du : Tā sadu ûib xa ǂhansen , tare-e da nî ǂû , tsî tare-e da nî āsa , tsî sadu soros xa , tare-e da nî anasen , ti . Ûiba ǁnâi ǂûn ǂamai kai tamab hâ ? Tsî sorosa ǁnâi anaǂamxūb ǂamai kai tamas hâ ?
40006026	ǀHommi di anina ǃgaoǃgâ , tsoro tsî ǃgao tsî sâu-ommi ǃnâ in ǀhaoǀhao tama ǃkhaisa , xawen ge ǀhomsi Îb âdu xa ra ǂûmāhe . ǁÎna du ǁnâi īǂam tama hâ ?
40006027	Tsî tari-e sadu ǃnâ , ǂhansens ǀkha ǁî-i di gaxusib tawa , ǀgui ela a ǁguiri ǁkhā ?
40006028	Tsî tarexa du anaxūb xa ra ǂhansen ? ǃAub di ǃkhārona ǃgaoǃgâ , matin ra ǀomsa ; sîsen taman hâ , tsî ǀhôa taman hâ .
40006029	Mîba du ta ra , Salomob ǁîb di ǂkhaisib hoab ǃnâ ǁîn ǀgui-i khami ge anasen tama hâ i ǃkhaisa .
40006030	Tsî Elob ga ǃaub di ǀgâba ǁnāti anao , nētsē mâb tsî ǁari ǁganoms ǃnâ ra aoǂgāheba , ǁnās ǃgâ-aib ǁnâi sadu tawa dī tide , ǂkhariǂgomxaǃnâdo ?
40006031	Tā ǁnâi ǂhansen : Tare-e da nî ǂû , tsî tare-e da nî ā , tsî tare-e da nî anasen ?
40006032	ǀŪben kom nēn hoana ra ôao . ǀHomsi Îb sadu dib ge a ǂan , nēn hoana du ǂhâba hâ ǃkhaisa .
40006033	ǂGurosa ǁnâi Elob di gaosib tsî ǁîb di ǂhanu-aisib tsîkha ôa , o du ge nēn hoana nî ǁguiribahe .
40006034	Tā ǁnâi ǁarikam ǁgoas xa ǂhansen , ǁarikam ǁgoas ǁîs dina nî ǂhansenba xuige . ǂÂu i kom hâo , mâ tsēs hoas ǁîs tsūba ūhâsa .
40007001	Tā ǀgoraǃgâ , ǀgoraǃgâhe du tidese .
40007002	ǀGoraǃgâ du ra ǀgoraǃgâs ǀkha du ge nîra ǀgoraǃgâhe tsî ǀguiro-ū du ra ǀguirob ǀkha du nî ǀguirohe xuige .
40007003	Tsî matits ra ǀapoba sa ǃgâsab di mûs ǃnâ mû , tsîts sa mûs ǃnâ hâ ǃnao-e hōǃâ tama hâ ?
40007004	Tsî matits ra sa ǃgâsab ǃoa mî : ǁNam î ta ǀapoba sa mûsa xu ūǂui , tsî mû , ǃnao-i ge sa mûs ǃnâ ǁgoe .
40007005	Sa hînaxaǃnâtse , aibe ǃnaoba sa mûsa xu ūǂui , ots ge ǃgâise nî mû , matits ǀapoba sa ǃgâsab di mûsa xu nî ūǂuisa .
40007006	ǃAnusiba tā arina mā , î du sadu ǃamde tā hāgūna ǁgui-aiǃâ , în tā ǂaidi ǃnâ dāǂgā ni , în tā dawasen tsî sado ǀkhauǃā .
40007007	ǂGan , o du ge nîra māhe ; ôa , o du ge nîra hō ; ǃgubu-am , o du ge nîra ǁkhowa-ambahe .
40007008	ǂGan ra-i hoa-i ge ra ǃkhōǃoa , ôa ra-i hoa-i ge ra hō , ǃgubu-am ra-i hoa-i ra ǁkhowa-ambahe xuige .
40007009	Mâ khoeb sadu diba kha , ǁîb ôasab ga pere-e ǂgan bio , ǀui-e nî mā bi ?
40007010	Tsî ǁau-eb ga ǂgano , ǀao-e nî mā bi ?
40007011	Sadu hîa ǂkhaba du ga a ǂano , sadu ôana ǃgâi xūna māsa , matikōseb ǁnās ǂamai sadu Îb , ǀhommi ǃnâ hâba , ǂgan bi rana ǃgâina nî mā ?
40007012	Hoan ǁnâi , khoen nî sado dī-ū , ti du ga ǂgaon , ǁîna sadu ona ǁnās ǁkhās xase dī-ū ; nēs ǃnân ǂhanub tsî kēbo-aogu tsîna hâ xuige .
40007013	ǂGâ du re ǂō dao-ams ǃnâ ; harab ge ǁāb , tsî ǂhapab ge daob , kāǁōsib ǃoa garuba tsî ǂguin a ǁîb ai ra ǃgûna xuige .
40007014	Tsî ǂōs ge dao-ams , tsî ǀuib ge daob , ûib ǃoa garuba , tsî ǀoron ge ǁîba ra hōna .
40007015	ǂKhaba kēbo-aogu , gūsaran ǃnâ sadu ǃoa ra hāga ǃûisen , ǃnāb ǃnâ gu ǃnari ra ǂhiragu ase ī xuige .
40007016	ǁÎgu ǂûn ai du ge nî mûǂan gu . ǁKhūdi tawa ǂauxûiǂûhais ǂûna ǃora da ra , tsî ǁkhūxa haidi tawa ǀnomas ǂûna ǃora da ra ?
40007017	ǁNās ǁkhās xase i ge ǃgâi hai-e ǃgâi ǂûna ra ūǀkhī , xawe ǁgao hâ hai-i ge ǁkhoa tama ǂûna ra ūǀkhī .
40007018	ǃGâi hai-i kom ǁkhoa tama ǂûna a ūǀkhī ǁoao , tsî ǁgao hâ hai-i kom ǃgâi ǂûna a ūǀkhī ǁoao .
40007019	Mâ hai-i hoa-i , ǃgâi ǂûna ūǀkhī tama-i ge ǁhāǂuihe tsî ǀaes ǃnâ ra aoǂgāhe .
40007020	ǁNā-amaga ǁîgu ǂûn tawa du nî mûǂan gu .
40007021	Mâ-i hoa-i : ǃKhūtse , ǃKhūtse ti ra mîǀî te-i ge gaosib ǀhommi dib ǃnâ ǂgâ tide , xawe ti Îb ǀhommi ǃnâ hâb di ǂâisa ra dī-i ge nî ǂgâ .
40007022	ǂGuin ge ǁnā tsēs ai tita ǃoa : ǃKhūtse , ǃKhūtse ti nî mî , sa ǀons ǃnâ kha kēbo tama da hâ , tsî sa ǀons ǃnâ kha ǁgâuaga aoǂui tama da hâ , sa ǀons ǃnâ kha ǂgui buruxana dī tama da hâ ?
40007023	ǁNāǃnubai ta ge nî ǁkhoase mîǀî ni : Tātsē ta ǂan du tama , xuige tita xu bē , sa ǂkhaba sîsenaodo !
40007024	Mâ-i hoa-i ǁnâi , ti mîde ǁnâu tsî ǁîde ra dī-i ge nî gā-ai khoeb ǀkha ǂkhōhe , oms âba ǃhaob ai ge ǂnubiba .
40007025	Tsî kai ǀapib ge hā , tsî ǃāgu ge dâu , tsî ǂoagu ge ǃgom tsî ǁnā oms ai ge ǂnapisen , xaweb ge ǁnā tama ge hâ , ǃhaob aib ge ǂnubihe hâ i amaga .
40007026	Tsî mâ-i hoa-i , ti mîde ǁnâu tsî ǁîde dī tama-i ge gâ khoeb ǀkha nî ǂkhōhe , ǁîb omsa ǀgopab ai ge ǂnubiba .
40007027	Tsî kai ǀapib ge hā , tsî ǃāgu ge dâu , tsî ǂoagu ge ǃgom , tsî oms ai ge ǂnapisen , ob ge ge ǁnā , tsî ǁnās âb ge kai ge i .
40007028	Tsî i ge ge ǃnae , Jesub ge nē mîde mîtoao , os ge ǂnubisa ge ǃhuri ǁîb di ǁkhāǁkhās ǂama .
40007029	ǁKhāǁkhās âb ge ǀgaiba ge ūhâ i , tsî xoaǂansabegu dis khami ī tama ge hâ i amaga .
40008001	Tsî ǃhomma xub ge ǁgôaxa ǃnubais ge kai ǂnubisa ge sao bi .
40008002	Tsî mû , ǃomamaxab ge hā ǀgoreǀî bi tsî ge mî : ǃKhūtse , ǂgaots ka ots ge a ǂgauǂgau te ǁkhā .
40008003	Ob ge Jesuba ǃomma ǀhōǂui , tsî tsâǀkhā bi , tsî ge mî : ǂGao ta ra , xuige ǂgau ! Ob ge ǁnātimîsi ǃomamasis âba xu ge ǂgau .
40008004	Ob ge Jesuba ǁîb ǃoa ge mî : Kō , khoe-i xare-ets mîba tide , xawe ǃgû , ǁî-aitsama pristera sī ǁgausen , î Moseb ge mîmā ǁguibasa ǁguiba , ǁîgu di mîdansa ǃoa .
40008005	Tsî Jesub ra Kapernaums ǃnâ ǂgâ hîab ge kaidisigu danakhoeba ǁîb ǃoa hā tsî ǀkhoma bi
40008006	tsî ge mî : ǃKhūtse ti ǃgāb ge oms ǃnâ ǁgoe ǃhomsib xa , tsî kaise ra tsû .
40008007	Ob ge Jesuba ǁîb ǃoa ge mî : Tita ge sī tsî nî ǂuruǂuru bi .
40008008	Ob ge kaidisigu danakhoeba ǃeream tsî ge mî : Anu tama ta hâ , ti oms ǃnâts nî ǂgâ ǃkhaisa ; îts ǀgui mîs ǀguisa mî , ob ge ti ǃgāba nî ǂgau .
40008009	Tita on ge a khoe , ǂamkhoegu ǀgaib ǃnâ mâ ta , tsî ta ge toro-aoga ti ǃnaga ūhâ . Tsî nēb ǃoa ta ga : ǃGû ti mî , ob ge ra ǃgû , tsî naub ǃoa : Hā , ob ge ra hā tsî ǃgāb ǃoa : Dī nēsa , ob ge ra dī .
40008010	Tsî Jesub ge ǁnâu , ob ge buru tsî sao bi ran ǃoa ge mî : Amase ta ra mîba du , tātsē ta Israelǁîn ǃnâ ǁnāti ī ǂgom-e hō tama hâ .
40008011	O ta ra mîba du , ǂguin ge aiǂoas tsî huriǂoas ǀkhāba xu nî hā , tsî Abrahammi tsî Isaki tsî Jakob tsîgu ǀkha gaosib ǀhommi dib ǃnâ nî ǂnû ,
40008012	xawe gaosib di ôan ge nî ǂhāǂuihe , ǃaugakam ǃkhaenab , ās tsî ǁaninǁgûs tsîra hâǃnâba ǃoa .
40008013	Ob ge Jesuba kaidisigu danakhoeb ǃoa ge mî : ǃGû , î ǂgomts go khami ībahe ! Ob ge ǃgāb âba ǁkhā ira xu ge ǂgau .
40008014	Tsî Jesub ge Petrub oms ǃnâ sīo , ob ge Petrub ǀuiǁgûs ǁkhaisa ūhâse ǁgoe ǃkhaisa ge mû .
40008015	Ob ge ǁîs ǃomma ge tsâǀkhā , tsîs ge ǁkhaisa ge ǁnāxū si ; os ge khâi tsî ge ǃoaba bi .
40008016	Tsîn ge ǃui-amǁae ǂguin ǁgâuab xa hâǃnâhena ǁîb ǃoa ūhā , ob ge gagaga mîs ǀkha ge aoǂui , tsî tsû hân hoana ge ǂgauǂgau ,
40008017	Jesajab kēbo-aob xa ge mîhes nî ǀoase : ǁÎb ge sada ǂkhabusasiga ge ūbasen , tsî sada ǀaesenga ge tani , ti ra mîba .
40008018	Tsî Jesub ge ǂnubis di khoen hâ ǂnamipeb ai hâ ǃkhaisa ge mû , ob ge hurirob nau ǀkhāb ǃoa ǃgâusa ge mîmā .
40008019	Tsîb ge ǂanǂansa xoaǂansabeba hā , tsî ǁîb ǃoa ge mî : ǁKhāǁkhā-aotse , satsa ta ra sao ǂgao , mâǀîts ga ǃgûs hoasa .
40008020	Ob ge Jesuba ǁîb ǃoa ge mî : ǀGirin ge āde ūhâ , tsî ǀhommi di anin ge omde ūhâ , xawe Khoen Ôab ge danasab nî ǂnûi-ai ǃkhai-e ūhâ tama hâ .
40008021	Tsî ǀnîb ǁîb ǁkhāǁkhāsabegu dib ge ǁîb ǃoa ge mî : ǃKhūtse , mā-am te , î ta aibe ti îba sī ǁkhō .
40008022	Ob ge Jesuba ǁîb ǃoa ge mî : Sao te re satsa , în ǁō hâna ǁîn di ǁō hâna ǁkhō .
40008023	Tsî ǂgaus ǃnâb ge ǂgâ , o gu ge ǁîb ǁkhāǁkhāsabega ge sao bi .
40008024	Tsî mû , nētikō kai ǂoab ge hurirob ai ge ǃgom ǂgaus ge ǃgabigu xa apu-aihes kōse , xaweb ge ǁîba ge ǁom hâ i .
40008025	O gu ge ǁîb di ǁkhāǁkhāsabega sī ǂkhaiǂkhai bi tsî ge mî : ǃKhūtse , sâu ge re , kāǁō ge kom rao .
40008026	Ob ge ǁîgu ǃoa ge mî : Tarexa go ǃaoǃnâ , sa ǂkhariǂgomxaǃnâgo ? Tsî khâi tsîb ge ǂoagu tsî hurirob tsîna ge ǃgabe , ob ge kai ǃnōsasiba ge hā .
40008027	On ge khoena buru , tsî ge mî : Mâ khoeǃnôaba kha nēb , ǂoagu tsî hurirob on xa ra ǁnâuǀnamheba ?
40008028	Tsî nauǃani Gadareǁîn ǃhūb ǃnâb ge sī , o kha ge ǀgam khoekha ǁgâuab xa hâǃnâhekha ge ǃoa bi , ǀhobade xu ge ǀkhī tsî kaise ge ǁaixa i kha , khoe-i xare-i ǁnā daoba-ū ī ǁoas kōse .
40008029	Tsî mû , ǂgaiǂui tsî kha ge ge mî : Tare-e khom sikhoma sats ǀkha ǁae hâ , Jesu , Elob Ôatse ? Ganupeb ǁaeba hā tama hîats ge go hā , tsûtsû khomts nîse .
40008030	Tsî ǃnūse ǁîkha xus ge kai ǃû ra hāgūn ǀhaosa ge hâ i .
40008031	O kha ge ǁgâuakha ǀkhoma bi tsî ge mî : Sikhomats ga aoǂui ǂgao-o , mā-am khom , î khom hāgūn ǀhaos ǃnâ ǂgâ re .
40008032	Ob ge ǁîkha ǃoa ge mî : ǃGû ! O kha ge ǂoa , tsî hāgūn ǃnâ ge ǂgâ . Tsî mû , os ge hāgūn ǀhaos hoasa ǁhoaba xu hurirob ǃnâ aoǁnâsen tsî ge āǁō .
40008033	O gu ge ǃûi-aoga ge ǃhū , tsî ǃās ǃnâ hoana ge sī ǂhôa , tsî ǁgâuab xa hâǃnâhekha ǀkha go īn ona ge sī ǂhôa .
40008034	Tsî mû , ǃās din hoan ge Jesuban nî ǃoase ge ǂoa ; tsî ǁîban ge mû , on ge ge ǀkhoma bi , îb ǁîn di ǀkhariba xu bē , ti .
40009001	Tsî ǂgaus ǃnâ ǂgâ tsîb ge ǃgâuxa , tsî ǁîb ǃās ǃoa ge hā .
40009002	Tsî mû , khoen ge ǃhom hāb , kharob ai ǁgoeba ǁîb ǃoa ge ūhā . Tsî Jesub ge ǁîn ǂgomsa mû , ob ge ǃhom hâb ǃoa ge mî : ǀGôatse , ǃgâiǂâisen re , ǁoren âtsats ge ǀûbahe hâ .
40009003	Tsî mû , ǀnîgu xoaǂansabegu digu ge ǁîgu ǃnâ ge mî : Nēb ge Eloba ra ǃkhāǃkhā .
40009004	Ob ge Jesuba ǂâidi âga ǂan tsî ge mî : Tarexa go ǂkhababa ra ǂâi sago ǂgaogu ǃnâ ?
40009005	Mâsa kha supu nēra xa : ǁOren âtsats ǀûbahe hâ , tsî : Khâi î ǃgû ! ti mîs tsîra xa ?
40009006	Xawe ǂan go nîse , Khoen Ôab ǃhūbaib ai , ǁorenab nî ǀûbase ǀgaiba ūhâsa , ob ge ǃhom hâb ǃoa ge mî : Khâi , kharob âtsa ū , î ǁaru !
40009007	Ob ge khâi tsî ge ǁaru .
40009008	Tsî ǂnubidi ge mû , on ge buru tsî Elob , khoena nēti ī ǀgaiba ge māba ge kare .
40009009	Tsî Jesub ge ǁnāpa xu ǃgû , ob ge khoeb mariǃkhōǃoa-ommi ǃnâ ǂnôab , Mateub ti ra ǂgaiheba mû , tsî ǁîb ǃoa ge mî : Sao te re ! Ob ge khâi tsî ǁîba ge sao .
40009010	Tsî i ge ge ī , Mateub oms ǃnâb tāb tawa ǂnôa hîa , mû , o gu ge ǂgui mariǃkhōǃoa-aogu tsî ǁore-aogu tsîga ge ǂnûǀhao , Jesub tsî ǁîb ǁkhāǁkhāsabegu tsîgu ǀkha .
40009011	Tsî Farisegu ge mû , o gu ge ǁîb ǁkhāǁkhāsabegu ǃoa ge mî : Tarexab kha ǁkhāǁkhā-aob âgo mariǃkhōǃoa-aogu tsî ǁore-aogu tsîgu ǀkha ra ǂû ?
40009012	Ob ge Jesuba , ǁnâub geo , ǁîgu ǃoa ge mî : ǂUrun ge ǂgauǂgau-aoba ǂhâba tama hâ , xawe ǀaesen hân ge ǂhâba bi hâ .
40009013	ǃGû , î go ǁkhāǁkhāsen , tare-i asa : ǀKhomxaǂgaosiba ta ra ǂgao , tsî ǁguibas ǀguisa tama , ti mîsa . ǂHanu-aina ta nî ǂgaise ta ge hā tama hâ , xawe ǁore-aona ta ǃhobasens ǃoa nî ǂgaise ta ge ge hā .
40009014	ǃNubai gu ge Johaneb ǁkhāǁkhāsabega ǁîb ǃoa hā tsî ge mî : Tarexa ge sige tsî Farisegu tsîge ǂûtama ra hâ , o gu sa ǁkhāǁkhāsabega ǂûtama a hâ ǁoa ?
40009015	Ob ge Jesuba ǁîgu ǃoa ge mî : Matin ǃgameǁâus khoena nî ǃoa , ǃgame-aob ganupe ǁîn ǀkha hâ hîa ? Xawe di ge tsēde nî hā , ǃkhoeǂgâsabeb ǁîna xu nî ūbēhesa , on ge ǂûtama nî hâ .
40009016	Tsî khoe-i xare-i ge ǁkhāti ǀasa ǃnabasa ǀoro sarab ai ǃnaba tama hâ ; ǃnabas nî saraba ǀkhausen kai , ǀkhausenni go hâ is ǃgâ-ai xui-ao .
40009017	Tsî khoe-i xare-i ge ǁkhāti ǀasa ǂauxûiba , ǀoro ǃgapagu ǃnâ ǂnâ tama hâ , ǁnās ga dīhe , o gu ge ǃgapaga nî doa , tsî ǂauxûiba nî ǀkhausen ; tsî ǂauxûib nî ǂnâxūhe , o i ge khoe-e ǀasa ǂauxûiba ǂuru ǃgapagu ǃnâ ra ǂnâ , o kha ge hoakha ǂgause ra hâ .
40009018	Nēnab ge ǁîgu ǃoa mîo , mû , danakhoegu di ǀguib ge ǁîb ǃoa hā , ǃhonaiǃâ bi tsî ge mî : Ti ôas ge ǀase go ǁō , xawe sī , î sa ǃomma ǁîs ai ǁgui , os ge nî ûi .
40009019	Ob ge Jesuba khâi , tsî ǁîb ǁkhāǁkhāsabegu ǀkha ge sao bi .
40009020	Tsî mû , taras disiǀgamǀa kuriga ǀaoǂnâba ge ūhâ is ge ǃgâbǀkhāba xu hā , tsî ǂomamǃgâb ǁîb sarab diba ge tsâǀkhā .
40009021	ǁÎs ge ǁîs ǃnâ mî xui-ao : Sarab âb ǀguiba ta ga tsâǀkhā , o ta ge nî ǂgau .
40009022	Tsî Jesub ge ǂnan , tsî ǁîsa mû , ob ge ge mî : ǃGâiǂâisen re , ǀgôase , ǂgoms âs go hui si xuige . Os ge tarasa ǁnā ira xu ge ǂgau .
40009023	Tsî Jesub ge danakhoeb oms ǃnâ sī , tsî ǂnuni ra tsî ǂkhupi ra ǁaesa mû .
40009024	Ob ge ǁîn ǃoa ge mî : Bē du , ǀgôaros ǁō tama , tsî ǁom hâ xuige . On ge ge âiǂui bi .
40009025	Tsî ǁaesab ge ǃhaeǂui , ob ge ǂgâ , tsî ǀgôaros ǃomma ge ǃkhō ; os ge ǀgôarosa ge khâi .
40009026	Tsî nē gommi ge ǁnā ǃhūb hoab ai ge ǂoa .
40009027	Tsî Jesub ge ǁnāpa xu ǃgû , o kha ge ǀgam ǂgī hâkha ge sao bi , ǂgaiǂui tsî ra mîkha : Sikhoma ǀkhom re , Davib ôatse !
40009028	Tsî oms ǃnâb ge sī , o kha ge ǂgī hâkha ǁîb ǃoa ge hā . Ob ge Jesuba ǁîkha ǃoa ge mî : ǂGom kho ra , ǁnāsa ta a dība kho ǁkhā ǃkhaisa ? O kha ge ǁîb ǃoa ge mî : Ā , ǃKhūtse .
40009029	Ob ge mûdi âkha tsâǀkhā tsî ge mî : Sakho ǂgoms ǃoa a-i ība kho .
40009030	O di ge mûdi âkha ge khowahe , tsî Jesub ge ǁkhōse ǃkhâi kha tsî ge mî : Kō , î-i tā khoe-e nēsa ǂan .
40009031	Xawe ǂoa kha geo , o kha ge ge gom kai bi ǁnā ǃhūb hoab ai .
40009032	Tsî nēkha ge ǂoao , mû on ge khoena ǃgome tsî ǁgâuab xa hâǃnâhe khoeba ǁîb ǃoa ge ūhā .
40009033	Tsî ǁgâuab ge ǃhaeǂuihe , ob ge ǃgomeba ge ǃhoa . Os ge ǂnubisa buru tsî ge mî : Tātsē i ge nēti ī xū-e Israelǁîn ǃnâ mûhe tama hâ .
40009034	Xawe gu ge Farisega ge mî ; ǁGâuagu di ǂamsab ǃnâb kom ǁgâuaga ra aoǂuio .
40009035	Tsîb ge Jesuba kaiǃādi tsî ǃādi hoade ǃgûǃnâ , tsî gere ǁkhāǁkhā ǁîn di sinagogegu ǃnâ , tsî ǃgâiǂhôas gaosib disa gere aoǁnâ , tsî hoa ǀaesengu tsî tsû-ain tsîna gere ǂuruǂuru ǁaes ǃnâ .
40009036	Tsî ǂnubideb ge mû , ob ge ǁîna ge ǀkhom , tsau hâ tsî ǁnāxūhe hâ gūn , ǃûi-ao-i ose hân khamin ge ī i amaga .
40009037	Ob ge ǁîb di ǁkhāǁkhāsabegu ǃoa ge mî : ǃGaos ge a kai , xawe sîsenaogu ge a ǀoro .
40009038	ǁNā-amaga ǃKhūb ǃgaos diba ǂgan , îb sîsenaoga sîǂui ǁîb di ǃgaos ǃoa .
40010001	ǁÎb di disiǀgamǀa ǁkhāǁkhāsabega ǂgaiǀhao tsîb ge ǀgaiba ge mā gu ǃanuoǃnâ gagagu ǂama , ǁîga gu nî ǃhaeǂuise , tsî hoa ǀaesenain tsî tsû-ain tsîna gu nî ǂuruǂuruse .
40010002	Tsî ǀondi disiǀgamǀa apostelgu didi ge nēde : ǂGurob ge Simonni , Petrub ti ra ǂgaiheb tsî Andreab ǁîb ǃgâsab tsîkha ; tsî Jakobub , Sebedeub ôab tsî Johaneb ǁîb ǃgâsab tsîkha ;
40010003	Filipub , Bartolomeub , Tomab , Mateub , mariǃkhōǃoa-aob ; Jakobub , Alfeub ôab ; Lebeub , Tadeub ti ra ǂgaiheb ;
40010004	Simonni Kanaǁîb tsî Judab Iskarioǁîb , ǀapexū bi nîrab tsîga .
40010005	Nē disiǀgamǀagab ge Jesuba ge sîǂui , mîmā gu tsî ge mî : ǀŪben daob ai tā ǃgû , î Samariaǁîn ǃādi ǃnâ tā ǂgâ .
40010006	Î go aibe ǃgû ǁhapu hâ gūn Israeli ommi din ǃoa .
40010007	ǃGû ǁnâi , î aoǁnâ , î go mî : Gaosib ǀhommi dib ge ǀgūse hā hâ .
40010008	ǀAesen hâna ǂgauǂgau , ǃomamaxana ǃanuǃanu , ǁō hâna ǂkhaiǂkhai , ǁgâuaga ǃhaeǂui . ǁAuse go ge hō , xuige ǁause mā .
40010009	ǃHuniǀurimarib karao , ǀhaiǀurimarib karao , ǂaimarib karao sago ǃgaesenni ǃnâ tā ūbasen ,
40010010	ǁkhāti ǁgarus daob dis karao , ǀgam anaxūra karao , ǀkhapura karao , hai-i karao go ūbasen tide , sîsenaob ǂûmāheb nîsa anu hâ xuige .
40010011	Tsî mâ kaiǃās tsî ǃhais ǂgâ go kas hoasa aibe ôaǃnâ , tari-i ǁîs ǃnâ a anu ǃkhaisa , î ǁnāpa hâ , ǂoa go nîs kōse .
40010012	Tsî om-i ǃnâ go ga ǂgâo , ǁî-i dina tawede .
40010013	Tsî ǁnā om-i din ga anu hâ , ob nî ǂkhîb âgo ǁîn ai hā , xawe anu taman ga io , ob nî ǂkhîb âgo sago ǃoa oa .
40010014	Tsî khoe-i ga sago ǃkhōǃoa tsî sago mîde ǁnâu tama io , ǁnā om-i tsî ǃā-e xu ǂoa , î tsarab sago ǀkhapudi diba ǃhaebeǁnâ .
40010015	Amase ta ra mîba go , Sodoms tsî Gomoras tsîra di ǃhūb ge ǀgoraǃgâtsēs ai tani ǁkhā ra ase nî hō , ǁnā ǃās xa .
40010016	Kō , tita ge gūn khami ǂhiran ǁaegu ra sî go ; ǀaon khami ǁnâi gā-ai , î ǂnabudi khami gāxaoǃnâse ī .
40010017	Î go khoena ǂanbasen re , ǁîn nî sago ǁîn di ǀapeǀhaodi ǃnâ māǁnâ , tsî nî ǁîn di sinagogegu ǃnâ ǂnau go xuige .
40010018	Tsî go nî ǁkhāti danakhoegu tsî gao-aogu ǃoa ǃgû-ūhe tita ǃaroma , ǁîn tsî ǀūben tsîn di mîdansa ǃoa .
40010019	Tsîn ga māǁnâ go , o tā ǂhansen re , mati tsî mâ xū-e go nî ǃhoa ǃkhaisa , ǃhoa go nî xūna go ǁnā ǁaeb ai nîra māhe xuige .
40010020	Sa tama go ge , ǁnā ǃhoa ra go , xawe Gagab sago Îb dib ge ǁnāb , sago ǃnâ ra ǃhoaba .
40010021	Tsî ǃgâsab nî ǃgâsaba māǁnâ ǁōb ǃnâ , tsî ǁgûba ǀgôab âba , tsî ǀgôan nî ǁgûra ǃoagu khâima tsî ǁîra nî ǃgam .
40010022	Tsî go ge hoan xa nî ǁkhanhe ti ǀons ǃaroma , xawe ǀunis kōse ga mâhō-i , ǁî-i ge nî ǃgâiǃō .
40010023	Tsî khoen ga sago nē ǃās ǃnâ ǃgôaǃgon , o gu nî naus ǃoa ǃhū . Amase ta ra mîba go , ǃādi Israelǁîn dide go ǃgûǃganu tama hîab nî Khoen Ôaba hā xui-ao .
40010024	ǁKhāǁkhāsabeb ge ǁkhāǁkhā-aob ǂamai hâ tama hâ , tsî ǃgāb on ge ǀhonkhoeb ǂamai hâ tama hâ .
40010025	Ab ǁkhāǁkhāsabeba ǂkhî ǁkhāǁkhā-aob khamib ga io ; tsî ǃgāba ab ǂkhî , ǀhonkhoeb khamib ga io . Oms ǀhonkhoeban ga Beelsebuli ti ǂgaio , matikōsen nî ǁnās ǃgâ-ai oms dina ǁnāti ǂgai .
40010026	ǁÎna ǁnâi tā ǃao . Xū-i ǂganǃgâsa-i , hîa ǂhaiǂhaihe tide-i , tsî ǂganǂamsase hâ-i , hîa ǂanhe tide-i hâ tama xuige .
40010027	ǃKhaenab ǃnâ ta ra mîba gona , ǃnâb ǃnâ ǃhoa re , tsî ǂgaes ǃnâ go ra ǁnâuna oms ǂamaib ai aoǁnâ re .
40010028	Î tā sorosa ǃgam ǁkhān tsî ǀomsa a ǃgam ǁoana ǃao , xawe ǀoms tsî soros tsîra ǀamoǀaeb ǃnâ hîǀhuru ǁkhāba ǃao .
40010029	Khoe-e kha ǀgam guninira ǀgui mariros ama ǁamaxū tama i hâ ? Tsî ǀgui-i xare-i ân ge sadu di Îb ose ǃhūb ai ǁnā tama hâ .
40010030	Tsîn ge ǁkhāti danaǀûn sago din hoana ǃgôahe hâ .
40010031	ǁNā-amaga tā ǃao ; ǂgui guninide go kom sago ra īǂamo .
40010032	ǁNā-amaga mâ-i hoa-i , khoen aiǃâ ga tita ǂan-i , ǁî-e ta ge tita ona ti Îb ǀhommi dib aiǃâ nîra ǂan .
40010033	Tsî mâ-i hoa-i , khoen aiǃâ ga tita ǀū-i , ǁî-e ta ge tita ona ti Îb ǀhommi dib aiǃâ nîra ǀū .
40010034	Tā ǂâi , ǂkhîba ta nî ǃhūbaib ai hā-ūse ta ge hā ǃkhaisa ; ǂkhîba ta nî hā-ūse ta ge hā tama tsî gôaba ta nî ūhāse ta ge ge hā .
40010035	Hā ta ge , khoeba ta nî ǀgorase ǁgûba xu , tsî ǀgôasa ǁgûsa xu , tsî ǀuiǀgôasa ǁîs ǀuiǁgûsa xu .
40010036	Tsî khoe-i ommi din ge ǁî-i khākhoese nî i .
40010037	ǁÎ-i ǁgûb tsî ǁgûs tsîra ga ti ǂamai ǀnam hâ-i ge tita anu tama-e ; tsî ǀgôab tsî ǀgôas tsîra ga ti ǂamai ǀnam hâ-i ge tita anu tama-e .
40010038	Tsî ǁî-i ǃgâuhaiba ūkhâi tsî tita sao tama-i ge tita anu tama-e .
40010039	ǁÎ-i ûiba ga hō-i ge ǁîba nî ǂoaǃnâ-e , tsî ǁî-i ûiba ga tita ǃaroma ǂoaǃnâ-i ge ǁîba nîra hō .
40010040	Sago ga ǃkhōǃoa-i ge tita ra ǃkhōǃoa-e , tsî tita ga ǃkhōǃoa-i ge tita ge sîba ra ǃkhōǃoa-e .
40010041	Kēbo-aoba ga kēbo-aob ǀons ǃnâ ǃkhōǃoa-i ge kēbo-aob amǃnâsa nî hō-e , tsî ǂhanu-aiba ga ǂhanu-aib ǀons ǃnâ ǃkhōǃoa-i ge ǂhanu-aib amǃnâsa nî hō-e .
40010042	Tsî mâ-i hoa-i nē ǂkharin di ǀgui-e ga khanukhanu-i ǃkhai ǁgam-i hâǃnâ ā-ūxūs ǀguis ǀkha ǁkhāǁkhāsabe-i di ǀons ǃnâ , amase ta ra mîba go , ǁî-i amǃnâsa-i tôasi tide ǃkhaisa .
40011001	Tsî i ge ge ī , Jesub ge ǁîb di disiǀgamǀa ǁkhāǁkhāsabega mîmā toao , ob ge ǁnāpa xu aiǃâb ǃoa ge ǃgû , ǁîn di ǃādi ǃnâb ni ǁkhāǁkhā tsî aoǁnâse .
40011002	Tsî Johaneb ge ǃkhō-oms ǃnâ Xristub dīga ǁnâuo , ob ge ǁkhāǁkhāsabegu âba sî
40011003	tsî ǁîb ǃoa ge mî : Satsa , hā nîtsa koma ? ǀKharaba da nî ǃâu ?
40011004	Ob ge Jesuba ǃeream tsî ge mîǀî gu : ǃGû , î go Johaneba sī ǂhôa , ǁnâu tsî go ra mûna :
40011005	ǂGī hân ra mûsa , ǃhoran ra ǃgûsa , ǃomamaxan ra ǃanuǃanuhesa , ǂganaǂgae hân ra ǁnâusa , ǁō hân ra ǂkhaiǂkhaihesa , tsî ǀgâsan ǃgâiǂhôasa ra aoǁnâbahesa .
40011006	Tsî ǃgâiǃō-i ge hâ tita ǃnâ ǁgonǁgonǂgaosen tide-e .
40011007	Tsî nēgu ge ǃgû , ob ge Jesuba ǂnubidi ǃoa Johaneb xa ge mîtsoatsoa : Tare-e nî mûse du kha ǃgaroǃhūb ǃoa go ǂoa ? ǂĀ-i , ǂoab xa ra ǃgomhe-e ?
40011008	Tare-e du nî mûse du kha go ǂoa ? Khoe-i , tsamra saran ǀkha anasen hâ-e ? Kō , tsamra sarana ana hân ge gao-aogu omgu ǃnâ ra hâ .
40011009	Tare-e du nî mûse du kha go ǂoa ? Kēbo-aoba ? Aio , tita ra mîba du , kēbo-aoba xawe ǃnāǂam hâba .
40011010	Nēb ge a ǁnāb ǁîb xa xoahe hâba : Mû , tita ge ti ǀhomǃgāba ra sî sa aiǃâ , daobab nî sa aiǃâ dī-unuba tsise .
40011011	Amase ta ra mîba du , taradi xa ge ǁorahen xa i ge Johaneb ǁĀǁnâ-aob ǃgâ-ai kai-e hâ tama hâ , xawe gaosib ǀhommi dib ǃnâ hoan xa ǂkhari-i ge ǁîb ǃgâ-ai a kai-e .
40011012	Tsî Johaneb ǁĀǁnâ-aob tsēde xu nēsis kōseb ge gaosib ǀhommi diba ra ǁgaribasenhe , tsî ǁgari-aon ge ǁîba ra tsuwubasen .
40011013	Kēbo-aogu hoagu tsî ǂhanub on ge Johaneb kōse gere kēbo .
40011014	Tsî ǃkhōǃoa ǂgao du kao , Eliab nē hā nîrab ge ǁîba .
40011015	ǂGaera ūhâ-e ǁnâu i nîse ī a-i ǁnâu .
40011016	Tsî tare-i ǀkha ta kha nē ǃhaosa nî ǂkhō ? ǀGôaron khamin kom io , ǁamaxūǃkhais tawa ǂnû tsî horesan âna ǂgaiǀî
40011017	tsî ra mîna : Sado da go ǂnuniba , xawe du ǂnā tama , ǃoaǃoaxase ta go ǁnae , xawe du ā tama .
40011018	Johaneb ge ge hā , ǂû tama tsî ā tamase , on ge ra mî : ǁGâuabab kom ūhâo .
40011019	Khoen Ôab ge ge hā , ǂû tsî ra āse , on ge ra mî : Mû , ō tsî ǂauxûiba ākhanukhanusen-aob tsî mariǃkhōǃoa-aon tsî ǁore-aon tsîn di ǀhōsab kom ǁîbao ; xaweb ge gā-aisiba ǁîb di ôan xa ǂhanu-ai kaihe hâ .
40011020	ǃNubaib ge ǃādi , ǁîb buruxa ǀgaigu ǃādi hoadi xa ǃnuriǃnāde ge ǃnaeǃnâdi , xawe ǃhobasen tamade ge ǂgōǀautsoatsoa :
40011021	Tsūba si , Xorasinse ! Tsūba si , Betsaidase ! Tires tsî Sidons tsîra ǃnâ gu ga saro ǃnâ ge ǃnae ǀgaiga ī hâ io , o ra ga huga ǁhōb tsî tsaob tsîkha ǃnâ ǃhobasen hâ i .
40011022	O ta ra mîba du , Tires tsî Sidons tsîra ge saro xa nî tanisase ībahe ǃkhaisa , ǀgoraǃgâtsēs ai .
40011023	Tsî sas Kapernaums , ǀhommi kōse ǀgapiǀgapihe hâs , Hadeb kōses ge nîra ǂhāǁnâhe . Sodoms ǃnâ gu ga sas ǃnâ ge ǃnae ǀgaiga ī hâ io , os ga nētsēs kōse hâ hâ i .
40011024	O ta ra mîba du , Sodomǁîn di ǃhūb nî sas xa tanisase ībahe ǃkhaisa , ǀgoraǃgâtsēs ai .
40011025	ǁNā ǁaeb aib ge Jesuba ǃeream tsî ge mî : Gangan tsi ta ra , Abotse , ǀhommi tsî ǃhūbaib tsîkha di ǃKhūtse , nēnats ge gā-ain tsî ǁnâuǃāxana ǂganǃgâsa kaiba , tsîts ge ǁîna ǀgôarona ǂhaiǂhaiba ǃkhaisa .
40011026	A , Abotse , ǁnātis kom sa ǃgâiǂâisa ge īo , sa aiǃâ .
40011027	Hoan ge ti Îb xa tita ge māhe ; khoe-i xare-i ge ǀgôaba ǂan tama , ǁGûb ǀguib ; tsî khoe-i xare-i ge ǁGûba ǂan tama , ǀGôab ǀguib ; tsî ǀGôab ǂhaiǂhaiba ǂgao hâ-i ǀgui-i .
40011028	Tita ǃoa hā re ǀhupu hâdu tsî ǃnaohe hâdu hoado , o ta ge tita nî khoakhoa du .
40011029	Sadu ai ūkhâi ti ǃnaoba , î tita xu ǁkhāǁkhāsen tsamtsiǃnâ tsî ta ǂgaob ǃnâ a ǃgamǃgamsensa ǃkhaisa , o du ge sadu ǀomde khoakhoasa nî hōba .
40011030	Ti ǃnaob a ǃgâi , tsî ti ǃgommi a supu xuige .
40012001	ǁNā ǁaeb aib ge Jesuba sâtsēs ai ǃhoroǃhanaga ge ǃgûǃganu ; o gu ge ǁkhāǁkhāsabegu âba ǃâ tsî ǃhorona ǂgaeǂuitsoatsoa tsî ge ǂû .
40012002	Tsî Farisegu ge mû , o gu ge ǁîb ǃoa ge mî : Mû sa ǁkhāǁkhāsabegu ge ra dī , sâtsēs ai mā-amhe tama hâ dī-e .
40012003	Ob ge ǁîgu ǃoa ge mî : Khomai tama go kha hâ , Davib ge dīsa , ǁîb ǂûb tsî ǁîb ǀkha ge hâ igu ge ǃâo ,
40012004	matib ge Elob ommi ǃnâ ǂgâ tsî ǁguibaperega ǂû ǃkhaisa , ǁîb tsî ǁîb ǀkha ge hâ igu , ǂûsa ge mā-amhe tama hâ iga , tsî pristergu ǀguigu ǂûsa mā-amhe hâ perega ?
40012005	Tsî ǁkhāti ǂhanub ǃnâ kha khomai tama go hâ , pristergu ge tempeli ǃnâ sâtsēsa khôa , xawe gu ge ǀhapio ǀkhaisa ?
40012006	O ta ra mîba go , tempeli ǃgâ-ai kaib nē hâ ǃkhaisa .
40012007	Tsî ǂan go ga io , tare-es ra ǂâibasen ǃkhaisa : “ ǀKhomxaǂgaosiba ta ra ǂgao , tsî ǁguibas ǀguisa tama ” ti mîsa , o go ga nē ǀhapioga ǀgoraǃgâ tama i hâ .
40012008	Khoen Ôab ge a sâtsēs on di ǃKhū xui-ao .
40012009	Tsî ǁnāpa xu aiǃâb ǃoa ǃgû tsîb ge ǁîgu sinagogeb ǃnâ ge sī .
40012010	Tsî mû , ǁnāpab ge ǂnâsa ǃom-e ūhâ khoeba ge hâ i . O gu ge ǁîba dî tsî ge mî : Sâtsēs ai ǂgauǂgausa mā-amhes hâ ? ǀHapiǀhapi bi gu nîse .
40012011	Ob ge ǁîgu ǃoa ge mî : Mâ khoeba kha hâ sadu ǃnâ ǀgui gū-e ūhâb , tsî i ga ǁî-e sâtsēs ai tsau-i ǃnâ ǁnāo , ǁî-e ǃkhō tsî ūǂui tideba ?
40012012	Matikōse i ǁnâi khoe-e gū-e ra īǂam ? ǁNā-amagas ge sâtsēs ai ǃgâidīsa mā-amhe hâ .
40012013	ǃNubaib ge khoeb ǃoa ge mî : ǀHōǂui ǃommi âtsa . Ob ge ge ǀhōǂui bi , tsîb ge naub khami ge ǂgau .
40012014	O gu ge Farisega ǂoa , tsî ǀapeǀhaosa ge dī , mati gu nî hîkākā bi ǃkhaisa .
40012015	Xaweb ge Jesuba ǂan , tsî ǁnāpa xu ge ǂgō ; tsî di ge ǂgui ǂnubide ǁîba ge sao , tsîb ge ǁîn hoana gere ǂuruǂuru .
40012016	Tsîb ge ǁîna ǁkhōse ge ǃkhâi , în tā ǁîba ǂhaiǂhaiǃgâ , ti .
40012017	Jesajab kēbo-aob xa ge mîhes nî ǀoase , nēti ra mîba :
40012018	Mû , ti ǃgāb , ti ǃkhōǂuibasensab , ti ǀnamǀnamsab , ti ǀoms ǃgâiǃgâibasensa ta ūǃnâ hâba : Ti Gagaba ta nî ǁîb ai ǁgui , ob ge ǀūbena ǀgoraǃgâsa nî aoǁnâba .
40012019	ǂNoagu tsîb ge ǃhao tide , tsî ǁîb dommi ge daogu ai ǁnâuhe tide .
40012020	ǂĀb ǃganihe hâbab ge khôa tide , tsî tsurib di khauǃgauro-eb ge ǀari tide , ǀgoraǃgâsab nî dans ǃoa ūsīs kōse .
40012021	Tsî ǁîb ǀons ǃnân ge ǀūbena nîra ǃâubasen .
40012022	ǃNubaib ge ǁgâuab xa hâǃnâheb , ǂgī hâ tsî ǃgomeba ǁîb ǃoa ge ūhāhe ; tsîb ge ǁîba ge ǂuruǂuru , ob ge ǂgī hâ tsî ǃgomeba ǃhoa tsî ge mû .
40012023	O di ge ǂnubidi hoade ǃhuri tsî ge mî : Nēba kha Davib ôa tamaba ?
40012024	Tsî Farisegu ge ǁnâu , o gu ge ge mî : Nēb kom ǀnîba xu ǁgâuaga aoǂui tamao , Beelsebuli , ǁgâuagu di ǂamsaba xub kom ra dīo .
40012025	Tsî Jesub ge ǁîgu di ǂâide ǂan , ob ge ǁîgu ǃoa ge mî : Mâ gaosis hoas , ǀgoraǃāsen hâs ge hâhâ tide , tsî mâ ǃā-i tsî om-i ǀgoraǃāsen hâ-i ge hâhâ tide .
40012026	Tsî Satanni ga Satanna aoǂuio , ob kom ǀgoraǃāsen hâo , matis ǁnâi gaosis âba nî hâhâ ?
40012027	Tsî tita ga Beelsebula xu ǁgâuaga aoǂuio , tari-e xu gu ǁnâi sadu di ôaga ra aoǂui gu ? ǁNā-amaga gu ge nî ǁîga sadu ǂhanuǂhanu-ao .
40012028	Xawe Elob Gagaba xu ta ga tita ǁgâuaga aoǂuio , ob kom gaosib Elob diba sadu ǃoa go hāo .
40012029	Tsî mati i kha khoe-e ǀgaisab oms ǃnâ ǂgâ , tsî ǁîb xapana nî ǃnari , aibe i ga ǀgaisaba ǃgae tama io ? ǁNās khaoǃgâ i kom ǁîb omsa nî khôaǂgâo .
40012030	Tita ǀkha hâ tama-i ge ti ǃoagu hâ-e ; tsî tita ǀkha ǀhaoǀhao tama-i ge ra ǀgaruǀgaru .
40012031	ǁNā-amaga ta ra mîba du : Mâ ǁoreb hoab tsî mâ ǃkhāǃkhās hoasan nî khoena ǀûbahe , xawe ǃkhāǃkhās Gagab ǃoagu hâsan ge khoena ǀûbahe tide .
40012032	Tsî mâ-i hoa-i Khoen Ôab ǃoagu ga mîsa mî hâ-i , ǁî-i ge nî ǀûbahe ; xawe mâ-i hoa-i ǃAnu Gagab ǃoagu ga ǃhoa hâ-i , ǁî-i ge ǀûbahe tide , nē hâ ǁaeb ǃnâs karao , ǃgoaxa ǁaeb ǃnâs karao .
40012033	Haisa ǃgâiǃgâi , on ge ǁîs di ǂûna nî ǃgâi , haisa gunugunu , on ge ǁîs di ǂûna ǁkhoao , ǂûn âsa xus haisa ra ǂanhe xui-ao .
40012034	Sa ǀaon ôado , mati du kha nî ǃgâina ǃhoa , ǂkhaba du a hîa ? ǀOasib ǂgaob diba xus kom amsa ra gowao .
40012035	ǃGâi khoe-i kom ǂgaob di ǃgâi ǁuiba xu ǃgâina ra ūǀkhīo , tsî ǂkhaba khoe-i kom ǂkhaba ǁuiba xu ǂkhabana ra ūǀkhīo .
40012036	O ta ra mîba du : Mâ ǁau mî-i hoa-i , khoen ga ǃhoa hâ-i xan nî ǀgoraǃgâtsēs ai ǃereamsa māsa .
40012037	Sa mîde xuts kom nî ǂhanu-ai kaiheo , tsî sa mîde xuts kom nî ǀâxarexūheo .
40012038	ǁNāǃnubai gu ge ǀnîgu xoaǂansabegu tsî Farisegu diga ǃeream tsî ge mî : ǁKhāǁkhā-aotse , sao-e ge ge satsa xu ra mû ǂgao .
40012039	Ob ge ǃeream tsî ǁîgu ǃoa ge mî : ǃHaos ǂkhabaxas tsî ǃgamekhôaxas ge sao-e ra ôa , xawes ge ǀnî sao-e māhe tide , Jonab kēbo-aob di saos ose .
40012040	Jonab ge ǃnona tsēdi tsî ǃnona tsuxugu tsîna kai ǁaub di ǃnāb ǃnâ hâ i khamib Khoen Ôaba ǃnona tsēdi tsî ǃnona tsuxugu tsîna ǃhūb di ǂgaob ǃnâ nî hâ xui-ao .
40012041	Aogu Nineveǁîn digu ge nē ǃhaos ǀkha ǀgoraǃgâs ǃnâ khâi tsî nî ǁîsa ǀgoraǃgâ ; ǁîgu ge Jonab aoǁnâs ai ǃhobasen amaga ; tsî mû , Jonaba ǃnā hâb ge nē hâba .
40012042	Gao-aos ǃkhawagas dis ge nē ǃhaos ǀkha ǀgoraǃgâs ǃnâ khâi tsî ǁîsa nî ǀgoraǃgâ ; ǃhūbaib ǀamsa xus ge hā , Salomob gā-aisibas nî ǁnâuse amaga ; tsî mû , Salomoba ǃnā hâb ge nē hâba .
40012043	ǃAnuoǃnâ gagab ga khoe-e xu ǂoao , ob ge ǃgaro ǃkhaide ra ǃgûǃganu , sâba ra ôase , xawe hō tama .
40012044	Ob ge ra mî : A ta ǁkhawa ti oms , ǂoaxu ta ges ǃoa oa . Tsî hāb rao , ob ge ǀkhaiǃnâse tsî ǀnapuǃnâhe tsî anihe hâse ra hō si .
40012045	Ob ra ǃgû tsî hû gagagu , ǁîb ǃgâ-ai a ǂkhabaga ǁîs ǃoa ǀkhī-ū , tsî gu ǂgâ , tsî ǁnāpa ra hâ ; os ge ǀams ǁnā khoeb disa ǂguros ǃgâ-ai ra tsū . ǁNās ǁkhās xases ge ǁkhāti nē ǂkhaba ǃhaos ǀkha nî ī .
40012046	Tsî ganupeb ra ǂnubidi ǃoa ǃhoa hîa , mû , on ge ǁîb îs tsî ǃgâsagu tsîna ǃauga mâ , tsî ǃhoa-ū bin nîsa ge ôa-am .
40012047	O i ge khoe-e ǁîb ǃoa ge mî : Mû , sa îs tsî sa ǃgâsagu tsîn ge ǃauga mâ , tsî ǃhoa-ū tsin nîse ra ôa tsi .
40012048	Ob ge ǃeream tsî mîba bi ra-i ǃoa ge mî : Mâsa ti î , tsî mâna ti ǃgâsa ?
40012049	Tsî ǃommi âba ǁkhāǁkhāsabegu ǂama ǀhōǂui , tsîb ge ge mî : Mû ti îs tsî ti ǃgâsan tsîna !
40012050	Ti Îb ǀhommi ǃnâ hâb di ǂâisa ga dī-i hoa-i , ǁî-i kom ti ǃgâsab tsî ǃgâsas tsî ti îs ase io .
40013001	Tsîb ge Jesuba ǁnā tsēs ai omsa xu ǂoa , tsî hurib tawa ge ǂnû .
40013002	Tsî di ge ǂgui ǂnubide ǁîb tawa ǀhao , ob ge ǂgaus ǃnâ ǂgâ tsî ge ǂnû ; tsî ǁaes hoas ge ǃanib ai ge mâ i .
40013003	Ob ge ǂguina ǂkhōdi ǃnâ ǃhoa tsî ge mî : Tsoro-aob ge tsorob nîse ge ǂoa .
40013004	Tsî tsorob ra hîa i ge ǀnî-e daob ammi ai ge ǁnā , on ge anina hā , tsî ǁî-e ge hapu .
40013005	Tsî ǀnî-i ge ǃhaoxa-am ǃhūb ai ge ǁnā , ǀoatsi ǃhūba i ūhâ tama ǃkhais ai , o i ge ǁnātimîsi ge ǁhai , ǃgamse i ge ǃhūb ǃnâ ǁgoe tama hâ i amaga .
40013006	Tsî sores ge ǁhaio , o i ge ge ǂhubihe , tsî ǃnoma-e i ūhâ tama hâ amaga i ge ge ǂnâ .
40013007	Tsî ǀnî-i ge ǁkhūn ǃnâ ge ǁnā , tsî ǁkhūn ge ǁhaikhâio , o i ge ge ǀhomǀomhe .
40013008	Tsî ǀnî-i ge ǃgâi ǃhūb ai ge ǁnā , tsî ge ǂûtani , ǀgui-e ǀguikaidisi ǃnādi , tsî nau-e ǃnanidisi ǃnādi , tsî nau-e ǃnonadisi ǃnādi kōse .
40013009	ǂGaera ūhâ-e ǁnâu i nîse a-i ǁnâu .
40013010	O gu ge ǁkhāǁkhāsabega hā , tsî ǁîb ǃoa ge mî : Tarexats ra ǁîna ǃoa ǂkhōdi ǃnâ ǃhoa ?
40013011	Ob ge ǃeream , tsî ǁîgu ǃoa ge mî : Sago ge māhe hâ , gaosib ǀhommi dib di ǂganǃgâsiba ǂansa , xawen ge nēna māhe tama hâ .
40013012	Ūhâ-i , ǁî-i ge nî māhe , î-i ǃnāǂamsase ūhâ ; xawe ūhâ tama-i ge ǁkhāti ū i hâ-e nî ūxūhe xui-ao .
40013013	ǁNā-amaga ta ge ǂkhōdi ǃnâ ǁîna ǃoa ra ǃhoa , mû raǃân mû tama hâ , tsî ǁnâu ra ǃân ǁnâu tsî xū-i xare-e ǁnâuǃā tama hâ amaga .
40013014	Tsî ǁîn ǃnâs ge Jesajab di kēbosisa ge ǀoa , nēti ra mîsa : ǁNâus ǀkha du ge nî ǁnâu , xawe tātsē ǁnâuǃā tide , tsî mû raǃâ du ge nî mû , xawe tātsē mûǂan tide .
40013015	ǂGaob nē ǁaes dib ge a karosa tsî ǂgaedi ǀkhan ge tsūse ra ǁnâu , tsî mûdi ânan ge ǂganam în ga tā mûdi ǀkha mû , în ga tā ǂgaedi ǀkha ǁnâu , în ga tā ǂgaob ǀkha ǁnâuǃā , în ga tā ǃhobasen , î ta ga ǁîna tā ǂgauǂgau , ti .
40013016	Xawe ǃgâiǃō di ge hâ sago di mûde , mû di ra amaga , tsî sago di ǂgaede , ǁnâu di ra amaga .
40013017	Amase ta ra mîba go : ǂGui kēbo-aogu tsî ǂhauǃnâgu tsî gu kom sago ra mûna mûsa ge turao , xawe gu ge mû tama ge i ; tsî ǁnâu gu nîse , sago ra ǁnâuna , xawe gu ge ǁnâu tama ge i .
40013018	Sago ǁnâi ǁnâu ǂkhōs tsoro-aob disa .
40013019	Khoe-i ga mîs gaosib disa ǁnâu , xawe ǁnâuǃā si tama io , ob ge ǂkhababa hā , tsî ra tsububē ǂgaob â-i ǃnâ tsorohe hâ-e ; nē-i ge daob ammi tawa ge tsorohe-e .
40013020	Tsî ǃhaoxa-am ǃhūb ǃnâ tsorohe hâ-i ge nē-i , mîsa ǁnâu tsî ǁnātimîsi ǃgâiaǂgaob ǀkha ra ǃkhōǃoa-e .
40013021	Xawe ǃnoma-e i ǁî-i ǃnâ ūhâ tama amaga i ge ǁaerob ǀguiba hâ ; tsî ǁgâiǀāb tsî ǃgôaǃgonni tsîkha ga hāo mîs ǃaroma , o i ge ǁnātimîsi ra ǁgonǁgonǃnâhe .
40013022	Tsî ǁkhūn ǃnâ tsorohe hâ-i ge mîsa ra ǁnâu-e , tsî nē ǃhūbaib di ǂhansens tsî ǂgaeǂhapus ǁuiǃkhūsib dis ge mîsa ra ǀhūǀhū , tsî i ge ra ǂûtanioǃnâ kaihe .
40013023	Tsî ǃgâi ǃhūb ǃnâ tsorohe hâ-i ge nē-i , mîsa ǁnâu tsî ǁnâuǃā , tsî ra ǂûtani-e ; tsî i ra ūǀkhī , ǀgui-e ǀguikaidisi ǃnādi , tsî nau-e ǃnanidisi ǃnādi , tsî nau-e ǃnonadisi ǃnādi kōse .
40013024	ǀNî ǂkhōsab ge ǁîna ǁgui-aiǃâ tsî ge mî : Gaosib ǀhommi dib ge khoeb khami ī , ǃgâi ǃhoroba ǁîb ǃhanab ǃnâ ge tsoroba .
40013025	Tsî khoen ǁom hâ hîab ge khākhoeb âba hā , tsî ǀomatsâna ǃhorob ǁaegu tsoro , tsî ge bē .
40013026	Tsî ǃhorob ge ǁhai tsî ǂûǂûo , on ge ǀomatsân tsîna ge hōhe .
40013027	O gu ge ǃgāgu ǀhonkhoeb diga hā , tsî ǁîb ǃoa ge mî : ǃKhūtse , ǃgâi ǃkhom-ets kha sa ǃhanab ǃnâ tsoro tama hâ ? Mapa xub ǁnâi ǀomatsâna ūhâ ?
40013028	Ob ge ǁîgu ǃoa ge mî : Khākhoeb kom ǁnāsa ge dīo . O gu ge ǃgāga ǁîb ǃoa ge mî : ǂGaots ra ǁnâi , ǃgû tsî ge nî ǀhaoǀhao ni ǃkhaisa ?
40013029	Ob ge ge mî : Hî-î , î go tā ǀnîsi ǀomatsâna ǀhaoǀhaos ǀkha ǃhorob tsîna ǃhomǂui .
40013030	An hoana ǀomkhâiǀhao ǃgaos kōse ; tsî ǃgaoǁaeb ai ta ge ǃgao raga nî mîba : Aibe ǀomatsâna ǀhaoǀhao , î ǃgaeǀkhādi ǃnâ ǃgaeǀkhā , în khauǃkhūhe ; xawe ǃhoroba ti sâu-ommi ǃnâ ǀhaoǀhao .
40013031	ǀNî ǂkhōsab ge ǁîna ǁgui-aiǃâ tsî ge mî : Gaosib ǀhommi dib ge mostardǃkhomro-i khami ī , khoeb ge ū tsî ǁîb ǃhanab ǃnâ a tsoro-e .
40013032	Hoa ǃkhomgu xa ǂkhariro-i ge ǁî-e , xawe ǀomkhâi i rao , o i ge hoa ǁhaon ǃgâ-ai a kai , tsî ra hai kai , ǀhommi di anin ra hā tsî ǁî-i di ǂgonagu ǃnâ om kōse .
40013033	ǀNî ǂkhōsab ge ǁîn ǃoa ǃhoa tsî ge mî : Gaosib ǀhommi dib ge ǀkhuruǀkhurupereb khami ī , taras ge ūb , tsî ǃnona ǀguirogu tsampereb digu ǃnâ sâub , hoaragaseb ge ǀkhurus kōse .
40013034	Nēn hoanab ge Jesuba ǂkhōdi ǃnâ ǂnubidi ǃoa gere ǃhoa , tsî ǂkhōs oseb ge ǁîna ǃoa ǃhoa tama ge hâ i .
40013035	Kēbo-aob xa ge mîhes nî ǀoase , nēti ra mîba : “ Ti amsa ta ge ǂkhōdi ǃnâ nî khowa , tsî ǃhūbaib di ǃgaoǃgaosa xu ge ǂganǃgâsana nî ǃhoaǂui . ”
40013036	Tsî ǂnubideb ge Jesuba xu ǃnubaib ge oms tawa ge sī . O gu ge ǁkhāǁkhāsabegu âba ǁîb ǃoa hā tsî ge mî : ǁGuiǃāba ge ǂkhōs ǃhanab ǀomatsân disa .
40013037	Ob ge ǃeream tsî ǁîgu ǃoa ge mî : ǃGâi ǃkhomma ra tsorob ge Khoen Ôaba .
40013038	Tsî ǃhanab ge ǃhūbaiba . Tsî ǃgâi ǃkhomn ge gaosib ôana . Tsî ǀomatsân ge ǂkhabab ôana .
40013039	Tsî khākhoeb , ǁîna ge tsorob ge ǁgâuaba . Tsî ǃgaoǁaeb ge ǃhūbaib di ǀamsa . Tsî ǃgao ra gu ge ǀhomǃgāga .
40013040	Tsî ǀomatsân ra ǀhaoǀhaohe , tsî ǀaes ǀkha ra khauǃkhūhes ǁkhās khami i ge ǁkhāti nē ǃhūbaib di ǀams ai nîra ī .
40013041	Khoen Ôab ge ǁîb di ǀhomǃgāga nî sî , tsî gu ge hoa ǁgonǁgonǃnâdi tsî ǂkhababa ra dīn ona ǁîb gaosiba xu nîra ǀhaoǀhao ;
40013042	tsî gu ge ǁîna ǁganoms ǀaeb dis ǃnâ nîra aoǂgā , ǁnāpa kha ge āb tsî ǁaninǁgûb tsîkha nîra hâ .
40013043	ǃNubain ge ǂhanu-aina sores khami nîra ǂkhai , gaosib ǁîn Îb dib ǃnâ . ǂGaera ūhâ-e ǁnâu i nîse a-i ǁnâu !
40013044	ǁKhawab ge gaosib ǀhommi diba ǁuib , ǃhanab ǃnâ sâusase hâb khami ī , khoeb ra hō tsî gaugauba , tsî ǁîb ǃaromab ǃgâiaǂgaob xa ǃgû tsî ūb hân hoana ǁamaxū , tsî ǁnā ǃhanaba ge ǁamaba .
40013045	ǁKhawab ge gaosib ǀhommi diba ǁamagu-aob , îsa ǃamde ra ôab khami ī .
40013046	Tsî ǀgui ǃgomǀgausa ǃamsab ge hō , ob ge ǃgû , tsî ūb hân hoana ge ǁamaxū tsî ǁîsa ge ǁama .
40013047	ǁKhawab ge gaosib Elob diba ǀûis , hurib ǃnâ ra aoǂuihes , tsî hoa ǁauǃnôan ra ǃkhō-ūhes khami ī .
40013048	Tsî ǀoas ra ǃnubain ge ǃanib ai ra ǂgaeǂui si , tsî ǂnû tsî ra sāǂui , ǃgâina xapadi ǃnâ , xawe ǁgao hânan ra aoxū .
40013049	ǁNās ǁkhās xase i ge nē hâ ǁaeb di ǀams ǃnâ nîra ī . ǀHomǃgāgu ge ǂoa , tsî ǂkhabana ǂhanu-ain ǁaeguba xu nîra ǀgora .
40013050	Tsî ǁganoms ǀaeb dis ǃnâ nîra aoǂgā nî , ǁnāpa kha ge āb tsî ǁaninǁgûb tsîkha nîra hâ .
40013051	Ob ge Jesuba ǁîgu ǃoa ge mî : ǁNâuǃā go go nēn hoana ? O gu ge ge mîǀî bi : Ā , ǃKhūtse .
40013052	Ob ge ǁîba ge mîǀî gu : ǁNā-amaga mâ xoaǂansabeb hoab , gaosib ǀhommi dib ǃnâ ǁkhāǁkhāhe hâb , ge oms ǀhonkhoeb , ǁîb ǁuiba xu ǀasan tsî ǀnaisan tsîna ra ūǀkhīb khami ī .
40013053	Tsî i ge ge ī , Jesub ge nē ǂkhōde mîtoao , ob ge ǁnāpa xu ge ǃgû .
40013054	Tsî ǁîb di aboxan ǃhūb ǃnâb ge sī , ob ge ǁîn di sinagogegu ǃnâ ge ǁîna ge ǁkhāǁkhā ǁîn ge ǃhuris kōse , tsîn ge ge mî : Mapa xub kha nēba nēti ī gā-aisib tsî ǀgaigu tsîna ūhâ ?
40013055	Nēba kha ǃnaokuru-aob ôa tamaba ? Tsî ǁgûs âba kha Marias ti ǂgaihe tamas hâ ? Tsî ǃgâsagu âba kha , Jakobub tsî Joseb tsî Simonni tsî Judab tsîgu tamaga ?
40013056	Tsî ǃgâsadi âba , hoade kha sada ǀkha hâ tama di hâ ? Mapa xub ǁnâi nēba nēn hoana ūhâ ?
40013057	Tsîn ge ǁîb ǃnâ ge ǁgonǁgonǂgaohe . Ob ge Jesuba ǁîn ǃoa ge mî : Kēbo-aob ge ǁîb aboxan ǃhūb ǃnâ tsî ǁîb oms ǃnâb ǃgôaose hâ khami ǀkhara ǃkhai-i ai ǃgôaose hâ tama hâ .
40013058	Tsîb ge ǁnāpa ǂgui ǀgaiga ǁîn ǂgomoǃnâsib ǃaroma dī tama ge i .
40014001	ǁNā ǁaeb ǁkhāb aib ge Herodeb hakaǁî ǃhūǃâs gao-aoba Jesub gomma ge ǁnâu .
40014002	Ob ge ǁîb ǃgāgu ǃoa ge mî : Nēb kom Johaneb ǁĀǁnâ-aobao ; ǁō hâna xub kom go khâio , tsî ǁnā-amaga gu kom nēti ī ǀgaiga ǁîb ǃnâ ra sîseno .
40014003	Herodeb ge Johaneba ǃkhō , tsî ǁîba ǃgaehe hâse ǃkhō-oms ǃnâ ǂnûi xui-ao , Herodias ǁîb ǃgâsab Filipub di taras ǃaroma .
40014004	Johaneb ge ǁîb ǃoa mî amaga : Mā-amhe tamats kom hâo , ǁîsats nî ūhâ ǃkhaisa .
40014005	Tsî ǁîbab ra ǃgam ǂgao , xaweb ge ǁaesa ge ǃao , kēbo-aosen ge ǁîba ūhâ i amaga .
40014006	Tsî Herodeb di ǃnaetsēs ge tsēdīheo , os ge Herodias ôasa ǁîn aiǃâ ge ǂnā , tsîb ge Herodeba ge ǃgâibahe .
40014007	ǁNā-amagab ge nūs ǀkha ge mîmâiba si , ǂgans ka-i hoa-eb nî mā si ǃkhaisa .
40014008	Os ge ǁgûs xa aibe ǀapeǃnâhe tsî ge mî : Johaneb ǁĀǁnâ-aob danasa ǃores ǃnâ mā te hā re .
40014009	Ob ge gao-aoba ge ǃoa , xawe nūdi , tsî ǂnûǀhaoba bi hân ǃaromab ge māhes nîsa ge mîmā .
40014010	Ob ge sî tsî Johaneba ǃkhō-oms ǃnâ ge ǁhāǁnâdana kai .
40014011	Tsî danas âb ge ǃores ǃnâ tanihāhe , tsî ǀgôarosa ge māhe ; os ge ǁgûs âs ǃoa ge ūsī .
40014012	Tsî gu ge ǁîb ǁkhāǁkhāsabega hā tsî sorosa ūkhâi , tsî ǁîsa ge ǁkhō , tsî Jesuba ge sī ǂhôa .
40014013	Tsî Jesub ge ǁnâu , ob ge ǁnāpa xu ǂgaus ǃnâ ǃgaroǃhūb ǃoa ǀguri hâ ǃkhais ǃoa ge ǂgō . Tsî ǂnubidi ge ǁnâu , o di ge ǀnūb ǀkha hoa ǃāde xu ge sao bi .
40014014	Tsî Jesub ge ǂoa tsî ǂgui khoena mû , ob ge ǁîna ǀkhomxa , tsî ǁîn di ǀaesen hâna ge ǂgauǂgau .
40014015	Tsî ǃui i geo , o gu ge ǁkhāǁkhāsabegu âba ǁîb ǃoa hā , tsî ge mî : Nē ǃkhais ge a ǃgarosa , tsî ǁaeb ge ǀnai go toa , xuige ǂnubide ore , în ǃhaidi ǃoa ǃgû , în ǂûna ǁamabasen .
40014016	Ob ge Jesuba ge mîǀî gu : ǃGûn nîs kom ǂhâbasa tamao ; sago ǁîna ǂûmā re .
40014017	O gu ge ǁîb ǃoa ge mî : ǀNî xū-e ge kom nēpa ūhâ tamao , koro peregu tsî ǀgam ǁaukha ǀguikha .
40014018	Ob ge : ǁÎna tita ǃoa ūhā ! ti ge mî .
40014019	Tsî ǂnubidi nî ǀgân ai ǂnûsa mîmā , tsîb ge koro peregu tsî ǀgam ǁaukha tsîna ū , tsî ǀhommi ǃoa ge kōǃapa , tsî ǀkhae , tsî ge khôa , tsî perega ǁkhāǁkhāsabega ge mā , o gu ge ǁkhāǁkhāsabega ǂnubide ge mā .
40014020	Tsîn ge hoana ǂû tsî ge ǁâ , tsî ǃgau go ǃârona ge ūkhâi , disiǀgamǀa ǀharudi di ǀoab kōse .
40014021	Tsî ǂû ge gu ge , taradi tsî ǀgôan tsîn ose , koroǀoadisi ao ge i .
40014022	Tsî ǁnātimîsib ge Jesuba ǁîb ǁkhāǁkhāsabega ge ǁgari , ǂgaus ǃnâ ǂgâ tsî gu nî ǁîb aiǃâ nauǃanib ǃoa ǃgâusa , ǁîb ra ǂnubide xore hîa .
40014023	Tsî ǂnubideb ge xore , ob ge ǀguri ǃhommi ai ge ǃapa , ǀgoreb nîse . Tsî ǃui i ge , ob ge ǁnāpa ǀguri ge hâ .
40014024	Tsî ǂgaus ǀnai ge hurirob ǁaegub ǃnâ hâ hîas ge ǃgabigu xa ge tsūǀkhā , ǂoab ge ǁîs ǃoagu hâ i amaga .
40014025	Tsî hakaǁî ǃûiǁaeb tsuxub dib aib ge Jesuba ǁîgu ǃoa , hurirob ai ra ǃgûse ge hā .
40014026	Tsî ǁkhāǁkhāsabegu ge ǁîba mû , hurirob aib ra ǃgûse , o gu ge ǃhuri tsî ge mî : ǀHaiǀnūbe-i komo . O gu ge ǃaob xa ge ǃau .
40014027	Ob ge Jesuba ǁnātimîsi ǁîgu ǀkha ǃhoa tsî ge mî : ǃGâiǂâixa re , tita komo ; tā ǃao re !
40014028	Ob ge Petruba ǁîba ǃeream tsî ge mî : ǃKhūtse , sats kao , ǂgai te re , î ta sats tawa ǁgammi ai sī re .
40014029	Ob ge : Hā re , ti ge mî . Ob ge Petruba ǂgausa xu ǁgôa tsî ǁgammi ai ge ǃgû , Jesub tawab nî sīse .
40014030	Tsî ǀgaisa ǂoabab ge mû , ob ge ge ǃao ; tsî domtsoatsoab ge , ob ge ǂgaiǂui tsî ge mî : ǃKhūtse , hui te re !
40014031	Ob ge Jesuba ǁnātimîsi ǃomma ǀhōǂui , ǃkhō bi , tsî ǁîb ǃoa ge mî : Sa ǂkhariǂgomxaǃnâtse , tarexats go îganǀgē ?
40014032	Tsî ǂgaus ǃnâ kha ge ǂgâ , ob ge ǂoaba ge ǃnō .
40014033	O gu ge ǂgaus ǃnâ hâga hā , ǀgoreǀî bi , tsî ge mî : Amase , Elob Ôats ge satsa .
40014034	Tsî gu ge ǃgâu tsî Genesarets ǃhūb ǃnâ ge sī .
40014035	Tsî ǁnā ǃās khoegu ge ǁîba mûǂan , o gu ge ǁgoeǂnamipe hâ ǃhūb hoab ai ge sî , on ge tsû-aina ūhân hoana ǁîb ǃoa ge ūhā ,
40014036	tsî ǁîba ge ǀkhoma , ǁîb sarab di ǂomamǃgâb ǀguiban ga tsâǀkhāsa ; tsî tsâǀkhā bi ran hoan ge ge ǂgau .
40015001	ǃNubai gu ge xoaǂansabegu tsî Farisegu tsîga Jerusalemsa xu ǁîb ǃoa hā tsî ge mî :
40015002	Tarexa gu kha ǁkhāǁkhāsabegu âtsa ǂnûiǂgādi kaigu dide ra ǃûǂam ? ǁÎgu ǃomga gu kom ǁā tamao , pereba , gu ra ǂû ǃnubai .
40015003	Ob ge ǃeream tsî ǁîgu ǃoa ge mî : Tarexa go kha sago ona Elob di mîmāsa ra ǃûǂam sago di ǂnûiǂgādi ǀkha ?
40015004	Elob kom mîmā tsî ge mîo : “ Saob tsî saos tsîrats ge nî ǃgôa ! ” Tsî : “ Saob tsî saos ona ga ǀâxare-i , ǁnā-i ge nî ǃgamhe . ”
40015005	Xawe go sago ra mî : Saob tsî saos tsîra ǃoa ga mî-i : “ ǁGuibas ge nēs , tita xu ga harebe tsisa ; ” tsî : “ ǁGûb tsî ǁgûs tsîra ǃgôas ge ǂhâbasa tama hâ ” ǁnā-i ge ra ǂâuǂâu .
40015006	Tsî go kom ǁnāti Elob mîsa ge ǁauǁauo , sago di ǂnûiǂgādi ǀkha .
40015007	Sa hînaxaǃnâgo , ǃgâiseb ge Jesajaba sago xa kēbo tsî ge mî :
40015008	Nē ǁaes ge ams ǀkha ra ǀgū te , tsî amǁgaugu ǀkha ra ǃgôa te , xaweb ge ǁîn di ǂgaoba tita xu a ǃnū .
40015009	Xawen ge ǁause ra ǃoaba te , ǁkhāǁkhāde ra ǁkhāǁkhāǃâ , khoen di ǂnûiǂgāde .
40015010	Tsî ǂnubisa ǂgaihā tsîb ge ge mîǀî ni : ǁNâu î du ǁnâuǃā !
40015011	Ams ǃnâ ra ǂgâ-i ge khoe-e ǀuriǀuri tama-e , xawe amsa xu ra ǂoa-i kom khoe-e ra ǀuriǀuri-eo .
40015012	ǃNubai gu ge ǁkhāǁkhāsabegu âba ǁîb ǃoa hā tsî ge mî : ǂAnts a xare , Farisegu go ǁnā mîsa gu go ǁnâu ǃnubai ǁgonǁgonǃnâhe ǃkhaisa ?
40015013	Ob ge ǃeream tsî ge mî : Mâ hai-i hoa-i , ti îb ǀhommi dib xa ǂgāhe tama-i ge nî ǃhomǂuihe .
40015014	ǀÛǀkhā gu re , ǂgī hâ ǂgaeǂgui-aogu ǂgī hân digu kom ǁîgao ; tsî ǂgī hâ-i ga ǂgī hâ-e daoba a ǁgauo , on kom hoana tsaus ǃnâ nî ǁnāo .
40015015	Ob ge Petruba ǃeream tsî ǁîb ǃoa ge mî : Nē ǂkhōsa sige ǁguiǃāba re !
40015016	Ob ge Jesuba ge mî : Tsî sago ona kha ganupe a ǁnâuǃāoǃnâ ?
40015017	Ganupe ǁnâuǃā tama go hā , ams ǃnâ ra ǂgâ-i hoa-i ǃnāb ǃnâ ǃgû tsî ǂganǃgâsib ǃnâ ra sîsenǂuihesa ?
40015018	Xawe amsa xu ra ǂoan ge ǂgaoba xu ra ǀkhīna , tsî ǁîn ge khoe-e ra ǀuriǀurina .
40015019	ǂGaoba xun kom ra ǀkhīo : ǂKhaba ǂâibasendi , ǃgams , ǃgamekhôas , ǀaib , ǃnarib , ǂkhaba ǂgā-amdi tsî ǃkhāǃkhādi tsîna .
40015020	Nēn ge ǁnān , khoe-e ra ǀuriǀurina , xawe ǁānǃom tama ǂûs kom khoe-e ǀuriǀuri tamao .
40015021	Tsî Jesub ge ǁnāpa xu ǂoa , ob ge Tires tsî Sidons tsîra di ǃhūǃâdi ǃoa ge ǃgû .
40015022	Tsî mû , Kanaanǁî taras ge ǁnā ǀkhariba xu ǀkhī , tsî ǂgaiǃgon bi tsî ge mî : ǀKhom te re , ǃKhūtse , Davib ôatse , ti ôas ǁgaisise ǁgâuab xa hâǃnâhe xuige .
40015023	Xaweb ge ǁîba mî-i xare-e ǃeream si tama ge i . O gu ge ǁkhāǁkhāsabegu âba ǁîb ǃoa hā , ǂgan bi tsî ge mî : ǁÎsa xore re , ǂgaiǃgon ges ra xui-ao .
40015024	Ob ge ǃeream tsî ge mî : Tita ge kā hâ gūn Israeli ommi din ǀguin ǃoa ge sîhe .
40015025	Os ge hā ǀgoreǀî bi tsî ge mî : ǃKhūtse , hui te re !
40015026	Ob ge ǃeream tsî ge mî : ǃGâi tama i kom hâo , ǀgôan di pereba ū tsî arirona aobasao .
40015027	Os ge ge mî : Ama i ge ǃKhūtse , xawen kom arirona ǁîn ǀhonkhoeb tāba xu ra ǁnā ǂomaron xa ra ǂûo .
40015028	Ob ge Jesuba ǃeream , tsî ǁîsa ge mîǀî : Tarase , kais ge a ǂgoms âsa , ǂgaos ra khami a-i ība si ! Os ge ǁîs di ôasasa ǁnā ira xu ge ǂgau .
40015029	Tsî Jesub ge ǁnāpa xu aiǃâb ǃoa ǃgûo , ob ge Galileahurirob tawa ge sī , ǃhommi ai ǃapa tsî ǁnāpa ge ǂnû .
40015030	Tsî ǂgui ǂnubidi ge ǁîb ǃoa ge hā , tsîn ge ǁîn ǀkha ge ūhā : ǃHom hân , ǂgī hân , ǃgomen , ǃhoran tsî ǂguin nēti īn tsîna ; tsîn ge ǁîna Jesub ǂaira tawa ge ǁgui , tsîb ge ǁîna ge ǂuruǂuru .
40015031	Tsî ǂnubidi ge mû , ǃgomen ra ǃhoa , ǃhoran ra ǂgau , ǃhom hân ra ǃgû tsî ǂgī hân ra mû ǃkhaisa , on ge buru tsî Israelǁîn di Eloba ge kare .
40015032	Tsîb ge Jesuba ǁkhāǁkhāsabegu âba ǂgaihā tsî ge mî : ǂNubisa ta ra ǀkhomxa , ǃnona tsēden go tita ǀkha hâ i , xawen go ǂûxū-e ūhā tama hâ i amaga , tsî ǀkhaiǃnâse ta ǁîna ǃgû kai ǂgao tama , în tā daob ai tsanaǁkhui .
40015033	O gu ge ǁkhāǁkhāsabegu âba ge mîǀî bi : Mapa xu ge ǁnâi nē ǃgaroǃhūb ǃnâ ǁnātikō perega nî hō , nētikō kai ǂnubis nî ǁâǁâhes kōse ?
40015034	Ob ge Jesuba ǁîgu ǃoa ge mî : Matikō perena go ǁnâi ūhâ ? O gu ge ge mî : Hû peren tsî ǀoro ǁauron tsîn ǀguina .
40015035	Ob ge ǂnubide ge mîmā , ǃhūb ai ǂnûsa .
40015036	Ob ge hû peregu tsî ǁaun ona ū , gangan , khôa , tsî ǁîb ǁkhāǁkhāsabega ge mā tsî ǁkhāǁkhāsabegu ge ǁaesa ge mā .
40015037	Tsîn ge hoana ǂû tsî ge ǁâ , tsî ǃgau go ǂomana hû ǀharudi ǀoab kōse ge ūkhâi .
40015038	Tsî ǂû ge khoegu ge , taradi tsî ǀgôan tsîn ose , hakaǀoadisi ao ge ī .
40015039	Tsî ǂnubideb ge oa kai , ob ge ǂgaus ǃnâ ǂgâ tsî Magadans ǀkharib tawa ge sī .
40016001	Tsî gu ge Farisegu tsî Sadusegu tsîga ǁîb ǃoa hā , tsî ǃâitsâ bi rase ge ǂgan , sao-eb nî ǁîga ǀhomma xu ǁgausa .
40016002	Ob ge ǁîga ǃeream tsî ge mî : ǃUi i ka , o go ra mî : ǃGâi tsēs kom nîo , ǀhommi kom ǀaeǀapaxase ra īo .
40016003	Tsî ǃnauǁgoaga go ra mî : Gabu i kom nî nētsēo , ǀhomaib kom a ǀapao . Sa hînaxaǃnâgo , ǀhommi di aisa go a ǀgoraǃā ǁkhā , tsî ǁaeb di saode go kha a ǀgoraǃā ǁoa ?
40016004	ǂKhaba tsî ǃgamekhôaxa ǃhaos ge sao-e ra ôa , tsîs ge ǀnî sao-e māhe tide , Jonab kēbo-aob di saos ǀguis . Ob ge ǁîga ǁnāxū tsî ge bē .
40016005	Tsî ǁkhāǁkhāsabegu âb ge nauǃanib ǃoa ǃgâu , o gu ge perena ūsaosa ge ǀuru .
40016006	Ob ge Jesuba ǁîgu ǃoa ge mî : Kō , î go Farisegu tsî Sadusegu di ǀkhuruǀkhurupereb xa ǃûisen re .
40016007	O gu ge ǁîgu ǃnâ ǂâiǂâisen tsî ge mî : Perena ge ūsao tama ǃkhais xas komo .
40016008	Tsî Jesub ge ǂan , ob ge ge mîǀî gu : Tarexa go kha sago ǃnâ ra ǂâiǂâisen , sa ǂkhariǂgomxaǃnâgo , perena go ūsao tamasa ?
40016009	Ganupe go ǁnâuǃā tama hâ ? ǂÂi go ra xare ǁnā koro peregu , koroǀoadisigu digu xa , tsî matikō ǀharude go ge ūkhâisa ?
40016010	Tsî hakaǀoadisigu di hû peregu xa , tsî matikō ǀharude go ge ūkhâisa ?
40016011	Mati go ǁnâi ǁnâuǃā tama hâ , peren xa ta go ǃhoa-ū go tama isa , Farisegu tsî Sadusegu di ǀkhuruǀkhurupereb xa go nî ǃûisen , ti ta go mî ǃnubai ?
40016012	ǃNubai gu ge ge ǁnâuǃā , pereb di ǀkhuruǀkhurupereb xa gu nî ǃûisen ǃkhaisab mî tamasa tsî Farisegu tsî Sadusegu di ǁkhāǁkhās xa gu nî ǃûisen , tib go mî ǃkhaisa .
40016013	Tsî Jesub ge Kaesareas Filipub dis di ǃhūǃâdi tawa sī , ob ge ǁîb ǁkhāǁkhāsabega dî tsî ge mî : Tariba Khoen Ôaba , tin khoena ra mî ?
40016014	O gu ge ge ǃeream : ǀNîn ge Johane ǁĀǁnâ-aots , nauna Eliats , tsî nauna Jeremiats , kēbo-aogu di ǀguits a , ti ra mî .
40016015	Ob ge ge mîǀî gu : Tsî sago ǁnâi , tari ta a tita , ti go ra mî ?
40016016	Ob ge Simon Petruba ǃeream tsî ge mî : Xristu , ûitsama Elob di Ôats kom satsao .
40016017	Ob ge Jesuba ǃeream tsî ge mîǀî bi : ǃGâiǃōts hâ , Simon , Jonab ôatse , ǁgans tsî ǀaob tsîra ge nēsa ǂhaiǂhaiba tsi tama hâ , xawe ti Îb ǀhommi ǃnâ hâb kom ǁîsa go ǂhaiǂhaiba tsio .
40016018	Tsî ta ge ra mîba tsi : Petruts a satsa , tsî nē ǃhaob ai ta ge tita ti ǀhaohâba nî omkhâibasen , tsî Hadeb di ǁāgu ge ǁîba dan tide .
40016019	Tsî ta ge satsa ǂganamxūra gaosib ǀhommi dib dira nî mā , tsî ǃhūbaib aits ga ǃgae-i hoa-i ge ǀhommi ǃnâ nî ǃgaehe hâse hâ-e , tsî ǃhūbaib aits ga ore-i hoa-i ge ǀhommi ǃnâ nî orehe hâse hâ-e .
40016020	ǃNubaib ge ǁîb ǁkhāǁkhāsabega ge ǃkhâi , î gu tā ǀgui khoe-i tsîna mîba ǁîb a Xristu ǃkhaisa .
40016021	ǁNā ǁaeba xub ge Jesuba ǁîb ǁkhāǁkhāsabega ge ǁgautsoatsoa , Jerusalems ǃoa ǃapa tsîb nî kaise tsâsa kaigu , ǀgapipristergu tsî xoaǂansabegu tsîga xu , tsîb nî ǃgamhesa , tsîb nî ǃnonaǁî tsēs ai khâi ǃkhaisa .
40016022	Ob ge Petruba ǁîba ǀguri ū , tsî ǀau bi tsoatoa tsî ge mî : ǀKhomsen re , ǃKhūtse , îs tā nēsa ība tsi re !
40016023	Ob ge Jesuba ǂnan , tsî Petrub ǃoa ge mî : Bē ti khaoǃgâ , Satantse , ǁgonǁgonxaba tets a , Elob dinats ǂâi tama , tsî khoen dinats ra ǂâi xuige .
40016024	ǃNubaib ge Jesuba ǁîb ǁkhāǁkhāsabegu ǃoa ge mî : Mâ-i hoa-i ti khaoǃgâ ra hā ǂgao-e , a-i ǁî-aitsama ǀūxūsen , î-i ǁî-i ǃgâuhaiba ūkhâi tsî tita sao !
40016025	ǁÎ-i ûiba ga sâubasen ǂgao-i hoa-i ge ǁîb xa nî kāhe-e , tsî ǁî-i ûiba tita ǃaroma ga kāhe-i hoa-i nî ǁîba hō xuige .
40016026	Tare-e kha khoe-e nî harebeba , ǃhūbaib hoaba i ga hō , tsî ǀoms â-i ga kā ǃnubai ? Tsî tare xū-e i kha khoe-e nî mā , ǀoms â-i di oreǂuimarise ?
40016027	Ī i kom nîo , Khoen Ôab nîra hā ǃkhaisa ǁîb Îb di ǂkhaisib ǃnâ tsî ǁîb ǀhomǃgāgu ǀkha , ob ge mâ-i hoa-e ǁî-i dīb ǃoa nîra mā .
40016028	Amase ta ra mîba go , ǀnîn ge hâ nē mân xa , ǁōba tsâ tidena , Khoen Ôaban nî ǁîb gaosib ǃnâ ǃgoaxase mûs aiǃâ .
40017001	Tsî ǃnani tsēde nēs khaoǃgâb ge Jesuba Petrub , tsî Jakobub , tsî Johaneb , ǁîb ǃgâsab tsîga ū , tsî ǀgapi ǃhommi ai ǀguri ge ūsī gu .
40017002	Tsîb ge ǁîgu aiǃâ ge ǀkharaǀkharahe , tsîs ge ais âba sores khami ge ǂkhai , tsîn ge ǁîb sarana ǃnâb khami ge ǃuri .
40017003	Tsî mû , Moseb tsî Eliab tsîkha ge ǁîga ge ǂhai , Jesub ǀkha ra ǃhoaǃâ .
40017004	Ob ge Petruba ǃeream tsî Jesub ǃoa ge mî : ǃKhūtse , ǃgâi i kom ao , sage nēpa hâsao ; ǂgaots kao , a ge ǃnona ǁhaode dībasen , satsa ǀguis , Moseba ǀguis , tsî Eliaba ǀguisa .
40017005	Tsî ganupeb ra ǃhoa hîa , mû ǃnâsa ǃâu-i ge ge somsomǂam gu ; tsî mû , dommi ge ǃâusa xu ǀkhī tsî ge mî : Nēb ge ti ǀnamǀnamsa ǀGôab , ǃgâiǃgâibasensa ta ūǃnâ hâba ; ǁîba ǁnâu !
40017006	Tsî ǁkhāǁkhāsabegu ge ǁnâu , o gu ge ǁîgu aidi ai ǁnā , tsî kaise ge ǃao .
40017007	Ob ge Jesuba sī , tsî ǁîga tsâǀkhā , tsî ge mî : Khâi î go tā ǃao re .
40017008	Tsî kōkhâi gu ge , o gu ge khoe-i xare-e mû tama ge hâ i , Jesub ǀguiba .
40017009	Tsî ǃhomma xu gu ra ǁgôa hîab ge Jesuba ǁîga ǃkhâi tsî ge mî : Khoe-i xare-e go ge nē ǂhais xa ǃhoaba tide , Khoen Ôab ǁōba xu nî khâis kōse .
40017010	Tsî gu ge ǁîb ǁkhāǁkhāsabega dî bi tsî ge mî : Mati gu kha xoaǂansabega ra mî , Eliab nî aibe hāsa ?
40017011	Ob ge Jesuba ǃeream tsî ǁîgu ǃoa ge mî : Eliab kom aibe hā , tsî nî hoana dī-unuo .
40017012	Tsî ta ra sago mîba : Eliab ge ǀnai ge hā , tsîn ge ǁîba ǂanǃā tama ge hâ i , tsî ǂgaon ge khamin ge ǁîba sîsenū ǃkhaisa . ǁNās ǁkhās khamib ge Khoen Ôab ona ǁîna xu nîra tsâ .
40017013	ǃNubai gu ge ǁkhāǁkhāsabega ge ǁnâuǃā , Johaneb ǁĀǁnâ-aob xab ge ǁîgu ǀkha ǃhoa ǃkhaisa .
40017014	Tsî ǂnubidi tawa gu ge sī , ob ge khoeba ǁîb ǃoa hā tsî ǁîb aiǃâ ǁgoara ai ǁnā
40017015	tsî ge mî : ǃKhūtse , ti ôaba ǀkhomxa re , ǁkhâǀaesenab ūhâ tsî tsûsase ra tsâ xuige ; ǂgui ǃnādeb kom ǀaes ǃnâ tsî ǁgam-i ǃnâ ra ǁnāo .
40017016	Tsî ta ge ǁîba sa ǁkhāǁkhāsabegu ǃoa go ūhā , tsî gu ge go ǂuruǂuru bi ǁoa i .
40017017	Ob ge Jesuba ǃeream , tsî ge mî : O , sa ǂgomoǃnâ tsî ǂkhaba ǃhaose ! Matikōse ta kha sadu ǀkha nî hâ ? Matikōse ta kha nî tani du ? Nēpa ǁîba tita ǃoa ūhā !
40017018	Tsî Jesub ge ǁîba ǃgabe , ob ge ǁgâuaba ǁîba xu ge ǂoa , tsîb ge ǀgôaba ǁnā ira xu ge ǂgau .
40017019	ǃNubai gu ge ǁkhāǁkhāsabega ǀguri Jesub ǃoa hā , tsî ge mî : Tarexa ge sige ǁîba go aoǂui ǁoa i ?
40017020	Ob ge Jesuba ge mîǀî gu : Sago di ǂgomoǃnâsiba xus ge . Amase ta ra mîba go , ǂgoms mostardǃkhomro-i khami īsa go ga ūhâo , o go ga nē ǃhommi ǃoa mî : Nēpa xu ǁnāǀî ǂgō ! Ob ge nî ǂgō , tsî xū-i xare-i kom sago īǁoasaba ga hâ tideo .
40017021	Tsîb kom nē ǁgâuaǃnôaba tātsē ǂoa tideo , ǀgores tsî ǂûtamahâsa xu i ga ī tama io .
40017022	Tsî Galileab ǃnâ gu ra ǃgûma , hîab ge Jesuba ǁîgu ǃoa ge mî : Khoen Ôab nîra khoen ǃomgu ǃnâ māǁnâhe ǃkhais ge nî ī .
40017023	Tsîn ge ǁîba nîra ǃgam , xaweb ge ǃnonaǁî tsēs ai nîra khâi . O gu ge kaise ge ǃoa .
40017024	Tsî Kapernaums tawa gu ge sī , o gu ge ǁgui-aimarisa ra ǃkhōǃoa khoega Petrub ǃoa hā , tsî ge mî : ǁKhāǁkhā-aob âgo ǁgui-aimarisa māb ra ?
40017025	Ob ge : Ā , ti ge mî . Tsî oms ǃnâb ge ǂgâo , ob ge Jesuba ǃhaedā bi tsî ge mî : Matits ra ǂâi , Simontse ; ǃhūbaib di gao-aoga tarina xu gu ǁgui-aimaridi tsî ǀkhaegu tsîga ra ǃkhōǃoa ? ǁÎgu ôana xusa ? ǃHaokhoena xusa ?
40017026	Ob ge Petruba ǁîb ǃoa ge mî : ǃHaokhoena xus komo . Ob ge Jesuba ge mîǀî bi : On kom ǀgôana a ǃnorasao .
40017027	Xawe ǁîga khom ǁgonǁgonǃnâ tidese : ǃGû hurib ǃoa , î ǃkhō-ūdasa aoǂui , î ǂguro nî ǀkhī ǁau-e ū ; tsî ǁî-i amsats ga khowa , ots ge nî ǀhai ǀurimarisa hō ; ǁîsa ū , î ǁîga mā , ti tsî sa amǃnâs ǃnâ .
40018001	ǁNā iri ǃnâ gu ge ǁkhāǁkhāsabega Jesub ǃoa hā tsî ge mî : Tari-e nî hoan ǂamai kai gaosib ǀhommi dib ǃnâ ?
40018002	Ob ge Jesuba ǀgôaro-e ǂgaihā tsî ǁîgu ǁaegu mâ kai
40018003	tsî ge mî : Amase ta ra mîba go , ǃhobasen tsî go ga nē ǀgôaro-i khami ī tama io , o go kom gaosib ǀhommi dib ǃnâ ǂgâ tideo .
40018004	ǁÎ-aitsama nē ǀgôaro-i khami ga ǃgamǃgamsen-i , kom hoan ǂamai nî kai gaosib ǀhommi dib ǃnâo .
40018005	Tsî nēti ī ǀgôaro-e ti ǀons ǃnâ ga ǃkhōǃoa-i kom tita ra ǃkhōǃoa-eo .
40018006	Xawe nē ǂkhariron , tita ǃnâ ra ǂgomn di ǀgui-e ga ǁgonǁgonǃnâ-i , ǁî-i ge anu , ǁkhamiǀuisa ǃgaeǃaohe tsî i nî hurib di ǃgammi ǃnâ āǁō kaihesa .
40018007	Tsūba bi ǃhūbaiba ǁgonǁgonǃnâdi ǃaroma . ǂHâba i kom hâo , ǁgonǁgonǃnâdi nî hâsao , xawe tsūba i ǁnā khoe-e ǁî-e xu di ǁgonǁgonǃnâde ra hā-e .
40018008	Sa ǃommi tsî ǂais tsîra ga ǁnâi a ǁgonǁgonǃnâ tsio , ǁîra ǁhāǁnâ , î aoxū . ǃGâiba tsi i kom nîo , ǃhom hâ tsî ǃhorasets nîra ûib ǃnâ ǂgâsa , ǀgam ǃomkha tsî ǀgam ǂaira ūhâǃâts nî ǀamo ǀaeb ǃnâ aoǂgāhes xa .
40018009	Tsî mûs âts ga ǁgonǁgonǃnâ tsio , ǁîsa ǁhoroǂui , î aoxū si . ǃGâiba tsi i kom nîo , ǀgui mûs ǀkhats nî ûib ǃnâ ǂgâsa , ǀgam mûra ūhâ ǃâts nî ǀamo ǀaeb ǃnâ aoǂgāhes xa .
40018010	Mûbasen re , î go tā ǀgui-i nē ǂkhariron di-e ǃharaxū . Mîba go ta ra , ǁîn di ǀhomǃgāgu kom ǀhommi ǃnâ hugaǀgui , ais ti Îb ǀhommi ǃnâ hâb disa ra mûo .
40018011	Khoen Ôab kom ge hāo , kā hâ-eb nî ǃgâiǃō kaise .
40018012	Mati go ra ǂâi ? Khoe-i ga ǀguikaidisi gūna ūhâo , tsî i ga ǀgui-i ân xa kāheo , khoesedisikhoeseǀana i ǁnāxū tsî ǃgû tsî kā hâ-e ǃhomgu ai ôa tide ?
40018013	Tsî hō i kao , amase ta ra mîba go , ǁî-i ǃaroma i kom khoesedisikhoeseǀan kā tama ge hâ in ǃgâ-ai ra ǃgâiaǂgao-o .
40018014	ǁNās ǁkhās xases ge sago Îb ǀhommi ǃnâ hâb di ǂâi tama hâ , ǀgui-i nē ǂkhariron di-i nî kā ǃkhaisa .
40018015	Tsî sa ǃgâsab ga sats ǃoagu ǁoreo , ǃgû , î ǂgōǀau bi sats tsî ǁîb tsîkho ǁaegu ǀguri . Satsab ga ǁnâuo , ots kom sa ǃgâsaba go hōbaseno .
40018016	Tsî ǁnâu tsi tamab ga io , ǁnâi gorose ǀguib kas , ǀgamkha kasa ūsao , ǀgam tsî ǃnona ǀhûǀguitimî-aon di amdi ǃnâs mâ mîs hoasa nî mâiǀgaiǀgaihe xuige .
40018017	Tsî ǁîn onab ga ǁnâu tama io , ǀhaohâba ǁnâi mîba ; tsî ǀhaohâb onab ga ǁnâu tama io , ǁnâi ǀūbekhoe tsî mariǃkhōǃoa-aose ūhâ bi .
40018018	Amase ta ra mîba go : ǃHūbaib ai go kara ǃgae-i hoa-i ge ǀhommi ǃnâ nî ǃgaehe hâse hâ-e , tsî ǃhūbaib ai go kara ore-i hoa-i ge ǀhommi ǃnâ nî orehe hâse hâ-e .
40018019	ǃAruǀî ta ra mîba du , ǀgamn ga sadu ǃnâ ǃhūbaib ai ǀguiǃnâxao , mâ ǃkhais ǂgann kas hoas ge ǁîna ti Îb ǀhommi ǃnâ hâb tawa nî ībasa .
40018020	ǀGamn kas , ǃnonan kas ga ti ǀons ǃnâ ǀhao hâo , ǁnāpa ta nî ǁîn ǁaegu hâ xui-ao .
40018021	ǃNubaib ge Petruba ǁîb ǃoa hā tsî ge mî : Matikō ǃnāde ta kha ti ǃgâsaba nî ǀûba , tita ǃoagu ra ǁoreba ? Hû ǃnāde ?
40018022	Ob ge Jesuba ge mîǀî bi : Tita ge ra mîba tsi , hû ǃnā tamadi , xawe hûdisi ǃnādi di hû ǃnādets ge nî ǀûba bi .
40018023	ǁNā-amagab ge gaosib ǀhommi diba gao-aob ǀkha ra ǂkhōhe , ǁîb ǃgāga ǃereamsa ra ǂgaoǀkhāba .
40018024	Tsî ǃgôatsoatsoab ge , ob ge ǀguib disiǀoadisi marisa surude bi hâba ǁîb tawa ge ūhāhe .
40018025	Tsî matareb nî-eb ge ūhâ tama io , ob ge ǀhonkhoeb âba ge mîmā , ǁîb , ǁîb taras tsî ǀgôan , tsî ūb hâ xūn hoan nî ǁamaxūhe tsîb nî surudeba matarehesa .
40018026	Ob ge ǃgāba ǁîb aiǃâ ǁgoara ai ǁnā tsî ge mî : ǃKhūtse , ǃnūǃnâxaba te re , o ta ge hoana nî matare tsi .
40018027	Ob ge ǀhonkhoeba ǁnā ǃgāba ge ǀkhomxa , tsî ore tsî surudeb hoaba ge ǀûba bi .
40018028	Tsî ǁnā ǃgāb ǁkhāb ge ǂoa , ob ge ǁîb ǀhōsaǃgāgu di ǀguib ǀguikaidisi marisa surude bi hâba hō , tsî ǃkhōdomǃnâ bi tsî ge mî : Titats surude hâ-e matare te !
40018029	Ob ge ǀhōsaǃgāb âba ǁîb ǂaira tawa ǁnā , tsî ǀkhoma bi tsî ge mî : ǃNūǃnâxaba te re , o ta ge hoana nî matare tsi .
40018030	Xaweb ge ǁîba ǂgao tama i tsî ǃkhō-oms ǃnâ ge sī ǂnûi bi , surude bib hâ-eb nî matare bis kōse .
40018031	Tsî ǁîb ǀhōsaǃgāgu ge ī gona mû , o gu ge kaise ǃoa , tsî ǀhonkhoeba ī gon hoana ge sī mîba .
40018032	ǃNubaib ge ǀhonkhoeba ǂgaihā tsî ge mîǀî bi : Sa ǂkhaba ǃgātse , nē surudeb hoaba ta go satsa ǀûba , ǀkhoma tets go amaga .
40018033	Tsîts kha ga sats ona sa ǀhōsaǃgāba ǀkhomxa tama hâ , tita go satsa ǀkhomxa khami ?
40018034	Ob ge ǀhonkhoeb âba ǁaixa tsî ǁîba tsûtsû-aoga ge māǁnâ , hoan ǁîbab surude hânab nî matares kōse .
40018035	ǁNās ǁkhās xaseb ge ti Îb ǀhommi diba sadu ona nîra dī , mâ-i hoa-i ga ǁî-i ǃgâsa-i di dāsāde ǂgaoba xu ǀûba tama io .
40019001	Tsî i ge ge ī , Jesub ge nē mîde mîtoao , ob ge Galileaba xu ge ǂnauǁnâ , tsî Judeab di ǀkharib Jordanǃāb nauǃanib tawa ge sī .
40019002	Tsî ǂgui ǂnubidi ge sao bi , ob ge ǁîna ǁnāpa gere ǂgauǂgau .
40019003	Tsî gu ge Farisega ǁîba nî ǃâitsâse ǁîb tawa hā tsî ge mî : Mā-amheb hâ khoeba , mâ ǂâibasens hoas aib nî tarasa ǁnāxūsa ?
40019004	Ob ge ǃeream tsî ǁîgu ǃoa ge mî : Khomai tama go kha ǁnâi hâ , ǁîra ge kurub ge aob tsî taras ase a kuru ra ǃkhaisa ?
40019005	Tsî ge mî : “ ǁNā-amagab ge khoeba ǁgûb tsî ǁgûs tsîra ǁnāxū , tsî taras âb ai nî ǂgāmâisen , o ra ge nî ǀgui ǁgan kai . ”
40019006	ǁNā-amaga ra ge ǀgam tama , tsî a ǀgui ǁgan . Elob xa ǃgaeǀhaohe hâ-e i ge khoe-e ǀgora tide .
40019007	O gu ge ǁîb ǃoa ge mî : Tarexab ǁnâi Moseba ge ǂnûiǂgā , ǀgoraǂkhanisa mā tsî ǁîsa xu ǀgorasa ?
40019008	Ob ge ge mîǀî gu : Moseb ge sago ǂgaob karosasiba xu ge mā-am go tarade xu ǀgorasa , xawe i ge tsoatsoasa xu ǁnāti ge ī tama hâ i .
40019009	Xawe ta tita ra mîba du : Tarasa ga ǁnāxūb hoab , ǀaiba xu i ga ī tama io , tsî ǀkharasa ga ǃgameb ge ra ǃgamekhôa ; tsî ǁnāxūheb hâ hîa ga ǃgameb ge ǁkhāti ra ǃgamekhôa .
40019010	O gu ge ǁîb ǁkhāǁkhāsabega ǁîb ǃoa ge mî : Khoeb nî taras ǀkha ǃgame ǃkhais ga nēti īo , ob kom ǃgameba ǃgâi tamao .
40019011	Ob ge ǁîgu ǃoa ge mî : Mâ-i hoa-i ge ǃkhā tide nē mîsa , tsî māhe hâ-i ǀgui-i ge nî ǃkhā .
40019012	ǃGaohe hâgu hâ , ǁgûs ǃnāba xu ǁnāti ge ǃnaega ; tsî ǃgaohe hâgu hâ , khoen xa ge ǃgaohega ; tsî ǃgaohe hâgu hâ , ǁî-aitsama gaosib ǀhommi dib ǃaroma ge ǃgaokaisenga . ǃKhā ǁkhā-i hoa-e a-i ǃkhā .
40019013	ǃNubain ge ǀgôarona ǁîb ǃoa ge ūhāhe , ǃomkha ǁgui-ai tsîb nî ǁîna ǀgorebase ; o gu ge ǁkhāǁkhāsabega ǁîna ge ǃgabe .
40019014	Ob ge Jesuba ge mî : Xū ǀgôarona , î tā ǁîna ǂhani tita ǃoa hāsa , nēti īn dib a gaosib ǀhommi diba xuige .
40019015	Ob ge ǃomkha ǁîna ǁgui-ai tsî ǁnāpa xu ge ǃgû .
40019016	Tsî mû , ǀguib ge hā tsî ǁîb ǃoa ge mî : ǃGâi ǁkhāǁkhā-aotse , tare ǃgâi-e ta nî dī , ǀamo ûiba ta nî ūhâse ?
40019017	Ob ge ǁîb ǃoa ge mî : Tarexats “ ǃgâi ” ti ra ǂgai te ; khoe-i xare-i kom ǃgâi tamao Elob ǀguib . Ûib ǃnâts ga ǂgâ ǂgao-o , mîmāde ǃkhōǀgaipe !
40019018	Ob ge : Mâde ? ti ge mîǀî bi . Ob ge Jesuba ge mî : Nēdi : “ ǃGamts ge tide ! ” “ ǃGamebats ge khôa tide ! ” “ ǃNarits ge tide ! ” “ ǂKhabasets ge ǂgā-am tide ! ”
40019019	“ Saob tsî saos tsîrats ge nî ǃgôa ! Sa ǀgūkhoebats ge nî ǀnam sats ǁkhāts xase ! ”
40019020	Ob ge ǂkhamkhoeba ǁîb ǃoa ge mî : Nēn hoana ta ge ge ǃkhōǀgaipe ti ǂkhamsisa xu . Tare-e ta ganupe tôasi hâ ?
40019021	Ob ge Jesuba ge mîǀî bi : ǀOasasets ga ī ǂgao-o , ǃgû î ūts hân hoana ǁamaxū , î ǁîna ǀgâsana mā , ots ge ǀhommi ǃnâ ǁuiba nî ūhâ , î hā , î sao te re .
40019022	Tsî ǂkhamkhoeb ge nē mîsa ǁnâu , ob ge ǃoa hâse ge bē , ǂgui xūnab ge ūhâ i amaga .
40019023	Ob ge Jesuba ǁîb ǁkhāǁkhāsabegu ǃoa ge mî : Amase ta ra mîba go , ǃgom i asa , ǃkhū hâ-i gaosib ǀhommi dib ǃnâ nî ǂgâsa .
40019024	ǃAruǀî ta ra mîba go : Supu i ge a , ǃnai-i nî nali di āros ǃnâ-ū ǃkharusa , ǃkhū hâ-i nî gaosib Elob dib ǃnâ ǂgâs xa .
40019025	Tsî ǁîb ǁkhāǁkhāsabegu ge ǁnâu , o gu ge kaise ǃhuri , tsî ge mî : Tari-e ǁnâi a ǃgâiǃō ǁkhā ?
40019026	Ob ge Jesuba kōǀî tsî ge mîǀî gu : Khoen tawa i a īǁoasa xawe Elob tawan kom hoa xūna a īǁkhāo .
40019027	ǃNubaib ge Petruba ǃeream tsî ǁîb ǃoa ge mî : Mû , sige ge hoana xū , tsî satsa ge sao . Tare xū-e ge ǁnâi sige nî hōbasen ?
40019028	Ob ge Jesuba ǁîgu ǃoa ge mî : Amase , ta ra mîba go , sago tita ge saogo ge ǁkhāti ǁkhawaǃnaes ǃnâ , Khoen Ôab ga ǁîb ǂkhaisib di trons ai ǂnû ǃnubai , disiǀgamǀa trondi ai ǂnû tsî disiǀgamǀa ǃhaodi Israelǁîn dide nî ǀgoraǃgâsa .
40019029	Tsî mâ-i hoa-i , omdi , ǃgâsagu , ǃgâsadi , ǁgûb , ǁgûs , taras , ǀgôan tsî ǃhanagu tsîna ga ti ǀons ǃaroma ǁnāxū-i , ǁî-i ge ǁîna kaidisi ǃnādi kōse nî ǃkhōǃoa , tsî ǀamo ûiba nî ǀumi .
40019030	Xawe ǂguin hîa ǂguron ge nî ǀuniga , tsî ǀunigan ge nî ǂguro .
40020001	Gaosib ǀhommi dib oms ǀhonkhoeb khami ī xui-ao , ǁgoas ǀkha ra ǂoaba , sîsenaogab nî ǁîb ǂauxûiǂûǃhanaba ǃgaebase .
40020002	Tsî sîsenaogu ǀkhab ge ǀhûǀguio , ǀgui marisa tsēs ai , ob ge ǂauxûiǂûǃhanab ǃoa ge sî gu .
40020003	Tsî ǃnonaǁî iri aib ge ǂoa , ob ge ǀkharaga ǁause gu ǁamaxūǃkhais ai mâ hîa ge mû .
40020004	Ob ge ǁîgu ǃoa ge mî : Sago ona ti ǂauxûiǂûǃhanab ǃoa ǃgû , tsî ǂhanu i a khami ta nî mā go .
40020005	O gu ge ge ǃgû . ǁKhawab ge ǃnaniǁî tsî khoeseǁî iri ai ǂoa , tsî ǁnās ǁkhās xase ge dī .
40020006	Tsî disiǀguiǀaǁî iri aib ge ǂoa , ob ge ǀkharagu ǁause mâga hō , tsî ge mîǀî gu : Tarexa go hoaraga tsēsa nēpa ǁause ra mâma ?
40020007	O gu ge ǁîb ǃoa ge mî : Khoe-i xare-i kom ǃgae ge tamao . Ob ge ge mîǀî gu : Sago ona ti ǂauxûiǂûǃhanab ǃoa ǃgû , tsî ǂhanu i a khami go ge nî ǃkhōǃoa .
40020008	Tsî ǃui i geo , ob ge ǀhonkhoeb ǂauxûiǂûǃhanab diba mûǂam-aob ǃoa ge mî : Sîsenaoga ǂgai , î ǁîgu di amǃnâsa mā gu , î tsoatsoa ǀunigaba xu ǂgurob kōse .
40020009	O gu ge disiǀguiǀaǁî iri ai go ǃgaehega ge hā , tsî mâb hoab ge ǁîb marisa ge hō .
40020010	Tsî ǂgurogu ge hā , o gu ge ge ǂâi , ǁnāgu ǂamai gu ga hōsa , xawe gu ge ǁîgu ona mâb hoaba ǀgui marisa ge hō .
40020011	Tsî ǁîsa gu ge hō , o gu ge ǀhonkhoeba ǀaraǂam ,
40020012	tsî ge mî : Nē ǀunigagu kom ǀgui iri ǀguiba goro sîseno , ots sige ǁîgu ǀkha go ǀguiǀgui , tsēs di ǃgommi tsî ǀgammi tsîkha go tanige .
40020013	Ob ge ǃeream , tsî ǀguib ǃoa ge mî : Khoetse , ǂkhabase ta kom dī-ū tsi tamao , tita ǀkhats kha ǀgui maris ama ǀgui tama hâ ?
40020014	Sa marisa ū î ǃgû , nē ǀunigagu ona ta ra mā ǂgao sats khami .
40020015	Mā-amhe tama ta ǁnâi hâ , tin ǀkha ǂgao ta ra khami dīsa ? ǀNîsis mûs âtsa a ǂkhaba , tita a ǃgâi amaga ?
40020016	Nētin ge ǂgurona nî ǀuniga , tsî ǀunigan ge nî ǂguro ; ǂguin ge ǂgaisana , xawe ǀoron a ǃkhōǂuibasensa xui-ao .
40020017	Tsî Jesub ge Jerusalems ǃoa ǃapao , ob ge disiǀgamǀa ǁkhāǁkhāsabega daob ai ǀgui ǀkhāb ǁga ū tsî ǁîgu ǃoa ge mî :
40020018	Mû , Jerusalems ǃoa ge ge ra ǃapa , tsîb ge Khoen Ôaba ǀgapipristergu tsî xoaǂansabegu tsîga nî māǁnâhe , tsî gu ge ǁîba ǁōb ǃoa nîra ǀgoraǃgâ ;
40020019	tsî gu ge ǁîba ǀūbena ǃharaxūhes , ǂnauhes tsî ǃgâuhes tsîn ǃoa nîra māǁnâ ; tsî ǃnonaǁî tsēs aib ge nîra khâi .
40020020	ǃNubais ge Sebedeub ôakha îsa ǁîs di ôakha ǀkha ǁîb tawa hā tsî ǁnāǁgoe , tsî xū-e ge ǂgaoǀkhā bi .
40020021	Ob ge ǁîs ǃoa ge mî : Tare-es ra ǂgao ? Os ge ǁîb ǃoa ge mî : Mîmā î kha nē ti ôakha , ǀguiba sa amǀkhāb tawa tsî nauba sa ǁareǀkhāb tawa gaosib âts ǃnâ ǂnû .
40020022	Ob ge Jesuba ǃeream tsî ge mî : Mâ xū-e du ra ǂgao ǃkhaisa du a ǀū . ǁKhā kho a ǁnâi , tita nî ā ǀgabisa āsa , tsî tita nî ǁāǁnâ-ūhe ǁāǁnâs ǀkha ǁāǁnâhesa ? O kha ge ǁîb ǃoa ge mî : ǁKhā khom a .
40020023	Ob ge ǁîkha ǃoa ge mî : Ā , ti ǀgabisa kho nî ā , tsî ǁāǁnâs tita nî ǁāǁnâ-ūhes ǀkha kho nî ǁāǁnâhe , xawe ti amǀkhāb tsî ti ǁareǀkhāb ai ǂnûs ge ti ǃnâ mâ tamasa , tsîs ge nî māhe ti Îb xa ǁîsa ǂhomibahe hâna .
40020024	Tsî disigu ge ǁnâuo , o gu ge ǁnā khoeǃgâgukha kaise ge ǀaraǂam .
40020025	Ob ge Jesuba ǁîga ǂgaihā tsî ge mî : ǂAn go kom ao , ǁaedi di danakhoegu ra gaosîsen , tsî kaikhoegu ǁîn ǂama ǀgaiba ūhâ ǃkhaisa .
40020026	Xawe ǁnāti i ge sago ǃnâ ī tide ; sago ǃnâ ga kai ǂgaob ge nî hoagu di ǃgā .
40020027	Tsî sago ǃnâ ga ǂguro ǂgaob ge nî sago di ǃoabasabe .
40020028	Khoen Ôab ge hā tama , ǃoabaheb nîse , tsîb nî ǃoaba tsî ǁîb ûiba māse ǂguin di orehesa ǃoa .
40020029	Tsî gu ge Jerixosa xu ǂoa , os ge kai ǂnubisa ǁîba ge sao .
40020030	Tsî mû , ǀgam ǂgī hâkha , daob amǃgâ ge ǂnôa ikha ge ǁnâu , Jesub ra ǃkharusa , o kha ge ǂgaiǂui tsî ge mî : Sikhoma ǀkhomxa re , ǃKhūtse , Davib ôatse !
40020031	Os ge ǂnubisa ǁîkha ge ǃgabe , î kha ǃnō ; xawe kha ge ǁnās ǃgâ-ai ǂgai tsî ge mî : Sikhoma ǀkhomxa re , ǃKhūtse , Davib ôatse !
40020032	Ob ge Jesuba mâ tsî ǁîkha ǂgai tsî ge mî : Tare-e ta nî dība khosa kho ra ǂgao ?
40020033	O kha ge ǁîb ǃoa ge mî : ǃKhūtse , î khom sikhom mûde khobahe re .
40020034	Ob ge Jesuba ǀkhomxa tsî ǁîkha mûde ge tsâǀkhā , o di ge mûdi âkha ǁnātimîsi mû , tsî kha ge ǁîba ge sao .
40021001	Tsî Jerusalemsa gu ge ǀgū , tsî Betfages ǀKheraǃhommi tawa ge sī , ǃnubaib ge Jesuba ǀgam ǁkhāǁkhāsabekha sîǂui ,
40021002	tsî ǁîkha ǃoa ge mî : ǃGû , nē ǃāros sakho ǃoa ǃganu hâs ǁga , tsî ǁnātimîsi kho nî esels ǃgaemâihe hâs tsî ǂkhamroba ǁîs ǀkha hō ; xore î tita ǃoa hā-ū ra .
40021003	Tsî khoe-i ga xū-e mîo , o kho ge : ǃKhūb kom ǁîra ǂhâba hâo ti nî mî , o i ge ǁnātimîsi nî sî ra .
40021004	Tsî nēn hoan ge ge ī , kēbo-aob xa ge mîhes nî ǀoase , nēti ra mîba :
40021005	“ Mî Sions ǀgôasa ǃoa : Mû , sa gao-aob ge sas ǃoa ra hā , tsamtsiǃnâse tsî ǃgomga ge tani esels di ǂkhamrob ai ǂnôase . ”
40021006	O kha ge ǁkhāǁkhāsabekha ǃgû , tsî Jesub go mîmā kha khami ge dī ,
40021007	tsî esels tsî ǂkhamrob tsîra ge hā-ū , tsî ǁîkha sarana ge ǁguiǃgâba bi , tsî ge ǂnûi bi .
40021008	Tsî ǂguin ǂnubis din ge saran âna daob ai ge ǃā , tsî naun ge haidi ǂgonaga ǁhāǁnâ , tsî daob ai gere tsoro .
40021009	Tsî ǂnubidi aiǃgû tsî ra saodi ge ǂgai tsî ge mî : Hosiana Davib ôaba ! ǀKhaeheb hâ ǃgoaxaba ǃKhūb di ǀons ǃnâ ! Hosiana ǀgapiseb ǃnâ !
40021010	Tsî Jerusalems ǃnâb ge ǂgâ , os ge ǃās hoasa gon , tsî ge mî : Tariba kha nēba ?
40021011	O di ge ǂnubide ge mî : Nēb kom Jesub , kēbo-aob Nasarets Galileab disa xu hâbao .
40021012	Tsî Jesub ge tempeli Elob dib ǃnâ ǂgâ tsî tempeli ǃnâ ǁamaxū tsî gere ǁamaga ge ǃhaeǂui , tsî tāgu mariǂharugu-aon digu tsî ǂnabuna gere ǁamaxūn di ǂnû-aiǃnaodi tsînab ge ge ǂhāǁgui .
40021013	Tsî ǁîn ǃoa ge mî : Xoahe i kom hâo : “ Ti ommi ge ǀgore-om ti nî ǂgaihe ” o du kom sado ǁîba ǃgamaon ābse go dīo .
40021014	Tsî ǂgī hân tsî ǃhom hân tsîn ge ǁîb tawa tempeli ǃnâ sī , ob ge ǁîna gere ǂgauǂgau .
40021015	Tsî ǀgapipristergu tsî xoaǂansabegu tsîgu ge mû , buruxan ǁîb gere dīn , tsî ǀgôan tempeli ǃnâ : “ Hosiana Davib ôaba ! ” ti ra ǂgai tsî mîna , o gu ge kaise ǀara ,
40021016	tsî ǁîb ǃoa ge mî : ǁNâuts ra xare , nēn ra mîsa ? Ob ge Jesuba ǁîgu ǃoa ge mî : A , tātsē ǁnâi khomai tama go hâ : “ ǂKham ǀgôaron tsî dai ran tsîn di amsa xuts ge karesa ge ǂhomibasen ” ti .
40021017	Tsîb ge ǁîga ǁnāxū tsî ǃāsa xu Betanis ǁga ǃgû , tsî ǁnāpa ge ǁom .
40021018	Tsî ǃnauǁgoaga , ǃās ǃoab gau hîab ge ge ǃâ .
40021019	Tsî ǀnomahaisab ge daob amǃgâ mûo , ob ge ǁîs tawa sī , tsî ǀnî xū-e ǁîs ai hō tama ge i , ǂgonan ǀguin . Ob ge ǁîs ǃoa ge mî : ǃAruǀî i ge sasa xu tātsēs kōse ǂû-e ǀkhī tide . Os ge ǀnomahaisa ǁnātimîsi ge ǂnâ .
40021020	Tsî ǁkhāǁkhāsabegu ge mû , o gu ge buruxabahe tsî ge mî : Matis kha ǀnomahaisa ǁnātimîsi go ǂnâ ?
40021021	Ob ge Jesuba ǃeream tsî ǁîgu ǃoa ge mî : Amase ta ra mîba go , ǂgomsa go ga ū hâo tsî îganǀgē tama io , o go ga nē ǀnomahais ǀkha go īs ǀguisa dī tama i hâ , tsî go ga nē ǃhommi ǃoa mîo : Ūkhâisen î hurib ǃnâ aoǂgāsen ! o i ge nî ī .
40021022	Tsî ǀgores ǃnâ go ga ǂgom hâse ǂgan xūn hoana go ge nî ǃkhōǃoa .
40021023	Tsî tempeli ǃnâb ge sī , o gu ge ǁkhāǁkhāb ra hîa , ǀgapipristergu tsî kaikhoegu ǁaes digu tsîga ǁîb ǃoa hā tsî ge mî : Mā ǀgaib ǃnâts ra nēna dī ? Tsî tari-e satsa nē ǀgaiba ge mā ?
40021024	Ob ge Jesuba ǃeream tsî ǁîgu ǃoa ge mî : Sago ona ta nî ǀgui mîsa dî ; tsî mîba te go ga , o ta tita ona nî mîba go , mâ ǀgaiba xu ta nēna ra dīsa .
40021025	ǁĀǁnâs Johaneb disa , mapa xus ge hâ i ? ǀHomma xusa ? Khoena xusa ? O gu ge ǁîgu ǃnâ ǂâiǂâisen tsî ge mî : Mî ge kao : ǀHomma xus , ob ge sage ǃoa nî mî : Tarexa go ǁnâi ǂgom bi tama hâ ?
40021026	Tsî ge ga mî : Khoena xus , o ge ge ǂnubisa ra ǃao , hoan Johaneba kēbo-aose ūhâ amaga .
40021027	O gu ge Jesuba ǃeream tsî ge mî : ǀŪ ge ge a . Ob ge ǁîgu ǃoa ge mî : O ta tita ona mîba go tide , mâ ǀgaiba xu ta nēna ra dīsa .
40021028	Xawe mati go ra ǂâi ? Khoeb ge ǀgam ǀgôakha ge ūhâ i , tsî ǂgurob tawa sī tsî ge mî : ǀGôatse , ǃgû , îts nētsē sîsen re ti ǂauxûiǂûǃhanab ǃnâ .
40021029	Ob ge ǃeream , tsî ge mî : ǂGao tama ta hâ ; tsî nēs khaoǃgâb ge ǃhausen tsî ge ǃgû .
40021030	Tsî naub tawab ge sī , ob ge ǁnās ǁkhās xase ge mî . Ob ge ǁîba ǃeream , tsî ge mî : ǃGû ta nî ǃKhūtse , xaweb ge ǃgû tama ge i .
40021031	Mâba kha nē ǀgamkha xa ǁgûb di ǂâisa ge dī ? O gu ge ǁîb ǃoa ge mî : ǂGurob . Ob ge Jesuba ǁîgu ǃoa ge mî : Amase ta ra mîba go , mariǃkhōǃoa-aon tsî ǀai-aon tsîn ge sago nî aiǂgâba gaosib Elob dib ǃnâ .
40021032	Johaneb ge sago ǃoa ǂhanu-aisib daob ǃnâ ge hā , tsî go ge ǁîba ǂgom tama ge i ; xawe mariǃkhōǃoa-aon tsî ǀai-aon tsîn ge ǁîba ge ǂgom ; tsî go ge ǁnāsa mû , xawe go ge ega ǃhausen tama ge i , ǁîba go nî ǂgomse .
40021033	ǀNî ǂkhō-e ǁnâu re . Oms ǀhonkhoeb ge ge hâ i , ǂauxûiǂûǃhanaba ge ǂgāb , ǁîba ge ǁgâuǂnamib , ǀāǃnâǃoresa ǁîb ǃnâ ge khaoǂgāb , ǃûi-omma ǂnubi , tsî ǃhanaǀkhupi-aogu ai ǀkhupiǂui tsî ǃnū ǃhūb ǃoa ge dāǁnâba .
40021034	Tsî ǂûn di ǁaeb ge ǀgū , ob ge ǁîb ǃgāga ǃhanaǀkhupi-aoga ǃoa ge sî , ǁîb ǂûna gu nî ǃkhōǃoase .
40021035	O gu ge ǃhanaǀkhupi-aoga ǁîb ǃgāga ū tsî ǀguiba ǂnau , tsî nauba ǃgam , tsî ǃnonaǁîba ge ǀuiǁhom .
40021036	ǁKhawab ge ǀnî ǃgāga ǂguroga ǃnā hâse ge sî , tsî gu ge ǁîga ǁnās ǁkhās xase ge sîsenū .
40021037	Ob ge ǀunis ai ǁîb di ôaba ǁîgu ǃoa ge sî : Ti ôaba gu kom nî sâuo , ti mî tsî .
40021038	Xawe gu ge ǃhanaǀkhupi-aoga ǀgôaba gu ge mûo , ǁîgu ǃnâ ge mî : ǀUmi-aob kom ǁîbao ; hā î ge ǁîba ǃgam , os ge ǀumis âba nî sage di .
40021039	O gu ge ǁîba ū , ǂauxûiǂûǃhanaba xu aoǂui tsî ge ǃgam bi .
40021040	Tsî ǂauxûiǂûǃhanab di ǀhonkhoeb ga ǁnâi hāo , matib nî ǁnā ǃhanaǀkhupi-aoga sîsenū ?
40021041	O gu ge ǁîb ǃoa ge mî : ǂKhabaseb ge ǂkhabaga nî hîkākā , tsî ǂauxûiǂûǃhanabab ge ǀkhara ǃhanaǀkhupi-aogu , ǁîba ǁîb ǂûna ǁaeb ai ra māgu ai nî ǀkhupiǂui .
40021042	Ob ge Jesuba ǁîgu ǃoa ge mî : Tātsē go kha khomai tama hâ xoadi ǃnâ : ǀUib , ǂnubi-aogu xa ge aoxūheb ge ǁhôas di danaǀui kai ǃkhaisa , ǃKhūba xus ge nēsa ge ī , tsîb ge a buruxa sada mûǁae .
40021043	ǁNā-amaga ta ra mîba go , gaosib Elob dib ge sado xu ūbēhe tsî ǀūbeǁaes , ǁîn ǂûna nî ūǀkhīsa māhe ǃkhaisa .
40021044	Tsî ǁnā ǀuib ai ga ǁnā-i , ǁî-i ge nî ǂkhūǂkhūhe , tsî ǁîba ga ǁnā-ai-i , ǁî-i ge nî ǂkhūǂkhūhe .
40021045	Tsî ǀgapipristergu tsî Farisegu tsîgu ge ǁîb ǂkhōde ǁnâu , o gu ge ge ǁnâuǃā , ǁîgu xab goro ǃhoa ǃkhaisa .
40021046	Tsî gu ge ge ôa-am , mati gu nî ǃkhō bisa , xawe gu ge ǂnubisa ge ǃao kēbo-aosen ge ū bi hâ i amaga .
40022001	Tsîb ge Jesuba ǃeream tsî ǁkhawa ǂkhōdi ǃnâ ǁîgu ǃoa ǃhoa tsî ge mî :
40022002	Gaosib ǀhommi dib ge ǂanǂansa gao-aob , ǁîb ôaba ǃgameǁâu-e ge ǂhomibab khami ī .
40022003	Tsîb ge ǁîb ǃgāga ge sîǂûi , ǁkhausabena gu nî ǃgameǁâus ǃoa ǂgaihāse , xawen ge hā ǂgao tama ge i .
40022004	ǁKhawab ge ǀnî ǃgāga sîǂûi tsî ge mî : ǁKhausabena mîba : Mû , ti tsēǃgâǂûs ge ǂhomihe hâ , ti gomagu tsî kaukauhesa tsâun tsîn ge go ǂāhe ; tsî hoan ge ǂhomihe hâ , xuige hā ǃgameǁâusa ǃoa .
40022005	Xawe gu ge ǁîsa ǃharaxū tsî ge bē , ǀguib ǁîb di ǃhanab ǃoa , tsî ǀnîb ǁîb di ǁamagus ǃoa ,
40022006	tsî naugu ge ǁîb ǃgāga ǃkhō , ǁgaisise sîsenū tsî ge ǃgam gu .
40022007	Tsî gao-aob ge ǁnâu , ob ge ǁaixa , tsî ǁîb toro-aoga sîǂui tsî ǁnā ǃgam-aoga hîkākā , tsî ǁîgu ǃāsa ge ǃkhāǂhubi kai .
40022008	ǃNubaib ge ǁîb ǃgāgu ǃoa ge mî : ǃGameǁâus ge ǁāǁāhe gosa , xawen ge ǁkhausabena anu tama hâ .
40022009	Xuige ǃgû daogu ǀamdi ǃoa , î hō go ga ran hoana ǃgameǁâus ǃoa ǂgaihā .
40022010	O gu ge ǃgāga ǂoa , tsî hō gu ran hoan , ǂkhaban tsî ǃgâin tsîna ge ǀhaoǀhao ; ob ge ǃgameǁâus omma ǁkhausaben xa ge ǀoa .
40022011	Tsî gao-aob ge ǂgâ , ǁkhausabenab nî kōse , ob ge ǁnāpa khoeb , ǃgameǁâus saraba ǂgaeǂgāsen tamaba ge mû .
40022012	Tsî ǁîb ǃoa ge mî : Ti khoetse , matits go nēpa ǂgâxa , ǃgameǁâus saraba ūhâ tama hâǃâ ? Ob ge ge ǃnōǃari .
40022013	ǃNubaib ge gao-aoba ǃgāgu ǃoa ge mî : ǃGaeǃnon bi ǂaira tsî ǃomkha , î ǃgâga hâ ǃkhaenab ǃnâ aoǂgā bi ; ǁnāpa kha ge āb tsî ǁaninǁgûb tsîkha nî hâ .
40022014	ǂGuin a ǂgaisana , xawe ǀoron a ǃkhōǂuibasensana xui-ao .
40022015	ǃNubai gu ge Farisega ǃgû , tsî ǀapeǀhaosa ge dī , mati gu nî ǁîba mîs âb ǃnâ ǃkhōsa .
40022016	Tsî gu ge ǁîgu ǁkhāǁkhāsabega Herodeǁîgu ǀkha sî tsî ge mî : ǁKhāǁkhā-aotse , ǂan ge ge a ama-aits a ǃkhaisa , tsî Elob daobats amab ǃnâ ra ǁkhāǁkhā tsî khoe-ets sau tama ǃkhaisa , khoen aisats kō tama amaga .
40022017	Mîba ge ǁnâi re matits ra ǂâi : Mā-amhes hâ Kaesara ǁguibasa māsa ? Mā-amhe tamas hâ ?
40022018	Ob ge Jesuba ǁîgu gāxaǃnâsiba ǂan , tsî ge mî : Tarexa go ra ǃâitsâ te , sa hînaxaǃnâgo ?
40022019	ǁGui-aimarisa ǁgau te . O gu ge ǁîba marisa ge ǁgau .
40022020	Ob ge ǁîgu ǃoa ge mî : Tarib dira īb tsî xoamâis tsîra ?
40022021	O gu ge ǁîb ǃoa ge mî : Kaesari dira komo . ǃNubaib ge ǁîgu ǃoa ge mî : Kaesara ǁnâi mā Kaesari di-e , tsî Eloba Elob di-e .
40022022	Tsî ǁnâu gu ge , o gu ge buru tsî ǁîba ǁnāxū , tsî ge bē .
40022023	ǁKhā tsēs ai gu ge Sadusegu , ǁō hâna xu khâi-i hâ tama ti ra mîga , ǁîb ǃoa hā tsî ǁîba dî
40022024	tsî ge mî : ǁKhāǁkhā-aotse , Moseb ra mî , khoeb ga ǁō , ǀgôanab ūhâ tama hîa , ob nî ǃgâsab âba ǁîb tarasa ǃgame , tsî nî ǃgâsaba suriba ǀkhī kaiba .
40022025	ǁNâi hû ǃgâsagu ge sida ǀkha ge hâ i . ǂGurob ge ǃgame tsî ge ǁō ; tsî suribab ūhâ tama hîab ge tarasa ǃgâsaba ge ǁnā .
40022026	ǁNās ǁkhās xase ǀgamǁîb , tsî ǃnonaǁîb , hûǁîb kōse .
40022027	ǀUnis ai hoagu khaoǃgâs ge taras ona ge ǁō .
40022028	Khâis ǃnâ ǁnâi , tarib , hûgu dib di taras ases nî ī , hoagu ge ǁîsa ūhâ i amaga ?
40022029	Ob ge Jesuba ǃeream tsî ǁîgu ǃoa ge mî : ǁHapu go ra , tsî go ǂan tama xoas tsî Elob ǀgaib ona .
40022030	Khâis ǃnân kom ǃgame tsî ǃgamehe tideo , tsîn kom Elob ǀhomǃgāgu ǀhommi ǃnâ hâgu khami nî īo .
40022031	Tsî go kha ǁō hân di khâis ǂama Elob xa sadu ǃoa mîhe hâsa khomai tama hâ , nēti ra mîba :
40022032	“ Tita ge Abrahammi di Elota , Isaki di Elota tsî Jakob di Elota . ” Elob kom ǁō hân di Elo tamao , tsîb kom a ûitsaman dio .
40022033	Tsî ǂnubidi ge ǁnâu , on ge ǁîb ǁkhāǁkhās ǂama ge ǃhuri .
40022034	Tsî Farisegu ge ǁnâu , Sadusegab go ǂganamǃnâ ǃkhaisa , o gu ge ge ǀhaoǀhaosen .
40022035	Tsî ǁîgu di ǀguib , ǂhanuǂansabeb ge ǃâitsâ bi tsî ge mî :
40022036	ǁKhāǁkhā-aotse , mâ mîmā-e a hoan xa kai ǂhanub ǃnâ ?
40022037	Ob ge Jesuba ǁîb ǃoa ge mî : “ ǃKhūb sa Elobats ge nî ǀnam sa ǂgaob hoab ǀkha , tsî sa ǀoms hoas ǀkha , tsî sa ǂâis hoas ǀkha . ”
40022038	ǁÎs ge ǂguro tsî hoan xa kai mîmāsa .
40022039	Tsî naus ǁîs ǀkha ǀguitikōs ge : “ Sa ǀgūkhoebats ge nî ǀnam sats ǁkhāts khami . ”
40022040	Nē ǀgam mîmāra ai gu ge ǂhanub hoab tsî kēbo-aogu ona ǂgāsen hâ .
40022041	Tsî Farisegu ge ǀhao , ob ge Jesuba ǁîga dî
40022042	tsî ge mî : Mati go ra ǂâi Xristub xa ? Tarib ôaba ? O gu ge ǁîba ǃeream tsî ge mî : Davib Ôab komo .
40022043	Ob ge ǁîgu ǃoa ge mî : Matib ǁnâi Daviba Gagab ǃnâ ǃKhūb ti ǂgai bi , tsî ra mî :
40022044	“ ǃKhūb ge ti ǃKhūb ǃoa ge mî : ǂNû ti amǀkhāb ǁôab tawa sa khākhoena ta nî ǂaiǃnaos sa ǂaira dis ase dīs kōse . ”
40022045	Davib ǁîba ǃKhūb ti ra ǂgaio , matib kha ǁîb ôa ?
40022046	Tsî khoe-i xare-i ge mî-i xawe-e ǃeream bi ǁoa ge i . Tsî khoe-i xare-i ge ǁkhāti ǁnā tsēsa xu ge hîtsâ tama i ǁîba xū-e dîsa .
40023001	ǃNubaib ge Jesuba ǂnubidi tsî ǁîb ǁkhāǁkhāsabegu tsîn ǃoa ǃhoa ,
40023002	tsî ge mî : Moseb di ǂnû-aiǃnaos ai gu ge xoaǂansabegu tsî Farisegu tsîga ra ǂnû .
40023003	Î du ǁnâi ǃkhōǀgaipe du nîse gu ga mîn hoana ǃkhōǀgaipe tsî dī , xawe ǁîgu sîsengu ǃoa tā dī ; mî gu ra , xawe gu dī tama xuige .
40023004	Tsî gu ge ǃgom taniǁoasa tanide ra ǃgae , tsî khoen ǃhōgu ai ra ǁgui , xawe gu ge ǁîde ǀkhunub âgu ǀkha tsâǀkhā ǂgao tama hâ .
40023005	Tsî ǁîgu sîsengu hoaga gu ge ra dī , khoen xa gu nî mûhese ; tsî gu ge ǁîgu ǂâiǂâiǂkhanirode ra ǂhabaǂhaba , tsî ǂomamǃgâgu ǁîgu saran diga ra kaikai .
40023006	Tsî gu ge ǂûǁaedi ǃnâ aiǂnûs tsî sinagogegu ǃnâ ǂguro ǂnûǃkhaisa ra ǀnam ;
40023007	tsî ǁkhāti tawedesa ǁamaxūǃkhaidi tawa , tsî Rabitse , Rabitse ti ǂgaikaisensa .
40023008	Xawe go ge sago Rabitse ti ǂgaikaisen tide . ǀGuib kom sago ǁkhāǁkhā-ao : Xristub , tsî go kom sago khoeǃgâguo .
40023009	Tsî go ge khoeb xareba ǃhūbaib ai Abotse ti mî tide . ǀGuib komo a sago di Î , ǀhommi ǃnâ hâba .
40023010	Tsî go ge ǁkhāti ǁKhāǁkhā-aotse ti ǂgaikaisen tide . ǀGuib kom a sago di ǁkhāǁkhā-ao : Xristuba .
40023011	Sago ǃnâ kaib ge nî sago di ǃoabasabe .
40023012	ǁÎ-aitsama ga ǀgapiǀgapisen-i ge nî ǃgamǃgamhe , tsî ǁî-aitsama ga ǃgamǃgamsen-i nî ǀgapiǀgapihe xui-ao .
40023013	Tsūba go xoaǂansabego tsî Farisego , sa hînaxaǃnâgo , khoen di ais aiǃâ gaosib ǀhommi diba ra ǂganam go . Sago kom ǂgâ tamao , tsî go kom ǂgâ kan ona ǂgâsa ra ǁkhae-o .
40023014	Tsūba go xoaǂansabego tsî Farisego , sa hînaxaǃnâgo , ǃoataradi omde ra hapu go , ǂomxase ǀgores di īsib ǃnâ . ǁNā-amaga go ge ǃnāǂamsa ǀgoraǃgâ-e nîra hō .
40023015	Tsūba go xoaǂansabego tsî Farisego , sa hînaxaǃnâgo , ǀgui ǂgomhoresa-e nî dīse hurib tsî ǃhūb tsîkha ra ǃgûmaǃnâ go ; tsî ī i kao , o go ge ǁî-e sago ǃgâ-ai ǃhonarisase ǀamo ǀaeb ôase ra dī .
40023016	Tsūba go ǂgī hân di daodaoba-aogo , hîa ra mîgo : Khoe-i ga tempeli tawa nūo , xū tama-i komo ; xawe tempeli di ǃhuniǀurib tawa ga nū-i , ǁî-i ge a ǀhapixa .
40023017	Gâre tsî ǂgī hâgo , mâba ǁnâi kai : ǃHuniǀuriba ? ǃHuniǀuriba ra khai tempela ?
40023018	Tsî : Khoe-i ga altars tawa nūo , xū tama-i komo ; xawe ǁguibas , ǁîs ai hâs tawa ga nū-i , ǁî-i ge a ǀhapixa .
40023019	Gâre tsî ǂgī hâgo , mâ-e ǁnâi kai : ǁGuibasa ? ǁGuibasa ra khai altarsa ?
40023020	ǁNā-amaga altars tawa ra nū-i kom altars tsî ǁîs ai hân hoan tawa ra nū-eo .
40023021	Tsî tempeli tawa ra nū-i kom ǁîb ǃnâ ǁan hâb tawa ra nū-eo .
40023022	Tsî ǀhommi tawa ra nū-i kom Elob trons tsî ǁîs ai ǂnôab tawa ra nū-eo .
40023023	Tsūba go xoaǂansabego tsî Farisego , sa hînaxaǃnâgo , mint-i , dil-i tsî komain-i ti ra ǂgaihe ǁhaon xa disiǁî-e ra mā , xawe ǃgomǃgomsan ǂhanub din , ǀgoras tsî ǀkhomxaǂgaosib tsî ǂgoms tsîna ra ǁnākhaogo . Nēna dī tsî i ge khoe-e nauna ǁnākhao tide .
40023024	ǂGī ǂgaeǂgui-aogo , ǀûitsibena ǁkhaeǂui tsî ǃnaina ra harago .
40023025	Tsūba go xoaǂansabego tsî Farisego , sa hînaxaǃnâgo , ǀgabis tsî ǃores tsîra di ǃaugasiba ra ǃanuǃanugo , xawe ǃnāb âra kom ǃnaris tsî ǂhanuoǃnâsib tsîn xa ǀoa hâo .
40023026	ǂGī Farisetse , aibe ǀgabis tsî ǃores tsîra di ǃnāba ǃanuǃanu îb ega ǃaugasib ona ǃanu .
40023027	Tsūba go xoaǂansabego tsî Farisego , sa hînaxaǃnâgo , ǃuriǃurihe hâ ǀhobaǀuigu , ǃauga îsase īgu , xawe ǃnāb ǃnâ ǁō hân di ǂkhōn tsî ǃanuoǃnâsib xa ǀoa hâgu khami īgo .
40023028	ǁNās ǁkhās khami go sago ona ǂhauǃnâse khoena ra ība , xawe go kom hînaxaǃnâsib tsî ǂhanuoǃnâsib xa ǀoa hâo .
40023029	Tsūba go xoaǂansabego tsî Farisego , sa hînaxaǃnâgo , kēbo-aogu di ǀhobade ǂnubikhâi , tsî ǂhauǃnân di ǂâiǂâiǀuide ani
40023030	tsî ra mîgo : Sige ga sige îgu di tsēdi ǃnâ hâ io , o ge ga kēbo-aogu di ǀaob ǃnâ ǁîgu ǀkha amǃnâxa tama hâ .
40023031	ǁNāti go ge sago ǃoagu aitsama ra ǃkhō-am , kēbo-aoga ge ǃgamgu di ôago a ǃkhaisa .
40023032	Sago ona ǁnâi sago îgu di ǀguiroba ǀoaǀoa .
40023033	Sa ǀaogo , sa ǃgain ôago , mati go kha nî ǀamo kāǁōsiba ǁhâxū ?
40023034	ǁNā-amaga mû , tita ge sadu ǃoa ra sî kēbo-aogu , gā-aigu tsî xoaǂansabegu tsîga . O du ge ǁîgu xa ǀnîga ǃgam tsî ǃgâu , ǀnîgu âga sinagogegu ǃnâ ǂnau , tsî ǃāsa xu ǃās ǃoa nî ǃgôaǃgon ,
40023035	sadu ǂamab nî hāse hoa ǂhanu-ai ǀaob , ǃhūbaib ai gere ǂnâxūheb , ǂhauǃnâ Abeli di ǀaoba xu , Saxariab , Baraxiab ôab , tempeli tsî altars ǁaegu ge ǃgamheb di ǀaob kōse .
40023036	Amase ta ra mîba go , nēn hoan nē ǃhaos ǂama nîra hā ǃkhaisa .
40023037	Jerusalemse , Jerusalemse , sas kēbo-aoga ra ǃgams tsî sas ǃoa sîhe hâga ra ǀuiǁhomse , matikō ǃnāde ta ge sa ôana ǀhaoǀhao ǂgao hâ i , anis ǁîs ôarona ǁgabokha âs ǃnâ ra ǀhaoǀhao khami , xawe du ge ǂgao tama ge i .
40023038	Mû , oms âdo du ge ǀkhaiǃnâse nîra ǁnāxūbahe .
40023039	Mîba du ta ra xui-ao : Nēsisa xu du ge mû te tide , mî du nîs kōse : ǀKhaeheb hâ ǃgoaxaba , ǃKhūb di ǀons ǃnâ .
40024001	Tsî Jesub ge ǂoa tsî tempela xu bēo , o gu ge ǁkhāǁkhāsabegu âba hā , tsî ǁîba tempeli di kuru-aiga ge ǁgau .
40024002	Ob ge Jesuba ǁîgu ǃoa ge mî : Mû go ra nēn hoana ? Amase ta ra mîba go : Nēpas kom ǀgui ǀuis tsîna naus ai ǁnāxūhe tideo , khôaǁnâhe tidesa .
40024003	Tsî ǀKheraǃhommi aib ge ǂnû , o gu ge ǁkhāǁkhāsabega ǁîb ǃoa ǀguri hā tsî ge mî : Mîba sige re , mâǁaen nēna nîra īsa , tsî mâs a saos sa hās tsî nē hâ ǁaeb ǀams disa ǃkhaisa .
40024004	Ob ge Jesuba ǃeream tsî ǁîgu ǃoa ge mî : Mûbasen re , î-i tā khoe-e ǂgaeǂhapu go .
40024005	ǂGuigu kom ti ǀons ǃnâ hā tsî nîra mîo : Xristuta ge tita ti ; tsî gu ge ǂguina nîra ǂgaeǂhapu .
40024006	Tsî torogu tsî torogomgu xa go nîra ǁnâu . Kō , î go tā ǃao re . Nēn hoan aibe nîra ī , xawen ge ganupe ǀam tama hâ .
40024007	Nē ǁaes ge nau ǁaes ǃoagu tsî nē gaosis ge nau gaosis ǃoagu nîra khâima tsî ǂhī ra ǀaesenaigu , ǃâtsūǀkhāgu tsî ǃhūǂgubigu tsîgu ǃkharaga ǃkhaidi ǃnâ nîra ī xui-ao .
40024008	Tsî nēn hoan ge tsûn di tsoatsoas ǀguise nîra ī .
40024009	ǃNubain ge sago tsūǀkhāb ǃnâ nîra māǁnâ , ǃgam tsî go ge hoa ǁaedi xa nîra ǁkhanhe , ti ǀons ǃaroma .
40024010	Tsî ǁnāǃnubain ge ǂguina nîra ǁgonǁgonǃnâhe , māǁnâgu tsî nîra ǁkhangu .
40024011	Tsî ǂgui ǂkhaba kēbo-aogu ge khâi tsî nîra ǂguina ǂgaeǂhapu .
40024012	Tsî ǂkhabasib nî ǂguiǂguisen amagab ge ǂguin di ǀnamma nîra ǃkhai .
40024013	Xawe ǀunis kōse ga mâhō-i ge nîra ǃgâiǃō .
40024014	Tsî ǃgâiǂhôas gaosib dis ge ǃhūbaib hoab ai nîra aoǁnâhe , hoa ǁaedi mîdansa ǃoa ; tsî ǁnāǃnubais ge ǀamsa nîra hā .
40024015	ǁGaidīb hîǀhurus dib , kēbo-aob Danieli ge ǁîb xa ǃhoaba du ga ǁnâi ǃanu ǃkhais tawa mûmâo , ( khomai ra-e a-i ǃgaoǃgâ ! ) :
40024016	ǃNubai an Judeab ǃnâ hâna ǃhommi ǃoa ǁhai .
40024017	Tsî oms ǂamǃnâb ai ga hâ-e , a-i tā ǁgôaxa , xū-e-i nî omsa xu ūbēse .
40024018	Tsî ǃhanab tawa ga hâ-e , a-i tā khaosǀkhābǀî oa , ǁî-i sarana nî ūbēse .
40024019	Tsî tsūba di ǀgamǀkhā hâdi tsî daisi radi tsîde ǁnā tsēdi ǃnâ .
40024020	ǀGore ǁnâi re , îs ǃhūs âdo tā saob tsî sâtsēs ai ī .
40024021	ǁNāǃnubai gu ge kai tsūǀkhāga nîra hâ , ǃhūbaib di tsoatsoasa xu nēsis kōse ge ī tama hâ iga , tsî ǁkhāti ī tidega .
40024022	Tsî ǁnā tsēdi ga ǃnubuǃnubuhe tama io , o i ge ǀgui khoe-i xare-e ga ǃgâiǃō tama i hâ , xawe ǃkhōǂuibasensan ǃaroma di ge nîra ǃnubuǃnubuhe .
40024023	ǁNāǃnubai i ga khoe-e sadu ǃoa mîo : Mû , nēpas kas , naupas kas hoasab ge Xristuba hâ , o du ge tā nî ǂgom .
40024024	ǂHumi Xristugu tsî ǂhumi kēbo-aogu tsîgu kom khâi tsî kai saodi tsî buruxa xūn tsîna nîra dīo , ī ǁkhā i kao , on ǃkhōǂuisaben tsîna nî ǂgaeǂhapuhes kōse .
40024025	Kō , aimîba du ta go .
40024026	Sadu ǃoan ga ǁnâi mîo : Mû ǃgaroǃhūb ǃnâb hâ , o du ge ǂoa tide . Mû , ǃnā-omdi ǃnâb hâ , o du ge ǂgom tide .
40024027	Napab , aiǂoasa xu ǀkhī tsî huriǂoas kōse ra ǃnâb khamis hās Khoen Ôab disa nîra ī xui-ao .
40024028	ǁŌ hâ xū-i hâpa , ǁnāpan kom ǃariǃkhāna ra ǀhao o .
40024029	ǁNātimîsi , tsūǀkhāb ǁnā tsēdi dib khaoǃgâs ge soresa nîra ǃkhae , ǁkhâb ge ǁîb ǂkhaiba mā tide , ǀgamirodi ge ǀhomma xu nîra ǁnā tsî ǀgaigu ǀhommi digu ge nîra gongonhe .
40024030	ǁNāǃnubais ge saos Khoen Ôab disa ǀhommi ai nîra ǂhai , tsî ǁnāǃnubai di ge ǃhūbaib di ǃhaodi hoade nîra ā , tsî Khoen Ôaba ǀhommi di ǀnanudi ai tsî kai ǀgaib tsî ǂkhaisib ǀkha ǃgoaxase nîra mû .
40024031	Tsîb ge ǀhomǃgāgu âba kai dom-e ūhâ ǀgapadas ǀkha nîra sîǂui ; o gu ge ǁîb di ǃkhōǂuibasensana nîra ǀhaoǀhao , haka ǂoade xu , ǀhommi di nē ǀamsa xu naus kōse .
40024032	Î du ǀnomahais tawa nē ǂkhō-e ǁkhāǁkhāsen : ǁÎs di ǂgonagu ga ǀom tsî ǂnarega hō , o du ge a ǂan , ǁkhunab ra ǀgū ǃkhaisa .
40024033	ǁNāti ǁkhāti sado ǂan re , nēn hoana du ga mûo , ǀgūseb dao-ams aiǃâ hâ ǃkhaisa .
40024034	Amase ta ra mîba du : Nē ǃhaos ge ǃgû-ī tide , nēn hoan nîra īs kōse .
40024035	ǀHommi tsî ǃhūbaib tsîkha ge nîra ǃgû-ī , xawe ti mîdi kom tātsē ǃgû-ī tideo .
40024036	Xawe ǁnā tsēs tsî iri tsîra xa i ge khoe-i xare-e ǂan tama , tsî ǀhomǃgāgu ǀhommi digu xawe gu a ǀū ; ti Îb ǀguib a ǂan .
40024037	Tsî Noaxi di tsēdi ǃnâ i ge ī khami , ǁnāti i ge ǁkhāti Khoen Ôab di hās ǃnâ nîra ī .
40024038	Tsî kai ǁgammi di tsēdi ǃnâ i ge ī khami , ǂû tsî ra āǃâ , ǃgame tsî ǃgameb ǃoa ra māǂuiǃâ , Noaxi ge arki ǃnâ ǂgâ tsēs kōse .
40024039	Tsîn ge mûǂan tama i , kai ǁgammi hā tsî hoana ge ūbēs kōse ; ǁnāti i ge ǁkhāti nîra ī Khoen Ôab di hās ǃnâ .
40024040	ǃNubai kha ge ǀgamkha ǃhanab ǃnâ nîra hâ ; ǀguib ge nîra ǃkhōǃoahe , tsî naub ge nîra ǁnāxūhe .
40024041	ǀGamra ge ǁkhamis ai nîra ǁkhami ; ǀguis ge nîra ǃkhōǃoahe tsî naus ge nîra ǁnāxūhe .
40024042	ǂKhaikari ǁnâi hâ , mâ iri aib nî sadu ǃKhūba hā ǃkhaisa du a ǀū xuige .
40024043	Î du nēsa ǂan , oms ǀhonkhoeb ga ǂan io , mâ tsuxuǃûiǁaeb aib nî ǃnari-aoba hāsa , ob ge ga ǃûi tsî oms âba khôaǂgâǃnâ kai tama i hâ .
40024044	ǁNā-amaga , sadu ona ǀhami hâ ; ǂâi tama du hâ iri aib Khoen Ôaba nîra hā xuige .
40024045	Mâba ǁnâi ǂgomǂgomsa tsî gā-ai ǃgāb , ǁîb ǀhonkhoeb ge oms din ǂama mâiba , ǁaeb aib nî ǁîna ǂûmāse ?
40024046	ǃGâiǃōb ge ǁnā ǃgāb , ǀhonkhoeb âb ga hāo , ǁnāti ra dīse nî hōheba .
40024047	Amase ta ra mîba du , ūb hâ xūn hoan ǂamab nîra mâi bi ǃkhaisa .
40024048	Xawe ǁnā ǂkhaba ǃgāb ga ǁîb ǂgaob ǃnâ mîo : Ti ǃKhūb hās kom go ǀhaweo ;
40024049	tsîb ga tsoatsoa , ǀhōsaǃgāgu âba ǂnausa , tsî ǃkhariǃkhō hâgu ǀkha ǂû tsî āsa ,
40024050	ob ge ǀhonkhoeb ǁnā ǃgāb diba , ǂan tamab hâ tsēs tsî ǀūb a-iri ai hā ,
40024051	tsî ǁîba ǂkhūǂkhū , tsî amǃnâs âba hînaxaǃnân ǀkha nî mā bi ; ǁnāpa kha ge āb tsî ǁaninǁgûb tsîkha nîra hâ .
40025001	ǃNubaib ge gaosib ǀhommi diba disi ǂkhamkhoedi khami nîra ī , ǁîdi ǃamamǀaede ū tsî dî-amaoba ge ǃgûǃoade .
40025002	Tsî korodi âdi ge ge gā-ai i , tsî korodi âdi ge ge gâre i .
40025003	Tsî gâredi ge ǁîdi ǃamamǀaede ū , tsî oli-e ǁîdi ǀkha ū tama ge i .
40025004	Xawe gā-aidi ge ǁîdi ǃamamǀaedi ǀkha oli-e ǁîdi xapadi ǃnâ ge ū .
40025005	Tsî dî-amaob ge ǀhaweo , o di ge hoade ǂomhî tsî ge ǁom .
40025006	Tsî tsuxuǃgâb aib ge ǂgaiba ge hā : Mû , dî-amaob ge ǃgoaxa ; ǂoa î so ǃgûǃoa bi , ti .
40025007	ǃNubai di ge ǁnā ǂkhamkhoedi hoade khâi tsî ǃamamǀaedi âde ge ǂhomi .
40025008	O di ge gârede gā-aidi ǃoa ge mî : Saso oli-i xa mā se re , sise ǃamamǀaedi ra ǀari xuige .
40025009	O di ge gā-aide ǃeream tsî ge mî : ǀNîsi i ge sise tsî saso tsîn ǃaroma ǂâu tide . ǃGû ǁamaxū-aon ǃoa , î so sī ǁamabasen re .
40025010	Tsî ǁama nîse di ǃgûgau hîab ge dî-amaoba ge hā ; o di ge ǂhomisen hâde ǁîb ǀkha ge ǂgâ ǃgameǁâus ǃoa , tsîs ge dao-amsa ge ǂganamhe .
40025011	Ega di ge nau ǂkhamkhoedi ona hā tsî ge mî : ǃKhūtse , ǃKhūtse , ǁkhowa-amba se re .
40025012	Xaweb ge ǃeream tsî ge mî : Amase ta ra mîba so , ǂanso tama ta hâ !
40025013	ǂKhaikari ǁnâi hâ re ; tsēs tsî iri Khoen Ôab nî hāǃnâba du a ǀū xuige .
40025014	Khoeb , ǃhūba ge doexūb khami i kom īo , tsî ǁîb ǃgāga ǂgai tsî ǁîb xūna ǁîga ge ǁnākhaobaba .
40025015	Tsîb ge ǀguiba koro talende ge mā , tsî nauba ǀgamra , tsî ǃnonaǁîba ǀguisa , mâb hoaba ǁîb a ǁkhāba ǀgausa ǃoa , tsîb ge ǁnātimîsi ge dāǁnâ .
40025016	Ob ge ǁnāb , koro talende ge māheba , ǃgû tsî ǁîdi ǀkha ǁamagu tsî ǀnî koro talende ge hō .
40025017	ǁNās ǁkhās xaseb ge ǁnāb , ǀgamra ge māheba ǀnî ǀgamra ge hō .
40025018	Xawe ǁnāb , ǀguisa ge māheb ge ǃgû tsî ǃhūb ǃnâ ge khaoǂgā si , tsî ǁnāti ǁîb ǀhonkhoeb di marisa ge sâu .
40025019	ǂOmxa ǁaeba ǁnās khaoǃgâb ge ǀhonkhoeb ǁnā ǃgāgu diba hā tsî ǃereamsa ge ǂgan .
40025020	Ob ge ǁnāb koro talende ge ǃkhōǃoaba hā , tsî ǀnî koro talende ūhā tsî ge mî : ǃKhūtse koro talendets ge tita ge mā ; kō , ǀnî koro talende ta ge ǁîdi ǀkha ge ǃoaǂui .
40025021	Ob ge ǀhonkhoeb âba ǁîb ǃoa ge mî : Aio , ǃgâi tsî îǂhôa ǃgātse , ǀoron ǂamats ge ǂgomǂgomsa i , o ta ǂguin ǂama nî mâi tsi : ǂGâ sa ǃKhūb di ǃgâiaǂgaob ǃnâ .
40025022	Ob ge ǁnāb ǀgam talendra ge ǃkhōǃoab ona hā , tsî ǁîb ǃoa ge mî : ǃKhūtse ǀgam talendrats ge tita ge mā ; kō , ǀnî ǀgam talendra ta ge ǁîra ǀkha ge ǃoaǂui .
40025023	Ob ge ǀhonkhoeb âba ǁîb ǃoa ge mî : Aio , ǃgâi tsî îǂhôa ǃgātse , ǀoron ǂamats ge ǂgomǂgomsa i , o ta ǂguin ǂama nî mâi tsi : ǂGâ sa ǃKhūb di ǃgâiaǂgaob ǃnâ .
40025024	Ob ge ǁnāb , ǀgui talensa ge ǃkhōǃoab ona hā tsî ge mî : ǃKhūtse ǂan tsi ta komo ǁkhō khoets a ǃkhaisao ; tsoro tamats hâpats kom ra ǃgao-o , tsî tsoroxū tamats hâpats kom ra ǀhaoǀhao-o .
40025025	O ta ge ǃao , tsî ǃgû tsî talends âtsa ǃhūb ǃnâ ge sâu . Kō , nēts ge sa-e ūhâ .
40025026	Ob ge ǀhonkhoeb âba ǃeream tsî ǁîb ǃoa ge mî : ǂKhaba tsî ǀopesa ǃgātse , ǂants ge ge i , tsoro tama ta hâpa ta ra ǃgao , tsî tsoroxū tama ta hâpa ta ra ǀhaoǀhao ǃkhaisa :
40025027	Ots ga ǁnâi ti marisa mariǂharugu-aoga mā hâ , tsî hā ta kao , o ta ga ti-e hōǃnâs ǀkha hō hâ .
40025028	ǁNâi ǁîba xu ūbē talendsa î disi talende ūhâba mā si .
40025029	Ūhâ-i hoa-i , ǁnā-i ge nî māhe , î-i ǃnāǂamse ūhâ ; xawe ūhâ tama hâ-i hoa-i ge , ū-i hâ-i ona nî ūxūhe xuige .
40025030	Î nē ǁkhoatsama ǃgāba aoǂui , ǃgâga hâ ǃkhaenab ǃoa , āb tsî ǁaninǁgûb tsîkha hâǃnâba .
40025031	Tsî Khoen Ôab ga ǁîb ǂkhaisib tsî ǁîb di ǃanu ǀhomǃgāgu hoagu ǀkha hā , ǃnubaib ge ǁîb ǂkhaisib di trons ai nîra ǂnû ;
40025032	tsî di ge hoa ǁaede ǁîb aiǃâ nîra ǀhaoǀhaohe tsîb ge ǁîna nîra ǀgoraǃā ǃûi-aob ra gūna pirina xu ǀgoraǃā khami ;
40025033	tsîb ge nîra mâi : Gūna ǁîb amǀkhāb ai , tsî pirina ǁîb ǁareǀkhāb ai .
40025034	ǃNubaib ge gao-aoba ǁîb amǀkhāb ai hân ǃoa nîra mî : Hā ti Îb xa ǀkhaehe hâdo , î du ǃhūbaib di ǃgaoǃgaohes aiǃâ du ǂhomibahe hā gaosiba ǀumi .
40025035	ǃÂ ta geo , o du kom gere ǂûmā teo ; ǁgâ ta geo , o du kom gere āsi teo ; ǃhaokhoe ta ge io , o du kom gere ǃkhōǂgā teo .
40025036	ǀŌǀkhā ta ge io , o du kom gere ana teo ; ǀaesen ta ge hâ io , o du kom gere sari teo ; ǃkhō-oms ǃnâ ta ge hâ io , o du kom gere sari teo .
40025037	ǃNubain ge ǁnā ǂhanu-aina ǃeream bi tsî nîra mî : ǃKhūtse mâ ǁae da kha satsa ǃâ hâse mû tsî gere ǂûmā tsi , tsî ǁgâ hâse tsî gere āsi tsi ?
40025038	Tsî mâ ǁae da kha ǃhaokhoese mû tsî gere ǃkhōǂgā tsi , tsî ǀōǀkhā hâse tsî gere ana tsi ?
40025039	Tsî mâ ǁae da kha ǀaesen hâse tsî ǃkhō-oms ǃnâ hâse mû , tsî gere sari tsi ?
40025040	Ob ge gao-aoba ǃeream , tsî ǁîn ǃoa nîra mî : Amase ta ra mîba du , ǀgui-i nē ti ǃgâsan xa ǂkhari-e du ga dība hâ-i hoa-e du kom tita ge dībao .
40025041	ǃNubaib ge ǁkhāti ǁareǀkhāb din ǃoa nîra mî : Tita xu bē , sa ǀâxarexuhe hâdo , ǀamoǀaeb ǁgâuab tsî ǁîb ǃgāga ǂhomibahe hâba ǃoa .
40025042	ǃÂ ta geo , o du kom ge ǂûmā te tama io , ǁgâ ta geo , o du kom āsi te tama ge io .
40025043	ǃHaokhoe ta ge io , o du kom ǃkhōǂgā te tama ge io , ǀōǀkhā ta ge io , o du kom ana te tama ge io , ǀaesen tsî ǃkhō-oms ǃnâ ta ge hâ io , o du kom ge sari te tama io .
40025044	ǃNubain ge ǁîn ona ǃeream tsî nîra mî : ǃKhūtse mâ ǁae da kha satsa ǃâ hâse , tsî ǁgâ hâse tsî ǃhaokhoese , tsî ǀōǀkhā hâse , tsî ǀaesen hâse , tsî ǃkhō-oms ǃnâ hâse mû , tsî ge ǃoaba tsi tama i ?
40025045	ǃNubaib ge ǁîna ǃeream tsî nîra mî : Amase ta ra mîba du , ǀgui-i nē hoan xa ǂkharin di-e du ga dība tama hâ-i hoa-e du kom tita dība tama ge io .
40025046	On ge ǁîna ǀamo ǁkharab ǃoa nîra ǃgû , xawe ǂhanu-aina ǀamo ûib ǃoa .
40026001	Tsî i ge ge ī , Jesub ge nē mîdi hoade ǃhoatoao , ob ge ǁîb ǁkhāǁkhāsabegu ǃoa ge mî :
40026002	ǂAn go ge a , ǀgam tsēra khaoǃgâb Pasxaba nî hâsa , ob ge Khoen Ôaba ǃgâuhe nîse nîra māǁnâhe .
40026003	ǃNubai gu ge ǀgapipristergu , xoaǂansabegu tsî ǁaes di kaigu tsîga ǀgapipristeri , Kajafab ti ra ǂgaiheb oms ǃnâ ge ǀhao .
40026004	Tsî ge ǀapeǀape , Jesuba gu nî gāxaǃnâsib ǀkha ǃkhō tsî ǃgamse .
40026005	Xawe gu ge ge mî : Î ge ǁîsa tā kaitsēs ai dī , îb tā ǂkhupiba ǁaes ǃnâ hā .
40026006	Tsî Jesub , Betanis tawa Simonni , ǃomamaxab di oms ǃnâ hâ
40026007	hîas ge tarasa , alabas xaparos , nardub ǃgâihamxū-i hâǃnâs ǀkha ǁîb ǃoa hā , tsî tāb tawab ǂnôa hîa ǁîb danas ai ge ǂnâǂui .
40026008	Tsî ǁîb ǁkhāǁkhāsabegu ge mûo , o gu ge ǀara tsî ge mî : Tarebe hîǀhuru-e kha nē-e ?
40026009	Nē ǃgâihamxū-i kom ga ǀgapiǀgause ǁamaxūhe tsî mari-e ga ǀgâsana māhe hâo .
40026010	Tsî Jesub ge ǂan , ob ge ǁîgu ǃoa ge mî : Tarexa go ǁnâi nē tarasa ra ǂhani . ǃGâi sîsennas kom tita go dībao .
40026011	ǀGâsana du hūkaǀgui sadu ǀkha ūhâ , xawe tita du kom hūkaǀgui ūhâ tamao .
40026012	Nē ǃgâihamxūbas go ti soros ai goro ǂnâ khaisas kom ǁîsa ti ǁkhōhes di aiǂhomis ase goro dīo .
40026013	Amase , ta ra mîba du , mapa ǀguis ga nē ǃgâiǂhôasa aoǁnâhe ǃhūbaib hoab ai , ǁnāpa i nîra ǁkhāti ǁîs goro dīs xa ǃhoahe , ǁîs di ǂâiǂâisensa ǃoasa .
40026014	ǃNubaib ge ǀguib disiǀgamǀagu dib , Judab , Iskarioǁîb ti ra ǂgaiheba ǀgapipristergu ǃoa ǃgû
40026015	tsî ge mî : Tare-e go nî mā te , ǁîba ta ga māǁnâ go-o ? O gu ge ǁîba ǃnonadisi maride ge ǁgui-aiǃâ .
40026016	Ob ge ǁnā ǁaeba xu ǃgâi ga ǁaeba ge ôa , māǁnâ bib nîse .
40026017	Tsî ǂguro tsēs ǀkhuruǀkhuruhe tama peregu dis ai gu ge ǁkhāǁkhāsabega Jesub ǃoa hā , tsî ǁîb ǃoa ge mî : Mapa ge nî ǁāǁāba tsi Pasxaǂûsa , tits ra ǂgao ?
40026018	Ob ge ge mî : ǃGû ǃāsa ǃoa , î ǂanǂansab tawa sī , î mîba bi : ǁKhāǁkhā-aob ra mî , ti ǁaeb ge go ǀgū , o ta ge sats tawa nî Pasxaba dī , ti ǁkhāǁkhāsabegu ǀkha .
40026019	O gu ge ǁkhāǁkhāsabega Jesub go mîmā gu khami ge dī , tsî Pasxaba ge ǂhomi .
40026020	Tsî ǃui-i geo , ob ge disiǀgamǀagu ǀkha ge ǂnû .
40026021	Tsîb ge ǂû gu ra hîa ge mî : Amase ta ra mîba go , ǀguib sago dib ge nîra ǀapexū te .
40026022	O gu ge kaise ǃoa , tsî mâb âgu hoaba ǁîb ǃoa ge mîtsoatsoa : Tita kha ǁî ta , ǃKhūtse ?
40026023	Ob ge ǃeream tsî ge mî : Tita ǀkha ǃomma ǃores ǃnâ ra ǂgāb , ǁîb ge ǁnāb tita nîra ǀapexūba .
40026024	Khoen Ôab ge ǁîb xa xoahe hâ khami ra ǃgû , xawe tsūba bi ǁnā khoeb , ǁîb xab Khoen Ôaba nîra ǀapexūheba . ǁNā khoeb ge ga ǃgâibahe , tātsēb ga ǃnae tama hâo .
40026025	Ob ge Judab , ǁîba nîra ǀapexūba ǃeream tsî ge mî : Tita kha ǁî ta , Rabitse ? Ob ge ǁîb ǃoa ge mî : Sats go mî .
40026026	Tsî ǂû gu ra hîab ge Jesuba pereba ū , ǀkhae , khôa bi , ǁîb ǁkhāǁkhāsabega mā tsî ge mî : Ū î go ǂû , nēs ge ti sorosa .
40026027	Tsî ǀgabisa ū tsîb ge gangan , ǁîga mā tsî ge mî : Hoago ǁîs ǃnâ ā ;
40026028	nēb ge ti ǀaob ǀasa ǃgaeǀhaos dib , ǂguin ǃaroma ǁoren ǀûbasa ǃoa ra ǂnâxūheba .
40026029	Tsî ta ra mîba go , nēsisa xu ta tātsē ǂauxûiǂûhais di ǂû-i xa ā tidesa , ǀasase ta nî ǁî-e sago ǀkha gaosib , ti Îb dib ǃnâ ā tsēs kōse .
40026030	Tsî gangantsanasa ǁnae , tsî gu ge ǀKheraǃhommi ǃoa ge ǃgû .
40026031	ǃNubaib ge Jesuba ǁîgu ǃoa ge mî : Sago hoago ge nē tsuxub ǃnâ tita tawa nî ǁgonǁgonǃnâsen , xoahe hâ xui-ao : ǃÛi-aoba ta nîra ǂnau , on ge gūna nîra ǀgaruǀgaruhe .
40026032	Xawe ti khâis khaoǃgâ ta nîra ai-aiba go Galileab ǃoa .
40026033	Ob ge Petruba ǃeream , tsî ǁîb ǃoa ge mî : Tsî gu ga hoaga sats tawa ǁgonǁgonǃnâsen , xawe ta ge tita ǁgonǁgonǃnâsen tide .
40026034	Ob ge Jesuba ǁîb ǃoa ge mî : Amase ta ra mîba tsi , nē tsuxub ǁkhāb ǃnâts kom anib di ās aiǃâ ǃnona ǃnāde tita nîra ǀūxūo .
40026035	Ob ge Petruba ǁîb ǃoa ge mî : Tsî sats ǀkha ta ga ǁō , xawe ta ge tātsē ǀūxū tsi tide . ǁNās ǁkhās xase gu ge nau ǁkhāǁkhāsabegu hoagu ona ge mî .
40026036	ǃNubaib ge Jesuba ǁîgu ǀkha Getsemane ti ra ǂgaihe ǃhanab tawa sī tsî ǁkhāǁkhāsabegu ǃoa ge mî : Nēpa ǂnû re , ǁnāpa ta nî sī ǀgores kōse .
40026037	Ob ge Petrub tsî ǀgam Sebedeub ôakha ūsao , tsî ge ǃoa tsî ǀkhūtsoatsoa .
40026038	ǃNubaib ge ǁîgu ǃoa ge mî : Ti ǀoms ge ǃoa hâ ǁōb kōse ; hâ nēpa , î tita ǀkha ǂkhaikari hâ !
40026039	Tsî ǂkhariroseb ge ǃgûo , ob ge ǁîb ais ai ǁnā , tsî ǀgore tsî ge mî : Abotse , īǁkhā i kao , as nē ǀgabisa tita ǃgû-īǀkhā re ; xawe tita ra ǂgao khami tama , tsî sats ra ǂgao khami .
40026040	Ob ge ǁkhāǁkhāsabegu ǃoa hā , tsî ǁom hâse ge hō gu tsî Petrub ǃoa ge mî : ǀGui iri xaweba go ǁnâi tita ǀkha ǂkhaikari a hâ ǁoa ?
40026041	ǂKhaikari hâ î ǀgore re , î go tā ǃâitsâb ǃnâ ǂgâ ; gagas a māsenxa , xawes ge ǁgansa a ǂkhabusa .
40026042	ǁKhawab ge ǀgamǁî ǃnās ai ǀgoreǃgû tsî ge mî : Abotse , īǁoa i kao , nē ǀgabis nî ǃgû-īǀkhā tesa , tsî ta ǁnâi nî ā sisa , as sa ǂâisa ī re .
40026043	Ob ge hā , tsî ǁkhawa ǁom hâse ge hō gu , ǁîgu di mûdi ge ǂoms xa dāhe amaga .
40026044	Ob ge ǁîga ǁnāxū , tsî ǁkhawa ǃnonaǁî ǃnās ai ge ǀgoreǃgû , ǁkhā mîde mî tsî .
40026045	ǃNubaib ge ǁîb ǁkhāǁkhāsabegu ǃoa hā , tsî ǁîgu ǃoa ge mî : ǃAruǀî ǁom î go sâ ; mû , iri ge go ǀgū tsî Khoen Ôab ge ǁore-aon ǃomǁae nîra māǁnâhe .
40026046	Khâi î go ǃgû ; kō , tita ra ǀapexūb a ǀgū xuige .
40026047	Tsî ganupeb ra ǃhoa hîa , mû , ob ge Judab , disiǀgamǀagu di ǀguiba ge hā , tsî kai ǂnubis , gôagu tsî haigu tsîna ūhâs , ǀgapipristergu tsî kaigu ǁaes digu xa go sîhes ge ǁîb ǀkha ge hā .
40026048	Tsî ǁîba ra ǀapexūb ge ǁîna sao-e mā tsî ge mî : ǁOa ta nîb ge ǁîba ; ǁîba ǃkhō !
40026049	Ob ge ǁnātimîsi Jesub tawa sī tsî ge mî : Tawede tsi ta ra Rabitse , tsî ge ǁoa bi .
40026050	Ob ge Jesuba ǁîb ǃoa ge mî : Khoetse , mâs ǃoats ǁnâi satsa go hā ? ǃNubai gu ge sī tsî ǃomga Jesub ai ǁgui tsî ge ǃkhō bi .
40026051	Tsî mû , ǀguib Jesub ǀkha hâgu dib ge ǃomma ǀhōǂui , gôab âba ǂgaeǂui tsî ǀgapipristeri di ǃgāba ǂnau tsî ǁîb ǂgaesa ge ǂnauǁnâ .
40026052	ǃNubaib ge Jesuba ǁîb ǃoa ge mî : ǂGā-oa sa gôaba ǁîb di ǃkhais ǃnâ ; gôaba ra ū-i hoa-i gôab ǀkha nî hîǀhuruhe xuige .
40026053	ǂÂi tamats kha hâ , ti Îba ta nēsi ǂgaiǀî ǁkhā ǃkhaisa , ob ga disiǀgamǀasa ǃnā hâ legiungu ǀhomǃgāga mā te ?
40026054	Mati di kha xoade nî ǀoaǀoahe , nēti nîra ī , ti ra mîde ?
40026055	ǁNā iri ǃnâb ge Jesuba ǂnubidi ǃoa ge mî : ǃGam-aob ǃoas khami du go ǂoaxa gôagu tsî haigu tsîn ǀkha , tita du nî ǃkhōse ; tsēkorobe ta ge sadu ǀkha tempeli ǃnâ ǂnû , tsî gere ǁkhāǁkhā , xawe du ge ǃkhō te tama hâ i .
40026056	Xawes ge nēs hoasa ge ī , kēbo-aogu di xoadi nî dīǀoaǀoahese . ǃNubai gu ge ǁkhāǁkhāsabegu hoaga ǁîba ǁnāxū tsî ge ǃhū .
40026057	Tsî Jesuba ge ǃkhōgu ge ǁîba ǀgapipristeri Kajafab , ǁîb tawa xoaǂansabegu tsî kaigu tsîgu ǀhaoǀhaosen ge hâ ib ǃoa ge ūsī .
40026058	Tsîb ge Petruba ǁîba ǃnūseba xu ge sao , ǀgapipristeri di ai-ommi kōse ; tsî ǂgâ , tsîb ge ǃgān tawa ge ǂnû , ǀamsab nî mûse .
40026059	Tsî ǀgapipristergu , kaigu tsî ǀapeǀhaos hoas ge ǂkhaba ǀhûǀguitimî-e Jesub ǃoagu ge ôa , mati gu nî ǁîba ǃgamsa , xawe gu ge hō tama ge i .
40026060	Tsî ǂgui ǂkhaba ǀhûǀguitimî-aogu ge hā , xawe gu ge hō tama ge i . O kha ge ǀunis ai ǀgam ǀhûǀguitimî-aokha hā
40026061	tsî ge mî : Nēb ge ge mî : ǁKhā ta a , Elob di tempela khôaǁnâ , tsî ǁîba ǃnona tsēdi ǃnâ omkhâisa .
40026062	Ob ge ǀgapipristera khâi , tsî ǁîb ǃoa ge mî : Xū-ets ǁnâi ǃeream tama hâ ? Mâsa gu nēga sats ǃoagu ra ǀhûǀguitimî ?
40026063	Xaweb ge Jesuba ge ǃnō . Ob ge ǀgapipristera ǃeream , tsî ǁîb ǃoa ge mî : Ûitsama Elob tawa ta ra nūba tsi , sigets nî mîba ǃkhaisa , īsets satsa Xristu Elob Ôa ǃkhaisa .
40026064	Ob ge Jesuba ǁîb ǃoa ge mî : Sats go mî . O ta ra mîba du : Nēsisa xu du ge Khoen Ôaba amǀkhāb Elob ǀgaib dib tawa ǂnôase , tsî ǀhommi di ǀnanudi ai ǃgoaxase nî mû .
40026065	ǃNubaib ge ǀgapipristera ǁîb sarana ǀkhauǃā , tsî ge mî : Elobab kom go ǃkhāǃkhāo . Mâ ǀhûǀguitimî-e ge kha ǃaruǀî ǂhâba hâ ? Mû , nēsi go kom ǁîb ǃkhāǃkhāsa go ǁnâuo .
40026066	Mati go ra ǂâi ? O gu ge ǃeream tsî ge mî : ǁŌbab kom anu hâo .
40026067	ǃNubai gu ge ǁîb ais ǃnâ ǂara , tsî ge ǁapu bi , tsî gu ge nauga ǂnau bi
40026068	tsî ge mî : Kēboba ge , Xristutse , tarib asa , satsa go ǂnauba ?
40026069	Tsîb ge Petruba ǃauga ai-ommi ǃnâ ge ǂnôa i ; os ge ǀgui ǃgāsa ǁîb ǃoa hā tsî ge mî : Sats on kom Jesub Galileaǁîb ǀkha ge hâ io .
40026070	Ob ge ǁîba hoan aiǃâ ǀoa tsî ge mî : ǀŪ ta a , tare-es ra mîsa .
40026071	Tsî aiǁāba xub ra ǂoa hîas ge ǀnîsa ǁîba mû , tsî ǁnāpa hân ǃoa ge mî : Nēb kom Jesub Nasareǁîb ǀkha ge hâ io .
40026072	Ob ge ǁkhawa nūs ǀkha ǀoa tsî ge mî : ǂAn tama ta hâ khoeb komo .
40026073	Tsî ǂkharirose nēs khaoǃgân ge ǁnāpa mâna hā tsî Petrub ǃoa ge mî : Amase , sats on ge ǁîb ditsa ; sa gowab kom ǁkhāti ra ǂhaiǂhaiǃgâ tsio .
40026074	ǃNubaib ge ǀâxarexūsen tsî ge nūtsoatsoa : ǂAn tama ta hâ khoeb komo ti . Tsî ǁnātimîsib ge aniba ge ā .
40026075	Ob ge Petruba Jesub mîs xa ge ǂâi , ǁîb ǃoab gere mîsa : Anib di ās aiǃâts ge tita ǃnona ǃnāde nîra ǀūxū . Ob ge ǃaugab ǃoa ǂoa , tsî ause gere ā .
40027001	Tsî ǃnauǁgoaga i geo , o gu ge hoa ǀgapipristergu tsî ǁaes di kaigu tsîga ǀapeǀhaosa ge dī , ǁîba gu nî ǃgamse .
40027002	Tsî ǁîba ǃgae tsî gu ge ūsī , tsî Pontiub Pilatub ǃāǃkhōmâi-aoba ge māǁnâ bi .
40027003	Ob ge Judab , ǁîba ge ǀapexūba , ǀgoraǃgâheb ge ǃkhaisab ge mûo , ǃhausen , tsî ǃnonadisi maride ǀgapipristergu tsî kaigu ǃoa ūhā
40027004	tsî ge mî : ǁOre ta go , ǀhapio ǀaoba ta go ǀapexū ǃkhais ǀkha . O gu ge ǁîga ge mî : Tare-e ge kha sige ǁae hâ ? Sats kom nî mûbaseno .
40027005	Ob ge maride tempeli ǃnâ aoǂgā , ǃgûbē tsî ge sī ǂgāsen .
40027006	O gu ge ǀgapipristerga maride ū tsî ge mî : Mā-amhe tama i kom hâo , ǁîde ǁguibas ǂgaes ǃnâ aoǂgāsa , ǀaomaris a amaga .
40027007	Tsî ǀapeǀhaosa dī tsî gu ge sūǂnubi-aob di ǃhanaba ge ǁama , ǃgûkhoen nî ǁîb ǃnâ ǁkhōhe ǃkhaib ase .
40027008	ǁNā-amagab ge ǁnā ǃhanaba ǀaoǃhanab ti nētsēs kōse ra ǂgaihe .
40027009	ǃNubais ge mîs kēbo-aob Jeremiab disa ge ǀoa , nēti ra mîba : Tsî gu ge ǃnonadisi maride ge ū , nēs ge ǀgaus ǃgôahe geb dis , ǁîs ǀkhab ge Israeli ôan xa ǃgôahesa ;
40027010	tsî gu ge ǁîde sūǂnubi-aob di ǃhanab ǃaroma ge mā , ǃKhūb ge tita mîmās ǁkhās xase .
40027011	Tsî Jesub ge ǃāǃkhōmâi-aob aiǃâ mâihe , ob ge ǃāǃkhōmâi-aoba dî bi , tsî ge mî : Jodeǁîn gao-aotsa kha satsa ? Ob ge Jesuba ge mî : Sats ra mî .
40027012	Tsî ǀgapipristergu tsî kaigu tsîgu xab ge ǀhapiǀhapiheo , ob ge xū-i xare-e ǃeream tama ge i .
40027013	ǃNubaib ge Pilatuba ǁîb ǃoa ge mî : ǁNâu tamats hâ , matikōse gu ra ǀhapimā tsi ǃkhaisa ?
40027014	Xaweb ge ǀgui mî-i tsîna ǃeream bi tama ; ob ge ǃāǃkhōmâi-aoba kaise ge buru .
40027015	Tsî Pasxaǁâus di ǁaeb aib ge ǃāǃkhōmâi-aoba ǁnaeti ge hâ i , khoena ǀgui ǃkhōsab , ǁîn ra ǂgaob hoaba xūbasa .
40027016	Tsî gu ge ǁnā ǁaeb ai ǂanǂansa ǃkhōsab , Barabab ti ra ǂgaiheba ge ūhâ i .
40027017	Tsî ǁîn ge ǀhao , ob ge Pilatuba ǁîn ǃoa ge mî : Mâba ta nî xūba dusa du ra ǂgao ? Barabab Jesuba , tamas ka io Xristub ti ra ǂgaiheba ?
40027018	ǁÎb ge ǂan i xui-ao , suriba xun go māǁnâ bi ǃkhaisa .
40027019	Tsî ǀgoraǃgâǃnaos aib ǂnôa hîas ge taras âba ǁîb ǃoa sî tsî ge mî : Xū-i ǃnâ xawe satsa nē ǂhauǃnâb ǀkha tā ǁae , ǁîb ǃaroma ta nētsē ǁhapos ǃnâ kaise go tsâ xuige .
40027020	Xawe gu ge ǀgapipristergu tsî kaigu tsîga ǂnubide ge ǀapeǃnâ Barababan nî ǂganbasense , îb Jesuba ǃgamhe , ti .
40027021	Ob ge ǃāǃkhōmâi-aoba ǃeream , tsî ǁîna ǃoa ge mî : Mâb nē ǀgamkha diba ta nî xūba du , sa du ra ǂgao ? On ge : Barabab , ti ge mî .
40027022	Ob ge Pilatuba ǁîna ge mîǀî : Mati ta ǁnâi Jesub , Xristub ti ra ǂgaiheb ǀkha nî dī ? On ge hoana ǁîb ǃoa : ǃGâu kai bi ! ti ge mî .
40027023	Ob ge ǃākhōmâi-aoba ge mî : Mâ ǂkhaba-eb ǁnâi dī hâ ? On ge ǃnāǂamsase ǂgai , tsî : ǃGâu kai bi ! ti ge mî .
40027024	Tsî Pilatub ge mûo , xū-eb sîsenǂui tama tsî ǃaruǀî kai ǂkhupib ra hā ǃkhaisa , ob ge ǁgam-e ū tsî ǂnubis aiǃâ ǁānǃom , tsî ge mî : ǀHapio ta a tita nē ǀaob tawa ; sadu kom nî mûbaseno .
40027025	Os ge ǁaes hoasa ǃeream tsî ge mî : Ab ǀaob âba sida tsî sida ôan ǂama hā !
40027026	ǃNubaib ge ǁîna Barababa ge xūba ; tsîb ge Jesuba ǂnau kai , tsî ge māǁnâ bi ǃgâuheb nîse .
40027027	O gu ge ǃāǃkhōmâi-aob di torokhoega Jesuba ǀgoraǃgâ-ommi ǃnâ ūsī , tsî toroǂnubis hoasa ǁîb ǂnamipe ge ǀhaoǀhao .
40027028	Tsî ǂgaeǂuiǀkhā bi gu geo , o gu ge purpur anaǂamxūba ge ǂgaeǂgā bi ,
40027029	tsî ǁkhūkronsa ǂgapu tsî ǁîb danas ai ǂnûi si , ǂāba ǁîb amǀkhāb ǃomǁae mā bi , ǁîb aiǃâ ǃhonǁgoa , ǃhō bi tsî ge mî : Tawede tsi ge ra , Jodeǁîn gao-aotse !
40027030	Tsî ǂara-ai bi tsî gu ge ǂāba ū , tsî ǁîb danas ai ge ǂnau .
40027031	Tsî ǃhō bi gu ge , o gu ge ǁîb anaǂamxūba ǁhû bi , tsî ǁîb sarana ǂgaeǂgā bi , tsî ge ǂgaeǂguiǂui bi ǃgâuheb nîga .
40027032	Tsî ǂoa gu ra hîa gu ge khoeb Kireneǁîb , Simonni ti ra ǂgaiheba ge hō ; ǁîba gu ge ǁgari , îb ǁîb ǃgâuhaiba tani ǃkhaisa .
40027033	Tsî Golgota ti ra ǂgaihe tsî danaǂkhōs ǃās , ti ra ǂnûiǃkhunihe ǃkhais tawa gu ge sīo ,
40027034	o gu ge ǀkhuru xûib , tsabab ǀkha habahe hâba ge āsi bi ; tsî tsâtsâb ge , ob ge ā ǂgao tama ge i .
40027035	Tsî ǃgâu bi gu ge , o gu ge ǁîb sarana ge ǀgoraǃāgu , ǂnōgusa ao tsî , kēbo-aob xa mîhe hâs nî ǀoase : “ Ti sarana gu ge ǀgoraǃāgu , tsî ti anaǂamxūb ǂama gu ge ǂnōgusa ge ao . ”
40027036	Tsî gu ge ǁnāpa ǂnû tsî ǁîba gere ǃûi .
40027037	Tsî gu ge ǁîb danas ǂamǃnâ ǀhapimāhes âb di xoamîsa ge ǂgāmâi : Nēb ge Jesub , Jodeǁîn di Gao-aoba , ti .
40027038	ǃNubai kha ge ǀgam ǃgamaokha ǁîb ǀkha ge ǃgâuhe ; ǀguiba amǀkhāb ai tsî nauba ǁareǀkhāb ai .
40027039	Tsî ǃgû-īǀkhā ran ge ǁîba ǃkhāǃkhā tsî ǃnabindana ,
40027040	tsî gere mî : Sats tempela ra khôaǁnâts , tsî ǃnona tsēdi ǃnâ ǁîba ra omkhâitsa , ǁî-aitsama huisen , Elob Ôats kao , î ǁgôaxa ǃgâuhaiba xu !
40027041	ǁNās ǁkhās xase gu ge ǀgapipristergu , xoaǂansabegu tsî kaigu tsîga ǃhō bi , tsî ge mî :
40027042	Naunab ge gere ore , ob ǁî-aitsama a oresen ǁoa . Israeli gao-aob kao , ab nēsi ǃgâuhaiba xu ǁgôaxa , o da ge nî ǂgom bi .
40027043	Elob aib ge ge hana mûmâinǃgâ ; ǂgaob kao , nēsi ore bi ; Elob Ôata ge , tib ge mî xuige .
40027044	ǁKhā xū-e kha ge ǃgamaokha , ǁîb ǀkha go ǃgâuhekha ona ge ǁam bi .
40027045	Tsî ǃnaniǁî ira xub ge ǃkhaenaba ǃhūbaib hoab ai ge hā , khoeseǁî iri kōse .
40027046	Tsî khoeseǁî nî ī iri aib ge Jesuba kai dommi ǀkha ǂgai tsî ge mî : Eli , Eli , lama sabaxtani ? ǁNās ge : Ti Elotse , ti Elotse , tarexats go ǁnāxū te ?
40027047	Tsî ǁîn ǁnāpa mân ge ǁnâu , on ge : Nēb kom Eliaba ra ǂgaio , ti ge mî .
40027048	Ob ge ǀguib ǁîn diba ǁnātimîsi ǃkhoe , sponsa ū , ǀkhuru xûib ǀkha ǀoaǀoa si , ǂāb ai ǃkhāmâi si , tsî ge āsi bi .
40027049	O gu ge nauga ge mî : ǀÛ re , î ge kō , iseb Eliaba hā tsî nî ore bi ǃkhaisa .
40027050	ǃNubaib ge Jesuba ǁkhawa kai dommi ǀkha ǂgai tsî gagasa ge mā .
40027051	Tsî mû , ǂgāmâisab tempeli dib ge ǀgapiseba xu ǃnagab kōse ge doaǃā ; tsîb ge ǃhūba ge ǀkhū , tsî di ge ǃhaode ge ǂari ;
40027052	tsî di ge ǀhobade ge ǁkhowa-amhe , tsî di ge ǂgui sorodi ǁom ge hâ i ǃanun dide ge khâi .
40027053	Tsî ǀhobade xu ǂoa tsîn ge ǁîb khâis khaoǃgâ ǃanu ǃās ǃnâ sī , tsî ǂguin tawa ge ǂhaiǂhaisen .
40027054	Tsî kaidisigu danakhoeb tsî ǁîb ǀkha Jesuba gere ǃûigu ge ǃhūǂguwib tsî ǃnae gona mûo , o gu ge kaise ǃao tsî ge mî : Amase nēb kom Elob Ôa go io .
40027055	Tsî di ge ǁnāpa ǂgui tarade ge hâ i ǃnūseba xu ra ǃgapade , Jesuba Galileaba xu sao tsî gere ǃoabade .
40027056	ǁÎdi ǃnâ ge hâ idi ge : Maria Magdalenas , Marias Jakobub tsî Joseb tsîkha îs tsî Sebedeub ôakha îs tsîde .
40027057	Tsî ǃui i geo , ob ge ǃkhū hâ khoeb Arimateaǁîb , Jose ti ǀon hâb , ǁkhāti Jesub di ǁkhāǁkhāsabe ge iba ge hā .
40027058	Nēb ge Pilatub tawa Jesub di sorosa ge sī ǂgan . ǃNubaib ge Pilatuba ge mîmā , îb sorosa māhe .
40027059	Ob ge Joseba sorosa ū tsî ǃanu , ǃuri ǃkhaib ǃnâ ge ǃgamiǂgā si ,
40027060	tsî ǁîsa ǁîb di ǀasa ǁaos , ǃhaob ǃnâb ge ǃnamǂui kais ǃnâ ge ǁgui tsî kai ǀuisab ge dao-ams ǀhobas dis aiǃâ gariǂgano , ob ge ge ǃgû .
40027061	Tsî ra ge ǁnāpa Maria Magdalenas tsî nau Marias tsîra ge hâ i , ǀhobas ǃoagu ǂnôase .
40027062	Tsî sao ra tsēs , ǂhomisentsēs khaoǃgâ hâs ai gu ge ǀgapipristergu tsî Farisegu tsîga Pilatub tawa ǀhaoǀhaosen
40027063	tsî ge mî : ǃKhūtse ǂâiǂâisen ge go , nē ǀhôagaob ge ganupeb ûitsama hîa mî mîsa : ǃNona tsēdi khaoǃgâ ta ge nîra khâi .
40027064	Mîmā ǁnâi re , ǀhobas nî ǃûihesa ǃnonaǁî tsēs kōse , î gu tā ǁîb ǁkhāǁkhāsabega ǀnîsi tsuxub ǃnâ hā , tsî ǁîba ǃnari tsî ǁaes ǃoa : ǁŌ hâna xub kom go khâio , ti mî , îb tā ǀuni ǂgaeǂhapuba ǂgurob ǃgâ-ai kai .
40027065	Ob ge Pilatuba ǁîgu ǃoa ge mî : Nē go ǃûisa ūhâ . ǃGû î ǃûi kai si , ǂan go a khami .
40027066	O gu ge ǃgû tsî ǀhobasa ge ǃûi , ǃûis hâ xawe ǁkhādi ǀuisa ǁgâiǂganam tsî .
40028001	Tsî sâtsēs khaoǃgâ , ǂguro tsēs wekheb dis di ǁgoas ge ǃnâtsoatsoa ǃnubai ra ge Maria Magdalenas tsî nau Marias tsîra ge sī , ǀhobasa nî kōse .
40028002	Tsî mû , kai ǃhūǂguwib ge ge ī ; ǃKhūb di ǀhomǃgāb ge ǀhomma xu ǁgôaxa , tsî sī tsî ǀuisa ǀhobasa xu garibē tsî ǁîs ai ǂnû xui-ao .
40028003	Tsî ǁîb īsib ge napab khami ge ī , tsî ǁîb saran ge ǃuri ge i , tsamaros khami .
40028004	O gu ge ǃûi-aoga ǃaob xa ge ǀkhū tsî ǁō hâgu xase ge ī .
40028005	Ob ge ǀhomǃgāba tarara ǃoa ge mî : Tā ǃao ro re ǂan ta a , Jesub ǃgâuhe goba ro ra ôa ǃkhaisa xuige .
40028006	Nēpab hâ tama ; khâib kom go , mîb ge khami . Nēpa hā , î ǁgoe-aib go hâ i ǃkhaisa kō re .
40028007	Î ǃhaese ǃgû î ǁîb ǁkhāǁkhāsabega sī mîba re , ǁō hâna xub go khâi ǃkhaisa ; tsî mû , ai-aiba dub ra Galileaba ǃoa , ǁnāpa du ge nîra mû bi ; kō , mîba du ta go .
40028008	O ra ge ǃhaese ǀhobasa xu ǂoa , ǃaob tsî kai ǃgâiaǂgaob ǀkha , tsî ge ǃkhoe ǁîb ǁkhāǁkhāsabega ra nî sī ǂhôase .
40028009	Tsî mû , Jesub ge ǁîra ǃoa tsî ge mî : Tawede ro ta ra . O ra ge sī tsî ǁîb ǂaira ǃkhō tsî ge ǀgoreǀî bi .
40028010	Ob ge Jesuba ǁîra ǃoa ge mî : Tā ro ǃao re ; ǃgû î ti ǃgâsaga sī ǂhôa , î gu Galileab ǃoa ǃgû , o gu ge nî ǁnāpa mû te .
40028011	Tsî ǃgû ra ra hîa , mû o gu ge ǀnîgu ǃûis diga ǃās ǃnâ sī tsî ī gon hoana ǀgapipristerga ge ǂhôa .
40028012	O gu ge kaigu ǀkha ǀhao tsî ǀapeǀhaosa ge dī tsî gu ge toro-aoga kai mari-e mā ,
40028013	tsî ge mî : O go ge nî mî , ǁîb ǁkhāǁkhāsabegu ge tsuxub ǃnâ hā tsî ǁîba go ǃnari sige ǁom hâ hîa .
40028014	Tsî nēs ga ǃāǃkhōmâi-aob tawa ǁnâuheo , o ge sige ǁîba ǂkhîǂkhî , tsî nî sago ǂhanseno kai xuige .
40028015	Tsî marina gu ge ǃkhōǃoao , o gu ge mîmāhe gu go khami ge dī . Os ge nē mîsa Jodeǁîn tawa ge gom nētsēs kōse .
40028016	Tsî disiǀguiǀa ǁkhāǁkhāsabegu ge Galileab ǃoa , Jesub ge ǁîga haisiba ǃhommi ǃoa ge ǃgû .
40028017	Tsî mû bi gu ge , o gu ge ǁîba ge ǀgoreǀî , xawe gu ge ǀnîga ge îganǀgē .
40028018	Ob ge Jesuba hā tsî ǁîgu ǃoa ǃhoa tsî ge mî : Māhe ta hâ tita hoa ǀgaiba ǀhommi ǃnâ tsî ǃhūbaib ai .
40028019	ǁNā-amaga ǃgûǂoa , î go hoa ǁaede ǁkhāǁkhāsabedī , î go ǁîna ǁāǁnâ , ǁGûb , ǀGôab , tsî ǃAnu Gagab ǀons ǃnâ .
40028020	Î go ǁîna ǁkhāǁkhā sago ta gere mîmān hoana ǃkhōǀgaipesa . Tsî mû , tita ge hoa tsēde sago ǀkha nîra hâ nē hâ ǁaeb di ǀams kōse .
41001001	Nēs ge tsoatsoas Jesub Xristub ǃgâiǂhôas disa .
41001002	Kēbo-aob Jesajab ǃnâ i xoahe hâ khami : “ Mû , tita ge ti ǀhomǃgāba sa aiǃâ ra sî , daob âtsab nî sa ais aiǃâ ǂhomiba tsise . ”
41001003	Dommi ǂgai rab dib ge ǃgaroǃhūb ǃnâ hâ : “ ǂHomi du re ǃKhūb di daoba , î du ǁîb di ǃganga dīǂhanuǂhanuba bi . ”
41001004	Johaneb ge khâi ǃgaroǃhūb ǃnâ tsî gere aoǁnâ ǁāǁnâs ǃhobasens dis , ǁoren ǀûbas ǃoa hâsa .
41001005	On ge ǁîb ǃoa ge ǂoa Judeaǃhūb din hoan tsî Jerusalems din tsîna , tsîn ge ǁîb xa ge ǁāǁnâhe Jordanǃāb ǃnâ , ǁîn di ǁorena ra ǁguiǁnâse .
41001006	Tsîb ge Johaneba ǃnaiǀûn ǀkha ge anahe hâ i tsî khōǃgaesenna ǁîb kamanab ai ge ūhâ i , tsî ǂhomn tsî ǃaub di daniba gere ǂû .
41001007	Tsîb ge aoǁnâ tsî gere mî : Tita ǃgâ-ai ǁkhāb ge ti khaoǃgâ ǃgoaxab , ǁîb ǁharora di ǃhâurona ta ǃgamǃgâ tsî nî xoresa ta anu tamaba .
41001008	Tita ge sado ǁgam-i ǀkha goro ǁāǁnâ ; xaweb ge ǁîba ǃAnu Gagab ǀkha nîra ǁāǁnâ du .
41001009	Tsî i ge ge ī , ob ge Jesuba ǁkhā tsēdi ǃnâ Nasarets Galileab disa xu hā tsî Johaneb xa Jordanǃāb ǃnâ ge ǁāǁnâhe .
41001010	Tsî ǁnātimîsi , ǁgamma xub ge ǂoaxao , mû , ob ge ǀhomgu ra ǁkhowa-amsen tsî Gagab ra ǂnabu-i xase ǁîb ai ǁgôaxa ǃkhaisa ge mû .
41001011	Tsî dommi ge ǀhomga xu ge hā : Sats ge ti Ôats ǀnam ta ats , ǃgâiǃgâibasensa ta ūǃnâ hâtsa , ti .
41001012	Tsî ǁnātimîsib ge Gagaba ǃgaroǃhūb ǃoa ge ǂgaeǂguiǂui bi .
41001013	Tsîb ge ǁnāpa ǃgaroǃhūb ǃnâ hakadisi tsēde ge hâ i , Satanni xa ra ǃâitsâhese , tsîb ge ǀgurun ǀkha ge hâ i tsî gu ge ǀhomǃgāga gere ǃoaba bi .
41001014	Tsî Johaneb ge māǁnâhe hâ is khaoǃgâb ge Jesuba Galileab tawa sī tsî Elob di ǃgâiǂhôasa aoǁnâ
41001015	tsî gere mî : ǁAeb ge go ǀoa tsî gaosib Elob dib ge a ǀgū . ǃHobasen ǁnâi , î ǂgom ǃgâiǂhôas ǃnâ re .
41001016	Tsî Galileahurirob xōǀkhāb ra ǃgû hîab ge ge mû Simonni tsî Andreab ǁîb ǃgâsab tsîkha ǀûidi âkha hurirob ǃnâ ra aoǂgā ǃkhaisa , ǁauna nî ǃkhōse .
41001017	Ob ge Jesuba ǁîkha ǃoa ge mî : Tita sao re , o ta nî khoeǃkhō-aose dī kho .
41001018	O kha ge ǁnātimîsi ǀûidi âkha ǁnāxū tsî ge sao bi .
41001019	Tsî ǂkhariroseb ge aiǃâb ǃoa ǃgûo , ob ge Jakobub , Sebedeub ôab tsî Johaneb , ǁîb ǃgâsab tsîkha ǂgaus ǃnâ ǀûidi âkha ra dī-unuse ge mû .
41001020	Ob ge ǁnātimîsi ǁîkha ge ǂgai tsî kha ge ǁîkha îb Sebedeuba ǂgaus ǃnâ ǃgaesabegu ǀkha ǁnāxū , tsî ǁîba ge sao .
41001021	Tsî Kapernaums ǃnâ gu ge ǂgâ , ob ge ǁnātimîsi sâtsēs ai sinagogeb ǃnâ ǂgâ tsî gere ǁkhāǁkhā .
41001022	On ge ǁîb di ǁkhāǁkhās xa ge ǃhuri kaihe ; ǀgaiba ūhâb xaseb ǁîna gere ǁkhāǁkhā xui-ao tsî xoaǂansabegu khami tama .
41001023	Tsî ǁnātimîsib ge ǁîn di sinagogeb ǃnâ khoeb , ǃanuoǃnâ gagaba ūhâba ge hâ i , tsîb ge ǃau
41001024	tsî ge mî : Tare-e ge sige sats ǀkha ǁae hâ , Jesu Nasareǁîtse ? Hāts go , sigets nî hîkākāse ? ǂAn ge ge a tarits a ǃkhaisa , Elob di ǃAnuts komo .
41001025	Ob ge Jesuba ǁîba ǃgabe tsî ge mî : ǃNō î ǁîba xu ǂoa !
41001026	Ob ge ǃanuoǃnâ gagaba ǁîba ǃgau , kai dommi ǀkha ǃau tsî ge ǂoaxu bi .
41001027	On ge hoana ǁnātikōse ge ǃhuri kaihe , ǀnîn nauna dîǃgâ tsî ge mîǀîgus kōse : Tare-e kha nē-e ? ǀAsa ǁkhāǁkhā-ai-i ǀgaib ǀkha hâ i ge , ǃanuoǃnâ gagagab ra ǃgabe tsî gu ǁîba ra ǁnâuǀnam .
41001028	Ob ge gommi âba ǃhaese Galileab ǀkharib hoaragab ǃoa ge ǂoa .
41001029	Tsî ǁnātimîsi gu ge sinagogeba xu ǂoa , tsî Simonni tsî Andreab tsîkha di oms ǃnâ ge ǂgâ , Jakobub tsî Johaneb tsîkha ǀkha .
41001030	Tsîs ge Simonni ǀuiǁgûsa ǁkhais ǀkha ge ǁgoe i , tsîn ge ǁnātimîsi ǁîs xa ge mîba bi .
41001031	Ob ge sī tsî ǃommi âsa ǃkhō tsî ge ūkhâi si ; tsî ǁkhais ge ǁnāxū sio , os ge ǁîga ge ǃoaba .
41001032	Tsî ǃui i geo , sores ra ǂgâ hîa , on ge hoa tsû-aina ūhân tsî ǁgâuab xa hâǃnâhen tsîna ǁîb ǃoa ge ūhā .
41001033	Os ge ǃās hoaragasa dao-ams aiǃâ ge ǀhaoǀhaosen .
41001034	Tsîb ge ǂguin , ǃkharaga ǀaesenaina ǀaesen hâna gere ǂgauǂgau tsî ǂgui ǁgâuaga gere ǃhaeǂui , tsî ǁgâuaga ǃhoa gu nîsa mā-am tama ge i , ǂan bi gu a , ti gu nî mî ǃkhaisa .
41001035	Tsî ǃnauǁgoaga ganupe i a ǃkhae hîab ge khâi tsî ǂoa , tsî ǃnōsa ǃkhai-i ǃoa ǃgû tsî ǁnāpa sī gere ǀgore .
41001036	O gu ge Simonni tsî ǁîb ǀkha ge hâ iga ǁîba ge sao .
41001037	Tsî hō bi gu geo , o gu ge ge mîǀî bi : Hoan kom ra ôa tsio .
41001038	Ob ge ǁîga ge mîǀî : A ge nau ǃādi ǀgūse ǁgoedi ǃoa ǃgû , î ta ǁnāpa ǁkhāti aoǁnâ re , ǁîs ǃoa ta kom go ǃgûǂoao .
41001039	Ob ge ǁîn di sinagogegu Galileab ǃnâ hâgu hoagu ǃnâ gere aoǁnâ , tsî ǁgâuaga gere ǃhaeǂui .
41001040	Tsî ǃomamaxab ge ǁîb ǃoa hā tsî ǂgan bi tsî ǁîb aiǃâ ǃhon tsî ge mîǀî bi : ǂGaots ka ots kom a ǃanuǃanu te ǁkhāo .
41001041	Ob ge Jesuba ǀkhomxa bi tsî ǁîb ǃomma ǀhōǂui , tsî tsâǀkhā bi tsî ǁîb ǃoa ge mî : ǂGao ta ra , ǃanu !
41001042	Tsî ǁnātimîsis ge ǃomamasisa ǁîba xu ge bē tsîb ge ge ǃanu .
41001043	Ob ge ǃkhâi bi tsî ǁnātimîsi ǁîba sîbē ,
41001044	tsî ǁîb ǃoa ge mî : Kō îts tā khoe-e xū-e mîba , xawe ǃgû î sa-aitsama , pristera sī ǁgausen , î sa ǃanuǃanusis ǂama Moseb xa ǂnûiǂgāhe hâ-e ǁguiba ǁîgu mîdansa ǃoa .
41001045	Xaweb ge ǃgûǂoa tsî ǂguina ge ǃhoaba , tsî nē mîsa ge ǂapaǂoa kai ; ob ge Jesuba ǃaruǀî ǂhaisase ǃās ǃnâ ǂgâ ǁoa ge i , tsî ǃauga ǃgaroǃkhaidi ǃnâ gere hâ , tsîn ge mâ ǃkhai-i hoa-e xu ǁîb ǃoa ge hā .
41002001	Tsîb ge ǀnî tsēdi khaoǃgâ ǁkhawa Kapernaums ǃnâ ge ǂgâ . Tsîn ge oms ǃnâb hâsa ge ǁnâu .
41002002	On ge ǁnātikō ǂguina ge ǀhaoǀhaosen , dao-ams ǃauga i ge hâǃkhai-e ǀkhai is kōse ; tsîb ge ǁîna mîsa gere mîba .
41002003	Tsîn ge ǃhom hâb , haka khoegu xa taniheb ǀkha ǁîb ǃoa ge hā .
41002004	Tsî ǁîban ge ǂnubis ǃaroma ǀgū ǁoa io , on ge oms di ǂamaisa ge ǁkhopa , ǁîb hâǃkhais tawa , tsî khaoǃkhopa si , tsî tani-ūxūb , ǃhom hâb ǁgoe-aiba ge ǁgôa kai .
41002005	Tsî Jesub ge ǁîn ǂgomsa mûo , ob ge ǃhom hâb ǃoa ge mî : ǀGôatse , ǁoren âtsats ge ǀûbahe hâ .
41002006	O gu ge ǀnî xoaǂansabegu , ǁnāpa ǂnôaga ǁîgu ǂgaogu ǃnâ ge ǂâi :
41002007	Tarexab nēba nēti ra ǃhoa . Eloǃkhāǃkhās komo ! Tari-e kha a ǁkhā , ǁorena ǀûbasa ? Elob ǀguib kom a ǁkhāo .
41002008	Tsî Jesub ge ǁnātimîsi ǁîb gagas ǃnâ ge hōǃâ nēti ī-e gu go ǂâi ǃkhaisa , ob ge ǁîgu ǃoa ge mî : Tarexa go nēti ī-e sago ǂgaogu ǃnâ ra ǂâi ?
41002009	Mâsa a supu , ǃhom hâb ǃoa : ǁOren âtsats ǀûbahe hâ , ti mîs tsî : Khâi î tani-ūxūb âtsa ū î ǃgû , ti mîs tsîra xa ?
41002010	Xawe ǂan go nîga , Khoen Ôab ǃhūbaib ai ǁorenab nî ǀûbase ǀgaiba ūhâsa , ob ge ǃhom hâb ǃoa ge mî :
41002011	Mîba tsi ta ra : Khâi , î kharob âtsa ūkhâi , î ǁaru !
41002012	Ob ge khâi , tsî ǁnātimîsi tani-ūxūb âba ū tsî hoan aiǃâ ge ǂoa ; on ge hoana ǃhurigâ tsî Eloba kare tsî ge mî : Tātsē da ge nēti ī xū-e mû tama hâ .
41002013	Tsîb ge ǁkhawa hurirob ǃoa ge ǂoa . Os ge ǁaes hoaragasa ǁîb tawa ge sī , tsîb ge ǁîna gere ǁkhāǁkhā .
41002014	Tsî ǃgû-īb ra hîab ge Levib , Alfeub ôaba mariǃkhōǃoa-ommi ǃnâ mûǂnôa , tsî ǁîb ǃoa ge mî : Sao te re ! Ob ge khâi , tsî ge sao bi .
41002015	Tsî i ge ge ī , ǁîb ge oms âb ǃnâ tāb tawa ǂnôa io , o gu ge ǂgui mariǃkhōǃoa-aogu tsî ǁore-aogu tsîga Jesub tsî ǁîb ǁkhāǁkhāsabegu ǀkha ge ǂnû ; ǂguin ge ǁnāpa hâ i tsî ǁîba sao xui-ao .
41002016	Tsî xoaǂansabegu Farisegu digu ge mû , ǁîb ra mariǃkhōǃoa-aon tsî ǁore-aon tsîn ǀkha ǂûsa , o gu ge ǁîb ǁkhāǁkhāsabegu ǃoa ge mî : Tarexab ra mariǃkhōǃoa-aon tsî ǁore-aon tsîn ǀkha ǂû tsî ā ?
41002017	Tsî Jesub ge ǁnâu , ob ge ge mîǀî gu : ǂUrun ge soǀôadī-aoba ǂhâba tama hâ tsî ǀaesen hân ge ǂhâba bi hâ . ǂHanu-aina ta nî ǂgaise ta ge hā tama hâ , xawe ǁore-aona ta nî ǂgaise ta ge ge hā .
41002018	Tsî Johaneb tsî Farisegu di ǁkhāǁkhāsabegu ge ǂûtama ge hâ i . O gu ge hā tsî ǁîb ǃoa ge mî : Tare xū-i ǃaroma gu Johaneb tsî Farisegu di ǁkhāǁkhāsabega ǂûtama ra hâ , o gu sa ǁkhāǁkhāsabega ǂûtama a hâ ǁoa ?
41002019	Ob ge Jesuba ǁîgu ǃoa ge mî : Matin ǁnâi ǃgameǁâus khoena ǂûtama a hâ ǁkhā , ǃkhoeǂgâsabeb ǁîn ǀkha hâ hîa ? ǃKhoeǂgâsabeban ǁîn ǀkha ūhâ ǁaeb kōsen kom ǂûtama a hâ ǁoao .
41002020	Xawe di ge tsēde nîra hā , ǃkhoeǂgâsabeb nî ǁîna xu ūbēhede tsî ǁnā tsēdi ain ge ǂûtama nîra hâ .
41002021	Tsî khoe-i xare-i ge ǀasa ǃnaba-e ǀoro sara-i ai ǃnaba tama hâ ; ǁnāsa i ga dī , o-i kom ǀasa dī-unuǃkhai-e ǀoro-e xu ra ǀkhauǁnâseno , tsî ǀkhausens kom ǁnās ǃgâ-ai nî kaio .
41002022	Tsî khoe-i xare-i ge ǀasa ǂauxûiba ǀoro ǃgapagu ǃnâ ǂnâ tama hâ ; ǁnāsa i ga dī , ob kom ǀasa ǂauxûiba ǃgapaga ra nôa kaio , tsî ǂauxûiba ǂnâxūsen tsî ǃgapaga ra hîkākāheo ; o-i ge khoe-e ǀasa ǂauxûiba ǀasa ǃgapagu ǃnâ ra ǂnâ .
41002023	Tsî i ge ge ī , sâtsēs aib ǃhoron ǃnâ ra ǃgû , hîa gu ge ǁîb ǁkhāǁkhāsabega ǃgûs âgu ǃnâ ǃhoroǂûna ge ǂgaeǂuitsoatsoa .
41002024	O gu ge Farisega ǁîb ǃoa ge mî : Kō mati gu sâtsēs ai mā-amhe tama xū-e ra dī ǃkhaisa .
41002025	Ob ge ǁîgu ǃoa ge mî : Tātsē go ǁnâi khomai tama hâ , Davib ge dīsa , tôasi tsîb ge ǃâ ǃnubai , ǁîb ǂûb tsî ǁîb ǀkha ge hâ in tsîna ,
41002026	matib ge Elob ommi ǃnâ ǂgâ , ǀgapipristeri Abjatari di ǁaeb ǃnâ tsî ǁgauperega ǂûsa , ǀnî khoe-i xare-i ǂûsa mā-amhe tamaga , pristergu ǀguigu , tsî ǁîb ǀkha ge hâ in tsîna ge māsa ?
41002027	Ob ge ǁîgu ǃoa ge mî : Sâtsēs ge khoeb ǃaroma ge dīhe , tsî khoeba sâtsēs ǃaroma tama .
41002028	Ob kom Khoen Ôaba sâtsēs on di ǃKhūo .
41003001	Tsîb ge ǁkhawa sinagogeb ǃnâ ge ǂgâ . Tsî ǁnāpab ge khoeb ǂnâsa ǃomma ūhâba ge hâ i .
41003002	O gu ge ǁîba ge ǃkhē iseb nî sâtsēs ai ǂgauǂgau bisa , ǃnuriǃgâ bi gu nî ǃkhaisa gu nî hōse .
41003003	Ob ge ǂnâsa ǃomma ūhâb ǃoa ge mî : ǁAegub ǃnâ ǀkhī re !
41003004	Ob ge ǁîgu ǃoa ge mî : Mâsa sâtsēs ai mā-amhe hâsa : ǃGâidīsa ? Tsūdīsa ? Ûiba sâusa ? ǃGamsa ? O gu ge ge ǃnō .
41003005	Tsîb ge ǁîga ǁaeb ǀkha kōǂnamipe , tsî ǁîgu ǂgaogu di karokarosens ǂama ge ǃoa , tsî khoeb ǃoa ge mî : ǃOmmi âtsa ǀhōǂui ! Tsî ǀhōǂui bib geo , ob ge ǃommi âba ge ǂgau .
41003006	O gu ge Farisega ǂoa tsî Herodeǁîgu ǀkha ǀapeǀhaosa ge dī , mati gu nî ǁîba ǃgamsa .
41003007	Ob ge Jesuba ǁîb ǁkhāǁkhāsabegu ǀkha ge ǂgō hurirob ǃoa , tsî ǂgui khoen Galileab tsî Judeab din ge ǁîba ge sao ,
41003008	tsî Jerusalems din , Idumeab din , Jordanǃāb nauǃanib din , Tires tsî Sidons tsîra ǁanǂnamipe hân tsîna tsî ǂgui khoen ge ǁîb ǃoa ge hā , ǁîb gere dīn xan ge ǁnâuo .
41003009	Ob ge ǁîb ǁkhāǁkhāsabegu ǃoa ge mî , ǂgauro-e gu nî ǂnubis ǃaroma ǁîba ǂhomiba ǃkhaisa , ǁgâiǀā bin tidese .
41003010	ǂGuinab gere ǂgauǂgau , xui-aon ge tsû-aina ūhân hoana ǁîba ge ǁgūǀkhā , tsâǀkhā bin nîse .
41003011	Tsî ǃanuoǃnâ gagagu ge mû bi , o gu ge ǁîb aiǃâ ǁnāǁgoe tsî ǂgaiǂui tsî ge mî : Sats kom Elob Ôatsao !
41003012	Ob ge ǁîga ǁkhōse ge ǃkhâi , ǂhaiǂhaiǃgâ bi gu tidega .
41003013	Tsîb ge ǃhommi ai ǃapa tsî ǂgaob ran hoana ge ǂgaihā , tsîn ge ǁîb tawa ge sī .
41003014	Tsîb ge disiǀgamǀaga ge mâi , ǁîb ǀkha gu nî hâga , tsî sîǂui gub nîga , aoǁnâ gu nîse ,
41003015	tsî gu nî ǀgaiba ūhâse , ǁgâuaga ǃhaeǂui-ūsa .
41003016	Tsîb ge disiǀgamǀaga mâi tsî Simonna Petrub ti ge ǂgaiǀaro ,
41003017	Jakobub , Sebedeub ôab , tsî Johaneb Jakobub ǃgâsab tsîkha ; tsîb ge ǁîkha Boanergekha ti ge ǂgaiǀaro , ǁnās ge : ǃGurub ôakha , ti mîsa .
41003018	Tsî Andreab , Filipub , Bartolomeub , Mateub , Tomab , Jakobub , Alfeub ôab , Tadeub , Simonni Kanaǁîb ,
41003019	tsî Judab Iskarioǁîb , ǁîba ǁkhāti ge ǀapexūb tsîga .
41003020	Tsîb ge oms tawa ge sī . Os ge ǂnubisa ǁkhawa ge ǀhao , pereba ǂûs xawesa gu ge dī ǁoa is kōse .
41003021	Tsî ǁîb tawa mân ge ǁnâuo , on ge ǁîban nî ǃkhōse ge ǂoa : ǃKhaub kom hâo , ti mî tsî .
41003022	Tsî Jerusalemsa xu ge ǁgôaxa xoaǂansabegu ge ge mî : Beelsebulab kom ūhâo , tsî ǁgâuagu di ǂamsaba xub kom ǁgâuaga ra ǃhaeǂuio .
41003023	Ob ge ǁîga ǂgaihā tsî ǂkhōdi ǃnâ ǁîga ge mîǀî : Matib kha Satanna ǁî-aitsama a ǃhaeǂuisen ǁkhā ?
41003024	Tsî gaosis ga ǁîs ǂûs ǃoagu ǀgoraǃāseno , os kom ǁnā gaosisa a mâǀgai ǁoao .
41003025	Tsî om-i ga ǁî-i ǂû-i ǃoagu ǀgoraǃāseno , o-i kom ǁnā om-e a mâǀgai ǁoao .
41003026	Tsî Satanni ga ǁîb ǂûb ǃoagu khâima tsî ǀgoraǃāseno , ob kom mâ ǁoa , tsî go toao .
41003027	Xawe khoe-i xare-i ge ǀgaisab di oms ǃnâ ǂgâ tsî ǁîb xapana a ū ǁoa , aibe i ga ǀgaisaba ǃgae tama io , tsî ǁnāǃnubai i ge ǁîb omsa nî ū .
41003028	Amase ta ra mîba du , ǁoren hoan ge khoen ôana nî ǀûbahe , tsî ǃkhāǃkhādi ǁîdi ǀkhan ga Eloba ǃkhāǃkhā hâdi tsîna .
41003029	Xawe ǃAnu Gagab ai ga ǃkhāǃkhā hâ-i ǁnā-i ge ǀamosib kōse ǀûbasa hō tide , tsî i ge ǀamo ǀgoraǃgâsa a anu .
41003030	Mî gu go xui-ao : ǃAnuoǃnâ gagabab kom ūhâo !
41003031	Tsîn ge ǁîb îs tsî ǁîb ǃgâsan tsîna hā , tsî ǃauga mâ tsî ǁîb ǃoa sî tsî ge ǂgai kai bi .
41003032	Tsîs ge ǂnubisa ǁîba ge ǂnûǂnamipe . On ge ǁîba ge mîba : Mû , sa îs tsî sa ǃgâsan tsîn kom ǃauga hâ tsî ra ôa tsio .
41003033	Ob ge ǁîna ǃeream tsî ge mî : Tarina kha ti îs tsî ti ǃgâsan tsîna ?
41003034	Ob ge ǁîba ǂnûǂnamipe hâna kōǂnami tsî ge mî : Mû , ti îs tsî ti ǃgâsan tsîn ge nēna .
41003035	Elob ǂâisa kara dīn hoan , ǁîn ge ti ǃgâsab tsî ti ǃgâsas tsî ti îs tsîna .
41004001	Tsî ǁkhawab ge hurirob tawa ǁkhāǁkhātsoatsoao , os ge kai ǂnubisa ǁîb tawa ge ǀhao , ǂgaus ǃnâ ǂgâ tsîb nî ǁîs ǃnâ hurirob ai ǂnûs kōse , tsîs ge ǂnubis hoasa hurirob tawa ǃhūb ai ge mâ i .
41004002	Ob ge ǁîna ǂgui xūna ǂkhōdi ǃnâ gere ǁkhāǁkhā , tsî ǁkhāǁkhās âb ǃnâ ǁîn ǃoa ge mî :
41004003	ǃGâ du re : Tsoro-aob ge ǂoa , tsorob nîse .
41004004	O i ge ge ī , tsorob ra hîa i ge ǀnî-e daob amǃgâ ge ǁnā , tsîn ge anirona hā tsî ǁî-e ge hapu .
41004005	Tsî ǀnî-i ge ǃhaoxa-am ǃkhaib ai ge ǁnā , ǀoasa ǃhūba i ūhâ tama ǃkhaib tawa , tsî i ge ǃhaese ge ǃī , ǃgamse i ge ǃhūb ǃnâ hâ tama hâ i amaga .
41004006	Tsî sores ge ǂoaxao , o i ge ge khauǃkhūhe , tsî ǃnoma-e i ge ūhâ tama hâ i amaga i ge ge ǂnâ .
41004007	Tsî ǀnî-i ge ǁkhūn ǃnâ ge ǁnā , tsî ǁkhūn ge ǀomkhâio , on ge ǁî-e ge ǀhomdom tsî i ge ǂûtani tama ge i .
41004008	Tsî ǀnî-i ge ǃgâi ǃhūb ǃnâ ge ǁnā tsî ǂû-e ge ūǀkhī , ǁhai tsî ra ǀomkhâi ǂû-e , tsî-i ge ǀnî-e ǃnonadisi ǃnādi , tsî nau-e ǃnanidisi ǃnādi , tsî nau-e ǀguikaidisi ǃnādi kōse ge ǂûtani .
41004009	Ob ge ge mîǀî gu : ǂGaera ūhâ ǁnâu-i nîse-e , a-i ǁnâu !
41004010	Tsî ǀgurib ge hâ , on ge ǁîb ǀkha hâna disiǀgamǀagu ǀkha ǂkhōdi xa ge dî bi .
41004011	Ob ge ǁîn ǃoa ge mî : Sadu ge Elob Gaosib di ǂganǃgâsiga māhe hâ , xawe naun ǃauga hân ge hoana ǂkhōdi ǃnâ ǀgui ra hō .
41004012	Mû rasen nî mû , xawen mûǂan tidese tsî ǁnâu rasen nî ǁnâu , xawen ǁnâuǃā tidese ; tātsēn ǃhobasen tsî ǁîn di ǁorena ǀûbahe tidese .
41004013	Tsîb ge ǁîn ǃoa ge mî : Nē ǂkhōsa du ǁnâuǃā tama hâ tsî mati du kha ǁnâi nau ǂkhōdi hoade nî ǃkhā ?
41004014	Tsoro-aob ge mîsa ra tsoroba .
41004015	Tsî nēn ge a ǁnān , daob tawa ge tsorohena : Mîs ga ǃkhai-i tawa , tsorohe tsîn ga ǁnâu sio , ob ge Satanna ǁnātimîsi hā tsî mîs ǁîn ǂgaogu ǃnâ goro tsorohesa ra ūbē .
41004016	Tsî ǁnās ǁkhās xase ǃhaoxa-am ǃkhai-i ai ge tsorohen ge nēn , mîsan ra ǁnâu , o ǁnātimîsi ǁîsa ǃgâiaǂgaob ǀkha ra ǃkhōǃoana .
41004017	Tsî ǃnoma-en ǁîn ǃnâ ūhâ tama , amagan ge ǁaerob ǀguiba ra hâ ; ǁnās khaoǃgâ , mîs ǃaromab ga tsūǀkhāb tsî ǃgôaǃgonna hāo , on ra ǁnātimîsi ǁgonǁgonǂgaohe .
41004018	Tsî nēn ge a ǁnān , ǁkhūn ǃnâ ge tsorohen , mîsa ra ǁnâuna ;
41004019	tsî nē ǃhūbaib di ǂhansendi , tsî ǃkhūsib di ǀnamǂâibasens , tsî nau xūn di tura-aigu tsîn ge ǂgâ tsî mîsa ra ǀhomdom , on ge ǂûtani tama ra i .
41004020	Tsî nēn ge a ǁnān , ǃgâi ǃhūb ǃnâ ra tsorohena : ǁÎn mîsa ǁnâu tsî ǃkhōǃoa tsî ra ǂûtanina , ǀnî-e ǃnonadisi ǃnāde , tsî nau-e ǃnanidisi ǃnāde , tsî nau-e ǀguikaidisi ǃnādi kōse .
41004021	Tsîb ge ǁîgu ǃoa ge mî : ǃAmamǀae-e ūhāhe i ra xare , ǀguirob ǃnaga tsî kharob ǃnaga i nî mâihese ? Tātsē , xawe kandelari ai i nî mâihese .
41004022	ǂGanǃgâsase hâ xū-i hîa ǂhaiǂhaihe tide-i kom hâ tamao ; tsî ǂganamhe hâ xū-i hîa ǃnâb ǃnâ hā tide-i kom hâ tamao .
41004023	ǂGaera ūhā-e ǁnâu i nîse , a-i ǁnâu !
41004024	Tsîb ge ǁîn ǃoa ge mî : Mûbasen re , tare-e du ra ǁnâusa . Sadu ra ǀguiro-ū ǀguirob ǀkha du ge nî ǀguirohe , tsî du ge ǃnāsase nîra ǁguiribahe .
41004025	Ūhâ-i hoa-i ge nî māhe , tsî ūhâ tama-i ge ū-i hâ-i ona nî ūxūhe xui-ao .
41004026	Tsîb ge ge mî : Elob Gaosib ge nēti ī , khoeb ǃkhomma ǃhūb ai ra tsorob khami ,
41004027	tsîb ra tsēs tsî tsuxub tsîra ǃnâ ǁom tsî khâi , tsîb ge ǃkhomma ǃī tsî ra ǀomkhâi , ǁîb aitsama ǀū matis asa .
41004028	ǁÎ-aitsamab kom ǃhūba ǂûna ra ūǀkhīo , aibe ǁhaona , ǁnās khaoǃgâ ǃnuruba , tsî ega ǀoa hâ ǃhoroba ǃnurub ǃnâ .
41004029	Tsî ǂû-i ra ǁan , ob ge khoeba ǁnātimîsi ǃhoroǃgao-ūdasa ra sî , ǃgaoǁaeb go hā xui-ao .
41004030	Tsîb ge ge mî : Mâ xū-i ǀkha da nî Gaosib Elob diba ǂkhō , tsî mâ ǂkhō-i ǀkha da nî ǁîba ǂkhōǂkhō ?
41004031	Mosterdǃkhomro-i khami ī , ǃhūb ǃnâ i ra tsorohe , ǃnubai i ge ǃhūbaib ai hâ ǃkhomn hoan xa a ǂkhari .
41004032	Tsî tsorohe i ra , o i ra ǀomkhâi , tsî ǁhaon hoan xa kai , tsî gaxu ǂgonaga ra hō , ǀhommi di anin ǁîgu sommi ǃnâ a ǁan ǁkhās kōse .
41004033	Tsî nēti ī ǂkhōdi ǂguidi ǃnâb ge ǁîna mîsa ge aoǁnâba , ǁnâuǃā ǁkhān ges kōse .
41004034	Tsîb ge ǂkhōs ose ǁîna ǃhoa-ū tama ge hâ i , xaweb ge ǃgōsase hoana ǁîb di ǁkhāǁkhāsabega gere ǁguiǃāba .
41004035	Tsî ǁkhā tsēs ai ǃui i geo , ob ge ǁîgu ǃoa ge mî : A ge nauǃani ǃgâu .
41004036	Tsî ǂnubisa ǃgû kai tsî gu ge ǁîba ǂgaus ǃnâb hâse ge ūǃgû , tsî di ge ǀnî ǂgaude ǁnāpa ge hâ i .
41004037	Tsî kai ǁgaoǂoab ge ǀkhīo , o gu ge ǃgabiga ǂgaus ai ge ǀaisen , ǀoaǀoahes ges kōse .
41004038	Tsîb ge ǁîba ǂgaus di khaosǀkhāb ai ǂkhapis ai ge ǁom hâ i . O gu ge ǂkhaiǂkhai tsî ge mîǀî bi : ǁKhāǁkhā-aotse , ǁō ge ra ǃkhaisats ǁae tama hâ ?
41004039	Ob ge khâi tsî ǂoaba ǃgabe tsî hurib ǃoa ge mî : ǃNō ! ǃGome ! Ob ge ǂoaba ge ǁgoe tsîb ge kai ǃnōsasiba ge hâ .
41004040	Ob ge ge mîǀî gu : Tarexa go nētikōse a ǃaoǃnâ ? Mati go ǂgom-e ūhâ tama hâ ?
41004041	O gu ge kaise ǃao tsî ge mîǀîgu : Tariba kha nēba , o kha ǂoab tsî hurib tsîkha ra ǁnâuǀnam bi ?
41005001	Tsî gu ge hurirob nauǃani ge sī , Gadareǁîn ǃhūb ǃnâ .
41005002	Tsî ǂgausa xub ge ǂoa , ob ge ǁnātimîsi khoeb , ǃanuoǃnâ gagaba ūhâb , ǀhobade xu ge ǀkhība ǁîba ge ǃoa ,
41005003	ǁîb ǁanǃkhaisa ǀhobadi ǃnâ ūhâba ; tsî khoe-i xare-i ge ǁîba ǁkhamaidi ǀkha ge ǃgae ǁoa i .
41005004	ǃNuri ǃnādeb ge ǂaiǃgae-ūdan tsî ǁkhamaidi tsîn ǀkha ge ǃgaehe hâ i , tsîb ge ǁkhamaide ge ǂgaekhôa tsî ǂaiǃgae-ūdana ge khôaǃā , tsî khoe-i xare-i ge ǁîba ǁkhamaidi xawe ǃgae ǁoa ge i .
41005005	Tsîb ge mâ ǁaeb hoaba tsuxuba tsî tsēa ǀhobadi ǃnâ tsî ǃhomgu ai gere hâ , ǃau tsî ra ǀuiǁhomsenǃâ .
41005006	Tsî Jesubab ge ǃnūseba xu mûo , ob ge ǃkhoesī tsî ǁîb aiǃâ ǁnāǁgoe ,
41005007	tsî kai dommi ǀkha ǃau tsî ge mî : Tare-e ta sats ǀkha ǁae hâ , Jesu , Hoan xa ǀGapi Elob Ôatse ? Elob ǃnâ ta ra ǀkhoma tsi , tā tsûtsû te !
41005008	ǁÎb ǃoab go mî xui-ao : ǃAnuoǃnâ gagatse , nē khoeba xu ǂoa .
41005009	Ob ge ǁîba ge dî : Matits ǀon hâ ? ti . Ob ge ǃeream tsî ge mî : Legio , ti , ta ǀon hâ , ǂguige a sige xui-ao .
41005010	Ob ge kaise ge ǀkhoma bi , îb ǁîga tā ǁnā ǃhūǃâsa xu doeǁgaǂui .
41005011	Tsîs ge ǁnāpa ǃhomgu ǀkhāb ai kai hāgūn ǀhaosa gere ǃû .
41005012	O gu ge ǁgâuaga ǂgan bi tsî ge mî : Hāgūn ǃoa sî ge re î ge ǁîn ǃnâ ǂgâ re .
41005013	Ob ge ǁîga ge mā-am . O gu ge ǃanuoǃnâ gagaga ǂoa , tsî hāgūn ǃnâ ge ǂgâ . Os ge ǀhaosa ǃhaoba xu hurib ǃnâ ge ǃkhoeǁgôa , ( ǀgamǀoadisin ge nî ī hâ i ) tsî hurib ǃnâ ge āǁō .
41005014	Tsî ǁîna gere ǃûigu ge ǁhâ , tsî ǁîsa ǃās tsî ǃhaidi tawa ge sī ǂhôa . On ge ge ǂoa , ī go-en nî mûse .
41005015	Tsîn ge Jesub tawa ge hā tsî ǁgâuab xa hâǃnâhe iba anahe hâse tsî ǁnâuǃāxase ge mûǂnôa , ǁnâ Legionna go ūhâ iba , on ge ge ǃao .
41005016	Tsî mû gon ge ǁîna ge ǃhoaba , ǁgâuab xa hâǃnâhe go ib ǀkha go ī ǃkhaisa tsî hāgūn tsîn di-e .
41005017	On ge ǁîba ge ǀkhomatsoatsoa , ǁîn di ǀkhariba xub nî bē ǃkhaisa .
41005018	Tsî ǂgaus ǃnâb ra ǂgâ , hîab ge ǁgâuab xa go hâǃnâhe iba ge ǀkhoma bi , ǁîb ǀkhab nî hâsa .
41005019	Xaweb ge Jesuba mā-am bi tama i tsî ǁîb ǃoa ge mî : ǁAru re san ǃoa , î ǁîna ǂhôa , matikō kai xūnab go ǃKhūba dī tsi , matib go ǀkhomxaǂgao tsi ǃkhaisa .
41005020	Ob ge ǃgû tsî Dekapolib ǃnâ ge aoǁnâtsoatsoa , matikō kai xūnab go Jesuba dī bi ǃkhaisa ; on ge hoana ge buru .
41005021	Tsî Jesub ge ǁkhawa ǂgaus ǃnâ nauǃani ǃgâuo , os ge kai ǂnubisa ǁîb tawa ge ǀhao ; tsîb ge hurirob tawa ge hâ i .
41005022	Tsî mû , sinagogeb danakhoegu di ǀguib Jairub ti ǀon hâb ge ǁîb ǃoa ge hā , tsî mû bib ge , ob ge ǁîb ǂaira tawa ǁnāǁgoe ,
41005023	tsî kaise ǀkhoma bi , tsî ge mî : Ti ôaros ge ǁōb ǀgūse hâ . Sī î ǃomma ǁgui-ai si îs ûi re .
41005024	Ob ge ǁîb ǀkha ge ǃgûsī , tsî ǀoasa ǂnubis ge ǁîba ge sao tsîn ge ge ǁgâiǀā bi .
41005025	Tsîs ge ǂanǂansa tarasa ge hâ i , disiǀgamǀa kuriga ǀaoǂnâba ge ūhâ is ,
41005026	tsî ǂgui sōǀôadī-aogu ǃnâ kaise ge tsâ hâ is , tsî ǁîs din hoana ǁîs ǂama ge dītoa , xawe hui-e hō tamas , tsî ǃaruǀîǀgui ǁnās ǃgâ-ai ge tsâsa .
41005027	ǁÎs ge Jesub xa ǁnâuo , os ge ǁaes di ǂhāgus ǃnâ khaosǀkhāba xu hā , tsî ǁîb di saraba ge tsâǀkhā ,
41005028	mîs ge xui-ao : Sarab âba ta ga tsâǀkhās ǀguisa hî o ta ge nî ǂgau .
41005029	Os ge ǁnātimîsi ǀaob âs di ǀausa ge ǂnâ , tsîs ge soros âs ǃnâ ge hōǃâ ǁîs ǁō-ai-e xus go ǂgau ǃkhaisa .
41005030	Ob ge Jesuba ǁnātimîsi ǁîba xu go ǂoa ǀgaiba ǁîb ǃnâ ge hōǃâ , tsî ǂnubis ǃoa ǂnan tsî ge mî : Tari-e ti sarana go tsâǀkhā ?
41005031	O gu ge ǁîb ǁkhāǁkhāsabega ǁîb ǃoa ge mî : Mûts kom ra o , ǁaes ra sa ǂnamipe ǀāgu ǃkhai-eo , ots : Tari-e go tsâ khā te , ti ra mî ?
41005032	Ob ge ge kōǂnamipe , ǁîsa go dī khoesab nî mûga .
41005033	Os ge tarasa ǃaob xa ra ǀkhūǃâ hā , ǁîs ǀkha go ī ǃkhaisa ǂan tsî , tsî ǁîb aiǃâ ǁnāǁgoe , tsî amab hoaba ge mîba bi .
41005034	Ob ge ge mîǀî si : ǀGôase , ǂgoms âs go hui si , ǂkhîb ǃnâ ǃgû î ǂgau sa ǁō-ai-e xu .
41005035	Ganupeb ra ǃhoa hîa gu ge ǀnîgu sinagogeb danakhoeb diga hā tsî ge mî : Sa ôas ge go ǁō . Tarexats ra ǁkhāǁkhā-aoba gorose ǀhupuǀhupu ?
41005036	Xaweb ge Jesuba ǃhoan go mîsa ǃgâ tama i tsî danakhoeb ǃoa ge mî : Tā ǃao ; ǂgoms ǀguisa hî re .
41005037	Tsîb ge ǀgui-i xare-e ǁîba saosa mā-am tama ge i , Petrub tsî Jakobub tsî Johaneb , Jakobub ǃgâsab tsîgu ǀguiga .
41005038	Tsî gu ge sinagogeb ǂamsab di oms tawa sī , tsîb ge ǂkhupi ran tsî ā ran tsî kaise ra ǃauna mûo ,
41005039	ob ge ǂgâ tsî ge mîǀî in : Tarexa du ǂkhupi tsî ra ā ? ǀGôaros kom ǁō tama tsî ǁom hâo . On ge ge âiǂui bi .
41005040	Ob ge hoana ge doeǁgaǂui tsî ǁgûb tsî ǁgûs tsîra ǀgôaros dira tsî ǁîb ǀkha hân tsîna ū tsî ǀgôaros ǁgoeǃkhais tawa ǂgâ ,
41005041	tsî ǀgôaros di ǃomma ǃkhō tsî ǁîs ǃoa ge mî : Talita kumi ! ǁNās ge ǂnûiǃkhunihe hâ : ǀGôarose , tita ra mîba si : ǂKhai !
41005042	Os ge ǀgôarosa ǁnātimîsi khâi tsî ge ǃgû ; disiǀgamǀa kurixas ge i xui-ao . On ge kai ǃhurib xa ge ǃkhōhe .
41005043	Tsîb ge ǁîna kaise ge ǃkhâi , î-i tā khoe-e ǂan ti , tsî ǂûmāhes nîsa ge mîmā .
41006001	Tsîb ge ǁnāpa xu ǂoa , tsî ǁîb aboxan ǃāsa ǃoa ge hā , tsî ǁkhāǁkhāsabegu âb ge ge sao bi .
41006002	Tsî sâtsēs ge hā , ob ge sinagogeb ǃnâ ge ǁkhāǁkhātsoatsoa . Tsî ǂguin ǁnâu bi gen ge burugâ tsî ge mî : Mapa xub kha nēba nēna ra hō ? Tsî mâ gā-aisi-eb kha māhe hâ , on nēti ī buruxa dīna ǁîb ǃomkha xu ra ī ?
41006003	ǁNâi haikuru-ao tamaba , Marias ôab , Jakobub , Joseb , Judab tsî Simonni tsîgu di ǃgâsa tamaba , tsî ǃgâsadi âba nēpa sada ǀkha hâ tama di hâ ? On ge ǁîb ǃnâ ge ǁgonǁgonǂgaosen .
41006004	Ob ge Jesuba ǁîn ǃoa ge mî : Kēbo-aob ge ǁîb aboxan ǃās tsî ǀaokhoen tsî ǁîb oms ǃnâb ǃgôasib ose hâ khami ǀnî ǃkhai-i ai hâ tama hâ .
41006005	Tsîb ge ǁnāpa ǀgui buruxadī-i xare-e dī ǁoa ge i , ǀoro ǀaesen hânab ge ǃomkha ǁgui-ai tsî ǁîna ǂgauǂgaus ǀguis .
41006006	Tsîb ge ǁîn di ǂgomoǃnâsib ǂama ge buru , tsî ǂnamipe ǁgoe ǃāde ǁkhāǁkhā rase ge ǃgûǃnâǃganu .
41006007	Tsîb ge disiǀgamǀaga ǂgaihā tsî ǁîga ǀgamǀgamese ge sîǂuitsoatsoa tsî ǃanuoǃnâ gagagu ǂama ǀgaiba ge māgu .
41006008	Tsî ǁîga ge mîmā , xū-i xare-e gu daob ai ūsao tidesa , hai-i ǀgui-e gu nî ū xawe pere-i kas , ǁgaru-i kas , mari-i kas hoasa gu ūsao tidesa .
41006009	Tsî ǁharona gu nî ǂgaeǂgāsa , tsî ǀgam ǂamsarakha gu ana tidesa
41006010	tsîb ge ǁîgu ǃoa ge mî : Om-i ǃnâ go ga ǂgâo , ǁnāpa hâ , ǁnāpa xu go nî ǂoas kōse .
41006011	Tsî sagon ga ǃkhōǃoa tama i tsî ǁnâu go tama io , o ǁnāpa xu ǂoa , î sago ǂaidi ǃnaga hâ tsaraba ǃhaebeǁnâ , ǁîn di mîdansa ǃoa .
41006012	O gu ge ǂoa tsî gere aoǁnâ , în ǃhobasen .
41006013	ǂGui ǁgâuaga ǃhaeǂui tsî gu ge ǂgui ǀaesen hâna olib ǀkha ǂkhau , tsî gere ǂgauǂgau .
41006014	Tsî gao-aob Herodeb ge ǁîsa ǁnâu , ǁîb di ǀons ge ǂansa tsîn khoena gere mî xui-ao : Johaneb ǁĀǁnâ-aob ge ǁō hâna xu go khâi , tsî ǁnā-amaga gu kom nē ǀgaiga ǁîb ǃnâ ra sîseno .
41006015	Tsîn ge ǀnîna ge mî : Eliab komo , tsî nauna : Kēbo-aob komo , kēbo-aogu di ǀguib khamib kom īo .
41006016	Tsî Herodeb ge ǁnâu , ob ge ge mî : Johaneb tita ge ǁhāǁnâdana kaib kom ǁō hâna xu go khâio .
41006017	Herodeb ge sîsī tsî Johaneba ǃkhō tsî ǃkhō-oms ǃnâ ge ǃgae bi , Herodias ǁîb ǃgâsab , Filipub di taras ǃaroma ; ǁîsab ge ǃgame xui-ao .
41006018	Johaneb ge Herodeb ǃoa mî xui-ao : Mā-amhe tamats kom hâo , sa ǃgâsab tarasa ūsa .
41006019	Os ge Herodiasa ǁkhan bi tsî ǁîba ge ǃgam ǂgao , xawes ge ǁkhā tama ge hâ i .
41006020	Herodeb ge Johaneba ǃao xui-ao , ǂhanu-ai tsî ǃanu khoeseb ge ǁîba ǂan i amaga , ob ge ǁîba ge ǃûi tsî ǁnâu bib geo , ob ge kaise ǂâixa tsî ge ǁnâu bi ǂgao .
41006021	Tsî ǃgâiga tsēs ge hāo , Herodeb ge ǁîb di ǃnaetsēs ai ǁîb di kaigu tsî ǂamkhoegu tsî ǂgurosagu Galileab diga ǂûǁae-e dībao .
41006022	Os ge Herodias ôasa ǂgâxa tsî gere ǂnā , tsî Herodeb tsî ǁîb ǀkha ǂnôaga ge ǃgâiǃgâi . Ob ge gao-aoba ǀgôasa ǃoa ge mî : ǂGan te re ǂgaos ra xū-i hoa-e , o ta ge nî mā si .
41006023	Tsîb ge ǁîsa ge nūba : ǂGan tes ka-i hoa-e ta nî mā si , ti gaosis di ǃkhareǃâs ka xawe .
41006024	Os ge ǂoa tsî ǁgûs âs ǃoa ge mî : Tare-e ta nî ǂgan ? Os ge ge mî : Johaneb ǁĀǁnâ-aob di danasa .
41006025	Os ge ǁnātimîsi ǃnoesase gao-aob tawa ǂgâ , tsî ǂgan tsî ge mî : ǂGao ta ra , nēsits nî tita ǃores ai Johaneb ǁĀǁnâ-aob di danasa mā ǃkhaisa .
41006026	Ob ge gao-aoba kaise ge ǃoa ; xawe nūdi tsî ǂnûǀhao hân ǃaromab ge ǁîsa ǂkhā ǂgao tama ge i .
41006027	Tsîb ge gao-aoba ǁnātimîsi ǁhāǁnâdana-aoba sî tsî ge mîmā , Johaneb danas nî ūhāhesa .
41006028	Ob ge ǃgû tsî Johaneba ǃkhō-oms ǃnâ ǁhāǁnâdana , tsî danas âba ǃores ai ūhā tsî ǁîba ǀgôasa ge mā , tsîs ge ǁîsa ǁgûs âsa ge mā .
41006029	Tsî ǁkhāǁkhāsabegu âb ge ǁnâuo , o gu ge hā tsî ǁîb sorosa ū , tsî ǁîsa ǀhobas ǃnâ ge ǁgui .
41006030	Tsî apostelgu ge ǁkhawa Jesub tawa ǀhao tsî ge ǃhoaba bi ǁîgu goro dī tsî ǁkhāǁkhān hoana .
41006031	Ob ge ǁîgu ǃoa ge mî : ǃŪ-aisa ǃkhais ǃoa ǀguri hâǃgû î go sâro re . Hā tsî ra ǃgûn ge ge ǂgui i , tsî ǂû gu nî ǁaeb xaweba gu ge hō tama hâ i xui-ao .
41006032	O gu ge ǂgaus ǀkha ǃū-aisa ǃkhais ǃoa ǀguri ge hâǃgû .
41006033	Tsî ǂguin ge ǁîgu ǃgâusa ge mû ; tsî mûǂan gun geo , on ge ǀnūb ǀkha hoa ǃāde xu ǁnāpa ǃkhoeǀhao , tsî ǁîga ge aisība .
41006034	Tsî Jesub ge ǂoaxa tsî kai ǂnubisa mûo , ob ge ǁîna ge ǀkhomxa , gūn ǃûi-ao-i ose hân khamin ge ī i xui-ao ; tsîb ge ǂgui xūna ǁîna ge ǁkhāǁkhātsoatsoa .
41006035	Tsî ǀnais ra tsēsa ǁaupe toa hîa gu ge ǁkhāǁkhāsabegu âba ǁîb ǃoa hā tsî ge mî : Nē ǃkhais a ǃū-aisa tsî ǁaeb kom ǀnai go toao ;
41006036	ǁîna ǁnâi xū , în ǁgoeǂnamipe hâ ǃhaidi tsî ǃādi ǃoa ǂûxū-e ǁamabasenǃgû .
41006037	Ob ge ǁîba ǃeream tsî ǁîgu ǃoa ge mî : Sago ǁîna ǂûmā re . O gu ge ǁîb ǃoa ge mî : ǁNâi ǃgû tsî ge nî ǀgamkaidisi marin ama pere-e ǁama tsî ǁîna ǂûmā ?
41006038	Ob ge ǁîgu ǃoa ge mî : Matikō pere-e go ǁnâi ūhâ ? ǃGûsī , î go kō re . Tsî ǂan gu ge o gu ge ge mî : Koro peren tsî ǀgam ǁaurokha tsîn .
41006039	Ob ge ǁîga ge mîmā , hoana gu nî ǂnû kaisa , nēpa ǀhaoǃnâ-i , naupa ǀhaoǃnâ-e , ǃam ǀgân ai .
41006040	On ge nē dommi ai ge ǂnû , nēpa ǀguikaidisise tsî naupa korodisise .
41006041	Ob ge koro peren tsî ǀgam ǁaurokha tsîna ū , tsî ǀhommi ǃoa kōǃapa tsî ǁîna ǀkhae , tsî perena khôa tsî ǁîna ǁkhāǁkhāsabega ge mā , ǁîna gu nî mâi-mâi-aiǃâ nîse , tsî ǀgam ǁaurokha onab ge hoan ǃnâ ge ǀgora .
41006042	Tsîn ge hoana ǂû tsî ge ǁâ .
41006043	Tsîn ge ǃâron xa disiǀgamǀa ǀharudi di ǀoaba ge ūkhâi , tsî ǁauron tsîn xa .
41006044	Tsî perena ge ǂû gu ge koroǀoadisi khoe ge iga .
41006045	Tsîb ge ǁnātimîsi ǁîb ǁkhāǁkhāsabega ge ǁgari , ǂgaus ǃnâ ǂgâ tsî gu nî nauǃani Betsaidas ǃoa aiǃgûsa , ǁîb ǂûb nî ǂnubisa ǃgû kai hîa .
41006046	Tsî ǁîna xub ge ǀgorao , ob ge ǃhommi ǃoa ge ǀgoreǃgû .
41006047	Tsî ǃui-i geo , os ge ǂgausa hurirob ǁaegub ǃnâ ge hâ i , tsî ǁîb ge ǃhūb ai ǀguri ge hâ i .
41006048	Tsî mûb geo ǃgûgaus ǃnâ gu ra tsūǀkhāsa ( ǂoab ge ǁîgu ǃoagu hâ i amaga ) , ob ge hakaǁî tsuxuǃûis iri ai hurirob ai ra ǃgûse ǁîgu tawa sī , tsî ǁîga gere ǃgû-īǀkhā ǂgao .
41006049	Tsî hurirob aib ra ǃgû hîa gu ge mû bio , o gu ge ǀnore-i ti ǂâi tsî kaise ge ǃau .
41006050	Hoagu ge ǁîba mû tsî ǃhuri xui-ao . Ob ge ǁnātimîsi ǁîgu ǀkha ǃhoa tsî ge mîǀî gu : ǃGâiǂâixa re , tita komo , tā ǃao re !
41006051	Ob ge ǁîgu tawa ǂgaus ǃnâ ge ǂgâ , tsîb ge ǂoaba ge ǁgoea-ai . O gu ge kaise ǃhuri tsî ge buru .
41006052	Peren tawa gu ge ǁnâuǃākaisen tama i tsî ǁîgu di ǂgaogu ge gorose karokarosen hâ i amaga .
41006053	Tsî ǃgâuxa tsî gu ge Genesarets ǃhūb tawa sī tsî ǁnāpa ge sī mâ .
41006054	Tsî ǂgausa xu gu ge ǁgôaxa , on ge khoena ǁnātimîsi ge mûǂan bi .
41006055	Tsîn ge ǁnā ǂnamipe ǁgoe ǃhūb hoab ǃnâ ǃkhoema , tsî ǀaesen hâna tani-ūxūgu ai ge ūhātsoatsoa , ǁîb hâsan ge ǁnâu ǃkhais ǃoa .
41006056	Tsî mapab gere ǂgâ xawe , ǃhaidi ǃnâs kas , ǃādi ǃnâs kas , ǁgâudi ǃnâs kas hoasa , ǁnāpan ge ǀaesen hâna ǁamaxūǃkhaidi ai ǂnûi , tsî gere ǀkhoma bi , în ǁîb sarab di ǂomamǃgâba tsâǀkhā , ti ; tsî tsâǀkhā bi gen hoan ge ge ǂgau .
41007001	Tsî gu ge Farisegu tsî ǀnîgu xoaǂansabegu digu Jerusalemsa xu go hāga ǁîb tawa ge ǀhao .
41007002	Tsî mû gu geo , ǀnî ǁkhāǁkhāsabegu âb ǀurixa ǃomgu , ǁnās ge ǁāhe tamagu , ǀkha ra pereǂûsa , o gu ge ǁnās xa ge tsūbahe .
41007003	Farisegu tsî Jodeǁîn hoan kom ǂû tamao aiben ga ǃomga ǂōrisase ǁā tama io , kaigu di ǂnûiǂgāsan ra ǃkhōǀgaipe xui-ao .
41007004	Tsî ǁamaxūǃkhaisa xun ra hāo , on kom ǁkhāti ǂû tamao , aiben ga ǁāsen tama io ; tsî ǁkhāti ǀnî xūn ǂguin hâ , ǃkhōǀgaipe nîsen ge ǃkhōǃoana : ǀGabidi tsî xapan tsî ǂaisūdi tsîn di ǁāsa .
41007005	O gu ge Farisegu tsî xoaǂansabegu tsîga ge dî bi : Tare xū-i ǃaroma gu ǁnâi ǁkhāǁkhāsabegu âtsa kaigu di ǂnûiǂgās ǃoa tanisen tama hâ , tsî ǁāhe tama ǃomgu ǀkha ra pereǂû ?
41007006	Ob ge ǁîgu ǃoa ge mî : ǃGâiseb ge Jesajaba sago hînaxaǃnâgo xa gere kēbo , xoahe hâ khami : Nē ǁaes ge amǁgaugu ǀkha ra ǃgôa te , xawe ǂgaob ân ge tita xu ǃnū hâ ;
41007007	ǁausen ra ǃgôa te , ǁkhāǁkhāde ra ǁkhāǁkhāǃâ , khoen xa ǂnûiǂgāhe hâde .
41007008	Elob di mîmāsa ǁnāxū , tsî go kom khoen di ǂnûiǂgāsa ra ǃkhōǀgaipeo .
41007009	Tsîb ge ǁîgu ǃoa ge mî : Ama ǃgâise gu Elob mîmāsa ra ǁaudī , sago ǂnûiǂgāsa go nî dīga .
41007010	Moseb kom ge mîo : Saob tsî saos tsîrats ge nî ǃgôa ! Tsî ǁgûb tsîra ga ǀâxare-i ge ǁōba nî tsâ-e .
41007011	Xawe go sago ra mî : ǁGûb tsî ǁgûs tsîra ǃoa : “ Korbans ” ǁnās ge ǁguibas , “ tita xu ga harebeba tsisa ” ti ga mî khoe-i ge ra ǂâuǂâu ,
41007012	tsî go ge ǁnāti ǁî-e ǃaruǀî ǁî-i îb tsî îs tsîra xū-i xare-e dība kai tama hâ .
41007013	Tsî go ge Elob mîsa ra ǀgaioǃnâ kai sago di ǂnûiǂgās ǀkha ; tsî ǂguin nēti īna go kom ra dīo .
41007014	Tsî ǂnubis hoasa ǁkhawa ǂgaihā tsîb ge ǁîn ǃoa ge mî : Tita ǁnâu hoado , î du ǁnâuǃā !
41007015	Xū-i khoe-i ǃauga hâ-i tsî ǁî-i ǃnâ ra ǂgâ-i ge ǁî-e ǀuriǀuri tama-e , xawe ǁî-e xu ra ǂoan ge khoe-e ra ǀuriǀurina .
41007016	ǂGaera ǁnâu i nîse ūhâ-e a-i ǁnâu .
41007017	Tsî ǁaesa xub ge oms ǃnâ ǂgâ ǃnubai gu ge ǁkhāǁkhāsabegu âba nē ǂkhōs xa ge dî bi .
41007018	Ob ge ǁîgu ǃoa ge mî : Sago ona kha ǁnâi ǁnâuǃā-i ose hâ ? ǃKhā tama go kha hâ ǃaugaba xu khoe-i ǃnâ ra ǂgâ-i hoa-i ǁî-e a ǀuriǀuri ǁoa ǃkhaisa ?
41007019	ǁÎ-i ge ǂgaob ǃnâ ǂgâ tama , tsî i kom ǃnāb ǃnâ ra ǂgâ tsî ǂganǃgâsib ǃnâ ra ǂoao .
41007020	Tsîb ge ge mî : Khoe-e xu ra ǂoaxa-i ge khoe-e ra ǀuriǀuri-e .
41007021	Khoen ǂgaob di ǃnāba xun kom ra ǀkhīo : ǂKhaba ǂâidi , ǃgamekhôas , ǀaib , ǃgams ,
41007022	ǃnaris , xūǃgunuxasib , ǁaixasib , gāxaǃnâsib , ǂūǁoasib , ǂkhabamûs , ǃkhāǃkhās , ǃgurixasib tsî ǁnâuǃāoǃnâsib tsîna .
41007023	Nē ǂkhaban hoan ge ǃnāba xu ǂoaxa tsî khoe-e ra ǀuriǀurina .
41007024	Tsîb ge ǁnāpa xu khâi , tsî Tires tsî Sidons tsîra ǀkharigu ǃnâ ǃgû tsî oms ǃnâ ǂgâ , tsî ǂgao tama ge hâ i , khoe-i nî ǁîsa ǂansa , xaweb ge ǂganǃgâsase hâ ǁkhā tama ge i .
41007025	Taras , ǃanuoǃnâ gagab ǀkha hâ ǀgôasa ūhâs ge ǁîb xa ǁnâu xui-ao ; os ge hā tsî ǁîb ǂaira tawa ge ǁnāǁgoe .
41007026	Tsîs ge tarasa Grikeǁî khoe tsî Sirofenisiaǁî ǃhaos di ge i ; tsîs ge ge ǂgan bi , îb ǁgâuaba ǁîs ôasa xu ǃhaeǂui .
41007027	Ob ge Jesuba ge mîǀî si : Aibe an ǀgôarona ǁâ ; ǃgâi tama i kom hâo , ǀgôan di pere-e ū tsî arirona aomāsao .
41007028	Os ge ǃeream tsî ge mîǀî bi : Ama i ge , ǃKhūtse , xawen kom arirona tāb ǃnaga ǀgôaron di ǂoman xa ra ǂûo .
41007029	Ob ge ǁîs ǃoa ge mî : Nē mîs ǃaroma ǃgû ; ǁgâuab go ǂoa sa ôasa xu xuige .
41007030	Tsî ǁîs oms tawas ge sī , os ge ge hōǃâ , ǁgâuab go ǂoaxu si tsîs ǀgôasa kharob ai ǁgoe ǃkhaisa .
41007031	Tsî ǁkhawab ge Tires tsî Sidons tsîra di ǀkhariba xu ǂoao , ob ge Galileahurirob tawa ge sī , Dekapoliǀkharib ǁaegub ǃnâ .
41007032	Tsîn ge ǃgome tsî ǂganaǂgae hâ khoeba ǁîb ǃoa ūhā tsî ge ǀkhomma bi , îb ǃomma ǁgui-ai bi .
41007033	Ob ge ǁîba ǁaesa xu ǀguri ūbē , tsî ǀkhunugu âba ǁîb ǂgaera ǃnâ ǂgā , tsî ǂara tsî ǂāb ǀkha nammi âba ge tsâǀkhā .
41007034	Tsîb ge ǀhommi ǃoa kōǃapa tsî ǀhâimâinǀom tsî ge mîǀî bi : Efata , ǁnās ge ǁkhowa-amsen ti mîsa .
41007035	Os ge ǁnâus âba ge ǁkhowa-amsen tsî ǃgae-ūdab nammi âb dib ge ge oresen tsîb ge ǂhanuse ge ǃhoa .
41007036	Tsîb ge ǁîna ge ǃkhâi , khoe-i xare-en mîba tidesa ; tsî matikōseb ge ǃkhâi , xawen ge ǁnās ǃgâ-ai ǁîsa ge ǂhôa ,
41007037	tsî ǃnāǂamsase buru , tsîn ge ge mî : ǃGâiseb ge hoana go dī ; ǂganaǂgae hânab kom ra ǁnâu kaio , tsî ǃgomenab kom ra ǃhoa kaio .
41008001	ǁNā tsēdi ǃnâ i ge kai ǂnubi-e ge ǀhao hâ i , tsî ǂûxū-e in ge ūhâ tama hâ i ǃnubaib ge Jesuba ǁîb ǁkhāǁkhāsabega ǂgaihā tsî ge mîǀî gu :
41008002	ǂNubisa ta ra ǀkhom , ǀnain go ǃnona tsēde tita ǀkha hâ , xawen ǂûxū-e ūhâ tama xui-ao ;
41008003	tsî ǂû taman hâse ta ga ǁîna ǁaru kaio , on ge daob ai nî tsânaǁkhui ; ǀnîn ge ǃnūseba xu hā hâ i xui-ao .
41008004	O gu ge ǁîb ǁkhāǁkhāsabega ge ǃeream bi : Mapa xu i kha khoe-e nēna pere-i ǀkha nî ǁâǁâ nē ǃgaroǃhūb ǃnâ ?
41008005	Ob ge ǁîga ge dî : Matikō pere-e go ǁnâi ūhâ ? O gu ge : Hû , ti ge mî .
41008006	Ob ge ǁaes nî ǃhūb ai ǂnûsa ge mîmā . Ob ge hû perega ū tsî gangan tsî khôa tsî ǁîb ǁkhāǁkhāsabega ge mā , mâi-aiǃâ gu nîse ; o gu ge ǁaesa ge mâi-aiǃâ .
41008007	Tsî gu ge ǀoro ǁaurona ge ūhâ i ; tsî ganganni geo , ob ge ǁîn on nî mâi-aiǃâhesa ge mîmā .
41008008	Tsîn ge ǂû tsî ge ǁâ , tsî ǃgau go ǃâron xa hû ǀharudi ǀoaba ge ūkhâi .
41008009	Tsî ǂû gen ge hakaǀoadisi nî ī ; tsîb ge ǁîna ge ǃgû kai .
41008010	Tsî ǁnātimîsib ge ǁîb ǁkhāǁkhāsabegu ǀkha ǂgaus ǃnâ ge ǂgâ , tsî Dalmanutab ǀkharib ǃnâ ge sī .
41008011	Tsî gu ge Farisega ǂoa , tsî ǁîb ǀkha ge ǂnoagutsoatsoa , tsî ǁîb ai sao-e ǀhomma xu ge ǂgan , ǁîba ǃâitsâ tsî .
41008012	Ob ge gagas âb ǃnâ ra ǀhâimâinǀomse ge mî : Tarexas ra nē ǃhaosa sao-e ǂgan ? Amase ta ra mîba du , sao-es nē ǃhaosa māhe tide ǃkhaisa .
41008013	Ob ge ǁîga ǁnāxū tsî ǁkhawa ǂgaus ǃnâ ǂgâ tsî nauǃani ge ǃgâu .
41008014	Tsî gu ge ǁkhāǁkhāsabegu âba perena ūǃgûsa ge ǀuru , tsî ǀgui pereb ǀguib ose ǀnî-e ǁîgu ǀkha ǂgaus ǃnâ ūhâ tama ge hâ i .
41008015	Ob ge ǁîga mîmā tsî ge mî : Kō , î ǂanbasen re Farisegu di ǀkhuruǀkhurupereb xa , tsî Herodeb di ǀkhuruǀkhurupereb xa .
41008016	O gu ge ǁîgu ǃnâ ǂâiǂâisen tsî ge mî : Perena ge ūhâ tama amagas komo .
41008017	Tsî Jesub ge hōǃâo , ob ge ge mîǀî gu : Tarexa go ra ǂâiǂâisen , perena go ūhâ tama ǃkhaisa ? Gorose go ǁnâi xū-i xare-e ǁnâuǃā tsî hōǃâ tama hâ ? Ganupe go ǁnâi karokarosa ǂgaoba ūhâ ?
41008018	Mûde ūhâ tsî go kha mû tama hâ , tsî ǂgaede ūhâ tsî go kha ǁnâu tama hâ ? Tsî ǂâi tama go kha hâ ,
41008019	ǁnā koro peregu , hîa ta ge koroǀoadisigu ǃnâ gere khôagu xa ? Matikō ǀharudi ǀoaba go ge ūkhâisa ǃâron xa ? O gu ge ge mîǀî bi : Disiǀgamǀadi komo .
41008020	Tsî ǁnā hûgu hîa ta ge hakaǀoadisigu ǃnâ gere khôagu xa , matikō ǀharudi ǀoaba go ge ūkhâisa ǃgau ge ǃâron xa ? O gu ge ge mî : Hûdi komo .
41008021	Ob ge ge mîǀî gu : Mati go ǁnâi ǁnâuǃā tama hâ ?
41008022	Tsî gu ge Betsaidas tawa ge sī . On ge ǂgī hâba ǁîb ǃoa ūhâ tsî ge ǀkhoma bi , îb ǁîba tsâǀkhā .
41008023	Ob ge ǂgī hâb di ǃomma ǃkhō tsî ǁîba ǃārosa xu ǃaugaba ǃoa ǂgaeǂguiǂui tsî ǁîb mûra ǃnâ ǂara tsî ǃomkha ǁgui-ai bi tsî ge dî bi , iseb xū-e ra mû ǃkhaisa .
41008024	Ob ge kōkhâi tsî ge mî : Khoena ta ra mû , hain khamin ra ǃgûmase .
41008025	ǁNās khaoǃgâb ge ǁkhawa ǃomkha ǁîb di mûra ai ǁgui tsî ge kōkhâi tsîb ge ǂgau tsî hoana ǂhaisase ge mû ǁkhā .
41008026	Ob ge ǁîb oms ǃoa sî bi tsî ge mî : Tā ǃāros ǃnâ ǂgâ , î tā ǁkhāti khoe-e ǃāros ǃnâ xū-e mîba .
41008027	Tsîb ge Jesuba ǁîb ǁkhāǁkhāsabegu ǀkha ge ǃgûǂoa Kaesareas Filipub dis di ǃārodi ǃoa . Ob ge daob ai ǁkhāǁkhāsabega dî tsî ge mîǀî gu : Tari ta a , tin ra khoena mî ?
41008028	O gu ge ge ǃeream : Johane ǁĀǁnâ-aots , tsî nauna , Eliats , tsî nauna , kēbo-aogu di ǀguits .
41008029	Ob ge ǁîgu ǃoa ge mî : Tsî sago ǁnâi tari ta ti go ra mî ? Ob ge Petruba ǃeream tsî ge mîǀî bi : Xristuts kom satsao .
41008030	Ob ge ǁîga ge ǃkhâi khoe-i xare-e gu ǁîb xa mîba tide ǃkhaisa .
41008031	Tsîb ge ǁîga ge ǁkhāǁkhātsoatsoa , Khoen Ôab ǂguina nîra tsâ tsî kaigu tsî ǀgapipristergu tsî xoaǂansabegu xa aoxūhe tsî ǃgamhe tsî ǃnonaǁî tsēs ai nîra khâi ǃkhaisa .
41008032	Tsîb ge ǁnā mîsa ǁkhoaǂgaose ge ǃhoa . Ob ge Petruba ǁîba ū tsî ge ǀau bi tsoatsoa .
41008033	Ob ge ǂnan tsî ǁkhāǁkhāsabegu âba ǃgapaǀî tsî Petruba ǃgabe tsî ge mî : Bē ti khaoǃgâ , Satantse , Elob dina ǂâi tama i tsîts ra khoen dina ǂâi xuige .
41008034	Tsî ǂnubisa ǁkhāǁkhāsabegu âb ǀkha ǂgaihā tsîb ge ǁîna ge mîǀî : Tita ga sao ǂgao-e a-i ǁî-aitsama ǀūxūsen , î-i ǃgâuhaib â-e ūkhâi , tsî tita sao .
41008035	ǁÎ-i ûiba ga sâu ǂgao-i ge ǁîb xa nîra kāhe-e , tsî ǁî-i ûib xa ga tita tsî ǃgâiǂhôas ǃaroma kāhe-i ge ǁîba nîra hō-e xuige .
41008036	Tare-e kha khoe-e nî harebeba ǃhūbaib hoaba i ga hō , tsî i ga ǀoms â-i tawa ǂkhôaba hō-o ?
41008037	Tsî mâ xoremari-e i kha khoe-e nî mā ǁî-i ǀoms ama ?
41008038	Tita tsî ti mîde ga tao-i nē ǃgamekhôaxa tsî ǁorexa ǃhaos ǃnâ , ǁî-eb kom ǁkhāti Khoen Ôaba nîra tao-o , ǁîb îb di ǂkhaisib ǃnâ tsî ǁîb di ǃanu ǀhomǃgāgu ǀkhab ga hāo .
41009001	Tsîb ge ǁîn ǃoa ge mî : Amase ta ra mîba du , ǀnîn ge hâ nē mân xa , ǁōba tsâ tidena , Elob gaosiban nî ǁîb ǀgaib ǃnâb hâse mûs kōse .
41009002	Tsî ǃnani tsēdi khaoǃgâb ge Jesuba Petrub tsî Jakobub tsî Johaneb tsîga ū , tsî ǁîga ǀgapi ǃhommi ǃoa ǀguri ge ūǃapa ; tsîb ge ǁnāpa ǁîgu aiǃâ ge ǀkharaǀkharahe .
41009003	Tsî saran âb ge ge ǂkhai tsî kaise ǃuri tsamaros khami ǃuriǃuri-ao-i ǃhūbaib ai ǁnāti a ǃuriǃuri ǁoas kōse .
41009004	Tsî Eliab ge Moseb ǀkha ǁîga ge ǂhai , tsî kha ge Jesub ǀkha gere ǃhoa .
41009005	Ob ge Petruba ǃeream tsî Jesub ǃoa ge mî : Rabitse , sage nēpa hâs ge a ǃgâi ; a ge ǃnona ǁhaode dībasen , satsa ǀguis , Moseba ǀguis tsî Eliaba ǀguisa .
41009006	Tare-eb ra mîsab ge ge ǀū i , ǃao gu ge hâ i xui-ao .
41009007	Tsî i ge ǀnanu-e hā tsî ǁîga ge somsomǂam . Tsî ǀnanusa xu i ge dom-e ge ǀkhī : Nēb ge ti ǀnamǀnamsa ǀGôaba ; ǁîba ǁnâu ! ti ra mî-e .
41009008	Tsî ǁnātimîsi , kōǂnamipe gu geo , o gu ge ǀnî khoe-e ǁîgu ǀkha mû tama ge i , Jesub ǀguiba .
41009009	Tsî ǃhomma xu gu ra ǁgôaxa hîab ge ǁîga ge ǃkhâi , khoe-i xawe-e gu mû gu gon xa mîba tidesa , Khoen Ôab nî ǁō hâna xu khâis kōse .
41009010	O gu ge nē mîsa ǁîgu ǃnâ ūhâbasen , tsî ge dîǃnâgu , tares a ǁō hâna xu khâisa ǃkhaisa .
41009011	O gu ge ǁîba dî tsî ge mî : Xoaǂansabegu kom ra mîo , Eliab nî aibe hāsa ?
41009012	Ob ge ǃeream tsî ge mîǀî gu : Eliab kom aibe hā tsî hoana nîra dī-unuo ; tsî Khoen Ôab xa xoahe hâ khami i kom nîra īo , kaise tsâ tsîb nîra ǃharaxūhe ǃkhaisa .
41009013	Xawe ta ra mîba go : Eliab ge ǀnai ge hā , tsîn ge ǂgaon ra khami ge sîsenū bi ǃkhaisa , ǁîb xa xoahe hâ khami .
41009014	Tsî ǁîb ǁkhāǁkhāsabegu tawa gu ge hā , o gu ge kai ǂnubis ǁîgu tawa hâsa ge mû , tsî xoaǂansabegu ǁîgu ǀkha ra ǂnoaguga .
41009015	Tsî ǁnātimîsi ǂnubis hoas ge mû bio , on ge ǃhuri tsî ge hā tawede bi .
41009016	Ob ge xoaǂansabega ge dî : Tarexa go ǁîgu ǀkha goro ǂnoagu ?
41009017	Ob ge ǀguib ǁaes diba ǃeream tsî ge mî : ǁKhāǁkhā-aotse , ti ôaba ta ge sats ǃoa go ūhā , ǃgome gagaba ūhâba .
41009018	Tsî ǃkhō bib ka ǃkhais aib ge ra ǀkhau bi ; ob ra goa-am tsî ǁaninǁgû , tsî ǀkhama , o ta ǁkhāǁkhāsabegu âtsa goro mîba , î gu ǁîba ǃhaeǂui ti , xawe gu ge go ǁkhā tama hâ i .
41009019	Ob ge ǃeream tsî ǁîna ge mîǀî : O ! Sa ǂgomoǃnâ ǃhaose , matikōse ta kha sadu ǀkha nî hâ ? Matikōse ta kha nî tani du ? Tita ǃoa ūhā bi !
41009020	On ge ǁîb ǃoa ge ūhā bi , tsî ǁîbab ge mûo , ob ge gagaba ǁnātimîsi ge ǀkhau bi ; ob ge ǃhūb ai ǁnā , tsî goa-am raǃâ ge gabapesen .
41009021	Ob ge ǁgûb âba ge dî : Mâ ǁaeba xusa ǁnâi nēs ge hāǂam bisa ? Ob ge : ǂKhamsis âba xus ge , ti ge mî .
41009022	Tsî ǃnuri ǃnādeb ge ǁîba ǀaes ǃnâ gere aoǂgā , tsî ǁgam-i ǃnâ , ǃgam bib nîse , xawe xū-ets ga dī ǁkhāo , ǀkhomxa î hui khom re .
41009023	Ob ge Jesuba ǁîb ǃoa ge mî : ǂGom ǁkhāts kao ; ǂgom ra-i kom hoan xa īǁkhāsabaheo .
41009024	Ob ge ǀgôab di îba ǁnātimîsi ǂgai tsî ge mî : ǂGom ta ra ǃKhūtse ; ti ǂgomoǃnâsiba hui re .
41009025	Tsî Jesub ge mû ǂnubis ra ǃkhoeǀhû ǃkhaisa , ob ge ǃanuoǃnâ gagaba ǃgabe , tsî ǁîb ǃoa ge mî : Sa ǃhoa ǁoa tsî ǁnâu ǁoa gagatse , tita ra mîba tsi ǁîba xu ǂoa , î ǃaruǀî tā ǂgâǃnâ bi .
41009026	Ob ge ǃau tsî kaise ǀkhau bi tsî ge ǂoa . Ob ge ǁō hâ-i khami ge ī , ǂguin ge : ǁŌb kom go-o , ti a mîs kōse .
41009027	Ob ge Jesuba ǁîb ǃomma ǃkhō tsî ge ūkhâi bi , ob ge ge khâi .
41009028	Tsî oms tawab ge sīo , o gu ge ǁkhāǁkhāsabegu âba ǁîba ǀguri ge dî : Tare xū-i ǃaroma ge sige ǃhaeǂui bi ǁkhā tama go i ?
41009029	Ob ge ǁîgu ǃoa ge mî : Nē ǁgâuaǃnôa-i kom ǀnî xū-i xa ǂoa kaihe tamao , ǀgores tsî ǂûtamahâs ǀguis xa .
41009030	Tsî gu ge ǁnāpa xu bē tsî Galileaba ge ǃgûǃnâǃganu , tsîb ge ǂgao tama ge i khoe-i nî ǁîsa ǂansa .
41009031	ǁÎb di ǁkhāǁkhāsabegab gere ǁkhāǁkhā , tsî ǁîgu ǃoa mî xui-ao : Khoen Ôab ge khoen di ǃomǁae nîra māǁnâhe , tsîn ge nîra ǃgam bi ; tsî ǃgamheb kao , ob ge ǃnona tsēdi khaoǃgâ ǁkhawa nîra khâi .
41009032	Xawe gu ge nē mîsa ǁnâuǃā tama i tsî ǁîba gu nî dîsa ge ǃao .
41009033	Tsî gu ge Kapernaums tawa ge sī tsî oms ǃnâb ge ǁîga ge dî : Tare xū-i ǃaroma go daob ai goro ǂnoagu ?
41009034	O gu ge ge ǃnō ; daob ai gu goro ǂnoagu xui-ao , tarib a hoagu xa kaisa .
41009035	Ob ge ǂnû tsî disiǀgamǀaga ǂgai tsî ǁîgu ǃoa ge mî : Khoe-i ga ǂguro ǂgao-o , a-i hoan xa khaos ai hâ , a-i hoan di ǃgā .
41009036	Tsî ǀgôaro-e ū tsîb ge ǁîgu ǁaegu mâi tsî ǁî-e ǁnam , tsî ge mîǀî gu :
41009037	Nēti ī ǀgôaron di ǀgui-e ga ti ǀons ǃnâ ǃkhōǃoa-i ge tita ra ǃkhōǃoa-e , tsî tita ga ǃkhōǃoa-i ge tita ǃkhōǃoa tama , xawe tita ge sîba ra ǃkhōǃoa-e .
41009038	Ob ge Johaneba ǃeream bi tsî ge mî ; ǁKhāǁkhā-aotse , ǀguiba ge go mû , sa ǀons ǃnâ ǁgâuaga goro aoǂuib , sage sao tamaba ; o ge ge go ǃkhâi bi , sageb sao tama amaga .
41009039	Ob ge Jesuba ge mî : Tā ǃkhâi bi ; khoe-i ti ǀons ǃnâ buruxana ra dī , tsî nî ǃhaese tita xa ǁgaisise ǃhoa ǁkhā-i hâ tama hâ xuige .
41009040	Sage ǃoagu hâ tama-i kom sage ǀkha hâ-eo .
41009041	Mâ-i hoa-i sago ga ǁgam-i hâǃnâ ǀgabi-e ā go nîse mā-i , ti ǀons ǃnâ , Xristub digo ao , amase ta ra mîba go , ǁî-i ge amǃnâs â-e tātsē ǂoaǃnâ tide .
41009042	Tsî nē ǂkharin tita ǃnâ ra ǂgomn di ǀgui-e ga ǁgonǁgonǂgao-i , ǁî-i ga ǃgâibahe , ǁkhamiǀui-i ga ǁî-i di ǃaos ai ǃgaehe , tsî i ga hurib ǃnâ aoǂgāhe ǃkhaisa .
41009043	Tsî ǃommi âts ga ǁgonǁgonǂgao tsio , ǁîba ǁhāǁnâ ; ǃgâiba tsi ka , ǃhorasets nî ûib ǃnâ ǂgâsa , ǀgam ǃomkha ūhâsets nî ǀamo ǀaeb ǃnâ ǂgâs xa , ǀariǁoasa ǀaes ǃnâ .
41009044	ǁNāpab ge ǁîn di ǂuniba ǁō tama hâ , tsîs ge ǁîn di ǀaesa tātsē ǀari tama hâ .
41009045	Tsî ǂais âts ga ǁgonǁgonǂgao tsio , ǁîsa ǁhāǁnâ ; ǃgâiba tsi ka ǃhorasets nî ûib ǃnâ ǂgâsa , ǀgam ǂaira ūhâsets nî ǀamo ǀaeb ǃnâ aoǂgāhes xa , ǀariǁoasa ǀaes ǃnâ .
41009046	ǁNāpab ge ǁîn di ǂuniba ǁō tama hâ , tsîs ge ǁîn di ǀaesa ǀari tama hâ .
41009047	Tsî mûs âts ga ǁgonǁgonǂgao tsio , ǁîsa ūǂui ; ǃgâiba tsi ka , ǀgui mûs ǀkhats nî gaosib Elob dib ǃnâ ǂgâsa , ǀgam mûra ūhâsets nî ǀamoǀaeb ǃnâ aoǂgāhes xa .
41009048	ǁNāpab ge ǁîn di ǂuniba ǁō tama hâ , tsîs ge ǁîn di ǀaesa ǀari tama hâ .
41009049	Mâ-i hoa-i ge ǀaes ǀkha nî ǂōǂgāhe tsî mâ ǁguiba-i hoa-i ge ǂō-i ǀkha nî ǂōǂgāhe xui-ao .
41009050	ǂŌ-i ge a ǃgâi ; xawe ǂō-i ga ǁkhoao-o , mâ xū-i ǀkha du kha ǁî-e nî ǁkhoaǁkhoa ? ǂŌ-e sago ǃnâ ūhâ î go ǂkhîbagu re .
41010001	Tsîb ge ǁnāpa xu khâi tsî Judeab di ǀkharib ǃoa tsî Jordanǃāb nauǃanib di ǃhūgu ǃnâ ge hā . Tsî di ge ǂnubide ǁkhawa ǁîb tawa ge ǀhao ; ob ge ǁkhawa ǁnaetib hâ khami ǁîna gere ǁkhāǁkhā .
41010002	Tsî gu ge Farisega hā tsî ǃâitsâ bi rase ge dî bi , ise i ao-e mā-amhe hâsa ǁî-i tarasa xu ǀgorasa .
41010003	Ob ge ǃeream , tsî ge mîǀî gu : Tare-eb ge Moseba sado mîmā ?
41010004	O gu ge ge mî : Moseb ge ǀgoraǂkhani-e xoa tsî ǁîsa xu ǀgorasa ge mā-am .
41010005	Ob ge Jesuba ǃeream tsî ǁîgu ǃoa ge mî : Sago ǂgaob di karokarosens ǃaromab ge Moseba ǁnā ǂnûiǂgāsa ge xoa .
41010006	Xawe tsoatsoas kurusaben disa xub ge Eloba aob ase tsî taras ase ǁîra ge kuru .
41010007	ǁNā-amagab ge khoeba ǁgûb tsî ǁgûs tsîra ǁnāxū , tsî taras âb ai nî ǂgāmâisen .
41010008	Tsî ra ge ǁîǀgamra nî ǀgui ǁgan . ǁNā-amaga ra ge ǃaruǀî ǀgam tama tsî a ǀgui ǁgan .
41010009	Elob xa ǁnâi ǃgaeǀhaohe hâ-e i ge khoe-e ǀgora tide .
41010010	Tsî oms tawa gu ge ǁkhāǁkhāsabegu âba ǁkhawa ǁîs xa ge dîǃgâ bi .
41010011	Ob ge ǁîgu ǃoa ge mî : Taras âba xu ǀgora tsî ga ǀkharasa ǃgameb hoab ge ǁîs tawa ra ǃgamekhôa .
41010012	Tsî taras ga aob âsa xu ǀgora tsî ga ǀkharaba ǃgame , os ge ra ǃgamekhôa .
41010013	Tsîn ge ǀgôarona ǁîb ǃoa ge ūhā , îb ǁîna tsâǀkhā ti , o gu ge ǁkhāǁkhāsabega ǁîna ra hā-ūde ge ǃgabe .
41010014	Tsî Jesub ge mûo , ob ge kaise ǂkhîoǃnâ tsî ǁîgu ǃoa ge mî : An ǀgôarona tita ǃoa hā , ǁîna tā ǂhani ; nēti īn dib kom gaosib Elob dibao .
41010015	Amase ta ra mîba du : ǀGôaro-i khami gaosib Elob diba ǃkhōǃoa tama ga i-i kom tātsē ǁîb ǃnâ ǂgâ tideo .
41010016	Tsîb ge ǁîna ǁnam , tsî ǃomga ǁgui-ai tsî ge ǀkhae in .
41010017	Tsî daob ǃoab ra ǂoa , hîab ge ǀguiba ǃkhoehā tsî ǁîb aiǃâ ǃhon tsî ge dî bi : ǃGâi ǁkhāǁkhā-aotse , tare-e dī tsî ta ǀamo ûiba nî ǀumi ?
41010018	Ob ge Jesuba ǁîb ǃoa ge mî : Tarexats “ ǃgâi ” ti ra ǂgai te ? Khoe-i xare-i kom ǃgâi tamao , Elob ǀguib .
41010019	Mîmādets ge a ǂan : ǃGamebats ge khôa tide ; ǃgamts ge tide ; ǃnarits ge tide ; ǂkhabasets ge ǂgā-am tide ; khoe-ets ge ǁkhâuǁnâ tide ; saob tsî saos tsîrats ge nî ǃgôa .
41010020	Ob ge ǃeream tsî ge mîǀî bi : ǁKhāǁkhā-aotse , nēn hoana ta ge ge ǃkhōǀgaipe ti ǂkhamsisa xu .
41010021	Tsî Jesub ge ǁîba kō , tsî ǀnam bi , tsî ǁîb ǃoa ge mî : ǀGui-ets ganupe tôasi hâ : ǃGû , î ūts hân hoana ǁamaxū , î ǁîna ǀgâsana mā , ots ge ǀhommi ǃnâ ǁui-e nî ūhâ , î nēxopa hā , î tita sao .
41010022	Ob ge nē mîs ǂama tsûaǂgao , tsî ǃoa hâse ge bē , ǂgui xūnab ge ūhâ i xui-ao .
41010023	Ob ge Jesuba kōǂnamipe , tsî ǁîb ǁkhāǁkhāsabegu ǃoa ge mî : Matikō ǃgomsen kha xūna ūhâna gaosib Elob dib ǃnâ nî ǂgâ .
41010024	O gu ge ǁîb ǁkhāǁkhāsabega ǁîb mîdi xa ge ǃhuri . Ob ge Jesuba ǁkhawa ǃeream tsî ǁîgu ǃoa ge mî : ǀGôado , matikōse i a ǃgom , xūn ai ra mûmâinǃgân nî gaosib Elob dib ǃnâ ǂgâsa ?
41010025	Supu i ge a , ǃnai-i nî nali di mûros ǃnâ ǃgûǃkharusa , ǃkhū hâ khoe-i nî gaosib Elob dib ǃnâ ǂgâs xa .
41010026	O gu ge ǁnās ǃgâ-ai ǃhuri tsî ge mîǀîgu : Tari-e ǁnâi a ǃgâiǃō ǁkhā ?
41010027	Ob ge Jesuba ǁîga kō , tsî ge mî : Khoen tawa i ge a īǁoa , xawe Elob tawa i kom īǁoa tamao ; hoan kom Elob tawa a īǁkhāo .
41010028	Ob ge Petruba ǁîb ǃoa ge mîtsoatsoa : Mû , sige kom hoana ǁnāxū , tsî satsa ge sao-o .
41010029	Ob ge Jesuba ǃeream tsî ge mî : Amase ta ra mîba go , khoe-i ga ǁnāxū oms tsî ǃgâsagu tsî ǃgâsadi tsî ǁgûb tsî ǁgûs tsî ǀgôan tsî ǃhanagu tsîna , tita tsî ǃgâiǂhôas ǃaroma ,
41010030	o-i ge ǁî-e kaidisi ǃnādi kōse nîra ǃkhōǃoa nēsi nē hâ ǁaeb ǃnâ : Omdi tsî ǃgâsagu tsî ǃgâsadi tsî ǁgûdi tsî ǀgôan tsî ǃhanagu tsîna ǃgôaǃgondi ǀkha , tsî ǃgoaxaǁaeb ǃnâ ǀamo ûiba .
41010031	Xawe ǂgui ǂguron ge nî ǀuniga tsî ǀunigan ge nî ǂguro .
41010032	Tsî gu ge daob ai hâ Jerusalems ǃoa ra ǃapase , ob ge Jesuba ǁîga ge aiǃgûba , o gu ge ǃhurigâ tsî sao bi rana ge ǃao kai . Tsîb ge ǁkhawa disiǀgamǀaga ūbasen , tsî hāǂam bi nîra xūn xa ǁîga ge mîbatsoatsoa :
41010033	Mû , Jerusalems ǃoa ge ge ra ǃapa tsîb ge Khoen Ôaba nîra māǁnâhe , ǀgapipristergu tsî xoaǂansabegu tsîga , tsî gu ge ǁîba ǁōb ǃoa nîra ǀgoraǃgâ , tsî ǁîba ǀūbena nîra māǁnâ ;
41010034	on ge ǁîba ǃhō , ǂara-ai , ǂnau , tsî nîra ǃgam ; tsî ǃnona tsēdi khaoǃgâb ge nîra khâi .
41010035	O kha ge Jakobub tsî Johaneb tsîkha , Sebedeub ôakha , ǁîb ǃoa hā , tsî ge mî : ǁKhāǁkhā-aotse , ǂgao khom ra ǂgan tsi khom nî-ets nî sikhoma dībasa .
41010036	Ob ge ge mîǀî kha : Tare-e ta nî dība khosa kho ra ǂgao ?
41010037	O kha ge ǁîb ǃoa ge mî : Sikhoma mā re , î khom ǀguiba sa amǀkhāb ai tsî nauba sa ǁareǀkhāb ai ǂnû , sa ǂkhaisib ǃnâ .
41010038	Ob ge Jesuba ǁîkha ǃoa ge mî : ǀŪ kho a , tare-e kho ra ǂgaosa ; ǁkhā kho a ǁnâi , tita ra ā ǀgabisa kho nî āsa , tsî tita ra ǁāǁnâ-ūhe ǁāǁnâs ǀkha kho nî ǁāǁnâhesa ?
41010039	O kha ge ge mîǀî bi : ǁKhā khom a . Ob ge Jesuba ǁîkha ǃoa ge mî : ǀGabis tita ra āsa kho nîra ā , tsî ǁāǁnâs tita ra ǁāǁnâ-ūhes ǀkha kho nîra ǁāǁnâhe ,
41010040	xawe ti amǀkhāb tsî ti ǁareǀkhāb ai ǂnûsa mās ge ti tamasa , tsîs ge ǂhomibahe hâna nîra māhe .
41010041	Tsî disigu ge ǁnâuo , o gu Jakobub tsî Johaneb tsîkha ǂama ge ǀara .
41010042	Ob ge Jesuba ǁîga ǂgaihā tsî ge mîǀî gu : ǂAn go a , ǁaedi di gaosagu ǁîna ra gaoǂam ǃkhaisa , tsî ǁîn di kaigu ǁîn ǂama ǀgaiba ra sîsenǂui ǃkhaisa ?
41010043	Xawe sago ǃnâ i ge ǁnāti ī tide ; sago ǃnâ ga kai ǂgaob ge nî sago di ǃgā kai .
41010044	Tsî sago ǃnâ ga ǂguro ǂgaob ge nî sago di ǃgā kai .
41010045	Khoen Ôab on kom hā tamao sîsenbaheb nîse , xaweb kom sîsenba tsîb nî ǁîb ûiba māse ge hāo , ǂguin di xoremarib ase .
41010046	Tsî gu ge Jerixos tawa ge sī . Tsî Jerixosa xub ge ǂoa , ǁîb ǂûb tsî ǁîb ǁkhāǁkhāsabegu tsî kai ǂnubis tsîn , ob ge Timeub ôab , Bartimeub , ǂgī ǀkhope-aoba daob tawa ge ǂnôa i .
41010047	Tsî ǁnâub geo , Jesub Nasareǁîb a ǃkhaisa , ob ge ǂgai tsî ge mîtsoatsoa : Jesu , Davib Ôatse , ǀkhomxa te re !
41010048	On ge ǂguina ge ǃkhâi bi îb ǃnō . Xaweb ge ǃaruǀîǀgui ge ǂgai : Davib Ôatse , ǀkhomxa te re !
41010049	Ob ge Jesuba mâ tsî ge mî : ǂGai bi . On ge ǂgī hâba ǂgai , tsî ge mîǀî bi : ǃGâiǂâixa re , khâi ǂgaihets ra xuige .
41010050	Ob ge sarab âba aoxū tsî khâi tsî Jesub ǃoa ge hā .
41010051	Ob ge Jesuba ǃeream tsî ǁîb ǃoa ge mî : Tare-e ta nî dība tsi ǃkhaisats ra ǂgao ? Ob ge ǂgī hâba ge mîǀî bi : Rabitse , mû kai te re .
41010052	Ob ge Jesuba ge mîǀî bi : ǃGû , ǂgoms âts go hui tsi xuige . Ob ge ǁnātimîsi mû tsî daob ai ge sao bi .
41011001	Tsî Jerusalemsa gu ge ǀgūo , Betfages tsî Betanis tsîra tawa ǀKheraǃhommi tawa , ob ge ǁkhāǁkhāsabegu âb di ǀgamkha sî ,
41011002	tsî ǁîkha ǃoa ge mî : ǃGû sakho ǃoa ǃganu ǁgoe ǃāros ǃoa , o kho ge , ǂgâ kho kao , o ǁnātimîsi eselǂkhamrob ǃgaehe hâba nî hō , tātsē khoe-i xa ǂnû-aihe tamaba ; xore î ūhā bi .
41011003	Tsî khoe-i ga sakho ǃoa : Tarexa kho nēsa ra dī ? ti mîo , o kho ge nî mî : ǃKhūb kom ǁîba ǂhâba hâo . Tsîb nî ǃhaese ǁkhawa nēxopa sî bi .
41011004	O kha ge ǃgû , tsî eselǂkhamroba dao-ams ǃauga daob amǃgâ , ǃgaehe hâse hō tsî ge xore bi .
41011005	Tsî ǀnîn ǁnāpa mân din ge ǁîkha ǃoa ge mî : Tare-e kho ra dī , o kho eselǂkhamroba ra xore ?
41011006	O kha ge ǁîna ge mîǀî , Jesub go mîmā kha khami , on ge ge ǃgû kai kha .
41011007	Tsî kha ge eselǂkhamroba Jesub ǃoa ūhā tsî saran âkha ge ǁgui-ai bi , ob ge ǁîb ai ge ǂnû .
41011008	Tsî ǂguin ge saran ana daob ai ge ǃā , tsî naun ge ǂgonaga haide xu ǁhā tsî daob ai ge tsoroǁgui .
41011009	Tsî ais ai garun tsî saogarun tsîn ge ǂgai tsî ge mî : Hosiana , ǀkhaeheb ge hâ ǃgoaxaba ǃKhūb di ǀons ǃnâ !
41011010	ǀKhaeheb hâ ǃgoaxa gaosib Abob , Davib diba , Hosiana ǀgapiseb ǃnâ !
41011011	Tsîb ge Jesuba Jerusalems tsî tempeli ǃnâ ge ǂgâ . Tsî hoanab ge kōtoa , tsî ǃui-i geo , ob ge disiǀgamǀagu ǀkha Betanis ǃoa ge ǂoa .
41011012	Tsî nau tsē , Betanisa xu gu ge ǂoao , ob ge ge ǃâ .
41011013	Tsî ǃnūseba xub ge ǀnomahai-e mûo , ǂgaena ūhâ-e , ob ge ge sī kō , iseb ǀnîsi xū-e ǁî-i ai hō tidesa . Tsî ǁîs tawab ge sīo , ob ge ǂgaen ǀguina ge hō , ǀnomaǂûn di ǁae tamab ao .
41011014	Ob ge Jesuba ge mîǀî si : Tātsē i ge ǃaruǀî khoe-e sasa xu ǂû-e ǂû tide . Tsî gu ge ǁkhāǁkhāsabegu âba ǁîsa ge ǁnâu .
41011015	Tsî gu ge Jerusalems tawa ge sī , tsî Jesub ge tempeli ǃnâ ǂgâo , ob ge tempeli ǃnâ ǁamaxū tsî gere ǁamana ge ǃhaeǂuitsoatsoa , tsî tāgu mariǂharugu-aon digu tsî ǂnabuna gere ǁamaxūn di ǂnû-aiǃnaodi tsînab ge ge dawaǃkhupu .
41011016	Tsîb ge mā-am tama ge i khoe-i nî xū-e tempeli ǃnâ tanimasa .
41011017	Tsî ǁkhāǁkhā tsîb ge ǁîn ǃoa ge mî : Xoahe tama i ǁnâi hâ : Ti ommi ge ǀgore-om ti nî ǂgaihe , hoa ǁaedi tawa , ti ? Xawe du ge sado ǁîba ǃgamaon di ǁhāb ase dī hâ .
41011018	Tsî ǀgapipristergu tsî xoaǂansabegu ge ǁnâu , o gu ge gere ôa-am mati gu nî ǁîba ǃgamsa ; ǃao bi gu gere xui-ao , ǂnubis hoas ge ǁîb ǁkhāǁkhās ǂama burugâ hâ i amaga .
41011019	Tsî ǃui i geo , ob ge ǃāsa xu ǃaugab ǃoa ge ǂoa .
41011020	Tsî ǃnauǁgoaga gu ra ǃgû-īǀkhā si hîa gu ge ǀnomahais ǃnomagu kōse ǂnâ hâ ǃkhaisa ge mû .
41011021	Ob ge Petruba ǂâihō tsî ge mîǀî bi : Rabitse , mû ǀnomahais sats go ǀâxares kom go ǂnâo .
41011022	Ob ge Jesuba ǃeream tsî ǁîgu ǃoa ge mî : Elob ǃnâ ǂgomsa ūhâ re .
41011023	Amase ta ra mîba du , mâ-i hoa-i hîa ga nē ǃhommi ǃoa : Ūkhâisen î hurib ǃnâ aoǂgāsen ti a mî-i , tsî ga ǂgaob â-i ǃnâ îganǀgē tama i-i , tsî mî-i ra i nî ī ǃkhaisa ǂgom-i , ǁnā-i kom mî-i ra-i hoa-i xa nîra ībaheo .
41011024	ǁNā-amaga ta ra mîba du : ǀGores ǃnâ du ra ǂgan xūn hoan , ǁîna du nî ǃkhōǃoa ǃkhaisa du ga ǂgomo , on ge a sadu di .
41011025	Tsî mâ tsî du ga ǀgoreo , ǀûba re , khoe-i ǃoagu du ga xū-e ūhâo , îb ǁkhāti sadu îb ǀhommi ǃnâ hâba sadu ǃûǂamde ǀûba du .
41011026	Xawe sadu ga ǀûba tama io , ob komo ǁkhāti sadu îb ǀhommi ǃnâ hâba sadu ǃûǂamde ǀûba du tide o .
41011027	Tsî gu ge ǁkhawa Jerusalems ǃoa ge hā . Tsî tempeli ǃnâb ra ǃgûma hîa gu ge ǀgapipristergu gu tsî xoaǂansabegu tsî kaigu tsîga ǁîb ǃoa hā
41011028	tsî ge mîǀî bi : Mâ ǀgaiba xuts ra nēna dī , tsî tari-e ge satsa nē ǀgaiba mā , nēnats nî dīse ?
41011029	Ob ge Jesuba ǃeream tsî ǁîgu ǃoa ge mî : Sago ona ta ge ǀgui xū-e nî dî ; tsî ǃeream te go ga , o ta nî mîba go , mâ ǀgaiba xu ta nēna ra dīsa .
41011030	ǁĀǁnâs Johaneb disa ǀhomma xus hâ ? Khoena xus hâ ? ǃEream te .
41011031	O gu ge ǁîgu ǃnâ ǂâiǂâisen tsî ge mî : Mî ge kao : ǀHomma xus , ob ge sage ǃoa nî mî : Tarexa go ǁnâi ǂgom bi tama hâ ?
41011032	Tsî mî ge kao : Khoena xus , o ge ge ǁaesa ra ǃao ; hoan ge Johaneba ama kēbo-aose ūhâ i amaga .
41011033	O gu ge ǃeream tsî Jesub ǃoa ge mî : ǂAn tama ge hâ . Ob ge Jesuba ǃeream tsî ge mîǀî gu : O ta tita ona sago mîba tide , mâ ǀgaiba xu ta nēna ra dīsa .
41012001	Tsîb ge ǁîn ǃoa ǂkhōdi ǃnâ ge mîtsoatsoa : Khoeb ge ǂauxûiǂûǃhanaba ǂgā tsî ǁgâuǂnami bi , ǀāǃnâǃkhai-e khao tsî ǂgō-om-e ge om , tsî ǁîba ǃhanasîsenaoga ǃgaeba tsî ǃnū ǃhūb ǃoa ge dāǁnâ .
41012002	Tsî ǁaeb ge hāo , ob ge ǃgāba ǃhanasîsenaoga ǃoa ge sî , ǂauxûiǂûǃhanab di ǂûn xab nî ǃhanasîsenaoga xu ǃkhōǃoaga .
41012003	Xawe gu ge ǁîba ū tsî ǂnau tsî ǀkhaiǃomse ge sîbē .
41012004	Ob ge ǁkhawa ǀnî ǃgāba ǁîgu ǃoa ge sî . O gu ge ǁîb ona ǀuin ǀkha danas ai ǂnoa , ǁgaisise sîsenū tsî ge sîbē .
41012005	Ob ge ǁkhawa ǀnîba ge sî . O gu ge ǁîba ge ǃgam . Tsî naugu ǂguiga gu ge ǀnîga ǂnau tsî nauga ge ǃgam .
41012006	Tsîb ge ganupe ǀgui ǀnamǀnamsa ǀgôaba ge ūhâ i . Ob ge ǁîb ona ǀunis ai ǁîgu ǃoa ge sî : Ti ôaba gu kom nî sâuo , ti mî tsî .
41012007	Xawe gu ge ǁnā ǃhanasîsenaoga ge mîǀîgu : Nēb kom ǀumi-aobao , a ge ǁîba ǃgam , os ge ǀumisa nî sage di .
41012008	O gu ge ū tsî ǃgam tsî ǃhanaba xu ǃaugab ǃoa ge aoǂui bi .
41012009	Tare-eb ǁnâi ǀhonkhoeb ǁnā ǃhanab diba nî dī ? Hā tsîb ge sîsenaoga ǃgam , tsî ǂauxûiǂûǃhanaba ǀkharaga nî mā .
41012010	Tātsē du ǁnâi nē xoasa khomai tama hâ : ǁNā ǀuib , omǂnubi-aogu xa aoxūhe hâb ge go ǁhôas di danaǀui kai ;
41012011	ǃKhūba xu i ge nē-e ge ǃnae , tsî i ge a buruxa sada mûǁae .
41012012	O gu ge ǁîba gu nî ǃkhō ǃkhaisa ge ôa-am , xawe gu ge ǂnubisa ge ǃao ; hōǃâ gu ge xui-ao , ǁîgu xab go nē ǂkhōsa mîsa . O gu ge ǁîba ǁnāxū tsî ge bē .
41012013	Tsî gu ge ǀnîgu Farisegu tsî Herodeǁîgu diga ǁîb ǃoa ge sî , mîdi âb ǃnâ gu nî ǁîba ǃkhōse .
41012014	O gu ge hā tsî ǁîb ǃoa ge mî : ǁKhāǁkhā-aotse , ǂan ge ge a ama-aits a tsî khoe-i ǀkhats ǁae tama ǃkhaisa ; khoen ai-ets kōǀî tama tsî daob Elob dibats ra amab ǃnâ ǁkhāǁkhā xui-ao : ǁNâi mā-amhe i hâ , Kaesara ǁgui-aimarisa māsa ? Mā-amhe tama i hâ ? Mā da nî ? Mā da tide ?
41012015	Tsî ǁîgu hînaxaǃnâsiba ǂan tsîb ge ǁîgu ǃoa ge mî : Tarexa go ra ǃâitsâ te ? Denara hā-ūba te , î ta mû .
41012016	O gu ge ge hā-ū . Ob ge ǁîgu ǃoa ge mî : Nē īb tsî xoamâis tsîra tari-i dira ? O gu ge : Kaesari dira kom ao , ti ge mî .
41012017	Ob ge Jesuba ǃeream tsî ǁîgu ǃoa ge mî : Kaesara ǁnâi mā Kaesari di-e , tsî Eloba Elob di-e . O gu ge ǁîb ǂama ge buru .
41012018	Tsî gu ge Sadusega ǁîb ǃoa ge hā , khâi-i hâ tama ti ra mîga , tsî ǁîba dî tsî ge mî :
41012019	ǁKhāǁkhā-aotse , Moseb ge sida ge xoaba : Khoeb di ǃgâsab ga ǁō tsîb ga tarasa ǁōǃgauo , ǀgôan ose , ob ge ǃgâsab âba tarasa nî ū , ǁîb ǃgâsabab nî suri-e ǀkhī kaibase .
41012020	O gu ge hû ǃgâsaga ge hâ i ; tsîb ge ǂguroba tarasa ge ū , tsî ǁōb geo , ob ge suri-e ǁōǃgau tama ge i .
41012021	Ob ge ǀgamǁîba ǁîsa ge ū tsî ge ǁō , tsîb ge ǁkhāti suri-e ǁōǃgau tama ge i . Tsî ǃnonaǁîb ǁnās ǁkhās khami .
41012022	Tsî gu ge hûga suri-e ǁōǃgau tama ge i . Hoagu khaoǃgâs ge taras tsîna ge ǁō .
41012023	Khâis ǃnâ , khâin kao , mâb ǁîgu dib di tarases nî ī ? Hûgu hoagu kom ǁîsa taras ase ge ūhâ io .
41012024	Ob ge Jesuba ǃeream tsî ǁîgu ǃoa ge mî : Nēs ǃaroma go ǁnâi ǁhabu tama hâ , xoasa go ǂan tama , tsî Elob ǀgaib tsîna go ǂan tamas ǃaroma ?
41012025	ǁŌ hâna xun ga khâi on kom ǃgame tsî ǃgameb ǃoa māǂuihe tideo , tsî ǀhomǃgāgu ǀhommi ǃnâ hâ khami nîra io .
41012026	Tsî ǁō hân xasa , khâin ge nîra , ǁnâi khomai tama go hâ Moseb ǂkhanis ǃnâ , ǁnā ǁkhūhais xa , matib ge Eloba ǁîb ǃoa mîsa : “ Tita ge Abrahammi Elota , tsî Isaki Elota tsî Jakob Elota ? ”
41012027	Elob kom ǁō hân di Elo tamao , tsîb kom a ûitsaman di Elo-o . O go kom kaise ra ǁhapuo .
41012028	Tsîb ge xoaǂansabegu di ǀguib , ǁîgu ǂnoagusa go ǁnâub , tsî ǃgâiseb go ǃeream gu ǃkhaisa go mûba hā , tsî ge dî bi : Mâsa ǂguros mîmādi hoadi disa ?
41012029	Ob ge Jesuba ge ǃeream bi : Hoan xa ǂguro mîmās ge nēsa : ǁNâu Israelǁaese ! ǃKhūb sada Elob ge ǀguri a ǃKhū ,
41012030	tsîts ge ǃKhūb sa Eloba nî ǀnam sa ǂgaob hoab ǀkha , sa ǀoms hoas ǀkha , sa ǁnâuǃāb hoab ǀkha tsî sa ǀgaib hoab ǀkha . Nēs ge ǂguro mîmāsa .
41012031	Tsî ǀgamǁîs ge nēsa : “ Sa ǀgūkhoebats ge sats ǁkhāts khami nî ǀnam . ” Nēra xa i ge ǀnî mîmā-i ǁîra xa kai-e hâ tama hâ .
41012032	Ob ge xoaǂansabeba ge mîǀî bi : ǁKhāǁkhā-aotse , ǃgâisets ge amaba go mî , ǀgui Elob ǀguib hâ , tsî ǀnîb hâ tama ǃkhaisa .
41012033	Tsî ǁîba ǂgaob hoab ǀkha tsî ǁnâuǃāb hoab ǀkha , tsî ǀoms hoas ǀkha , tsî ǀgaib hoab ǀkha ǀnams , tsî sa ǀgūkhoeba sats ǁkhāts khami ǀnams ge khauǁguibadi tsî hoa ǁguibade ǃnā hâ .
41012034	Tsî Jesub ge mû , gā-aiseb go ǃeream ǃkhaisa , ob ge ge mîǀî bi : Elob gaosiba xuts ge ǃnū tama hâ . Tsî i ge ǃaruǀî khoe-i xare-e dītsâ tama ge i , ǁîba xū-e dîsa .
41012035	Tsîb ge Jesuba tempeli ǃnâ ra ǁkhāǁkhāǃâ ǃeream tsî ge mî : Mati gu xoaǂansabega ra mî , Xristub a Davib ôa ǃkhaisa ?
41012036	Davib ǂûb kom ǃAnu Gagab ǃnâ ge mîo : “ ǃKhūb ge ti ǃKhūb ǃoa ge mî : ǂNû ti amǀkhāb ǁôab ai , sa khākhoena ta nî ǂaiǃnaos sa ǂaira dis ase ǁguis kōse . ”
41012037	Davib ǂûb ge ǁîba : “ ǃKhūb ” ti ra ǂgai ; matib kha a ǁîb di ôa ? Tsî ǂgui khoen ge ǁîba ge ǁnâu ǂgao .
41012038	Tsîb ge ǁkhāǁkhās âb ǃnâ ǁîna ǃoa ge mî : Xoaǂansabega ǂanbasen re , gaxu saragu ǃnâ ǃgûmas , tsî ǁamaxūǃkhaidi tawa tawedehes xa ǃgâibahega ,
41012039	tsî aiǂnûǃkhaide sinagogegu ǃnâ , tsî ǂguro ǂnûǃkhaide ǂûǁaedi ǃnâ ǀnamga ,
41012040	ǃoataradi di omde ra hapuga tsî ǂhauǃnâdīsens ǃaroma gaxu ǀgorede ra dīga , ǁîgu ge ǃnāǂamsa ǀgoraǃgâ-e nîra hō .
41012041	Tsîb ge Jesuba ǁuiǂgaes ǃoagu ǂnû tsî ge kō , matis ǁaesa mari-e ǁuiǂgaes ǃnâ ra aoǂgā ǃkhaisa ; on ge ǂgui ǃkhū hâna ǂguina gere aoǂgā .
41012042	Tsîs ge ǀgui ǃoataras ǀgâsasa hā tsî ǀgam peningra ge aoǂgā , ǁnāra ge ǂkhari mariǃnôara .
41012043	Ob ge ǁîb ǁkhāǁkhāsabega ǂgaihā tsî ge mîǀî gu : Amase ta ra mîba go , nē ǀgâsa ǃoataras ǁuiǂgaes ǃnâ go aoǂgān hoan xa ǃnāsase go aoǂgā ǃkhaisa .
41012044	Hoan ge ǁîn di ǃnāǂamsiga xu go aoǂgā , xawes kom nēsa ǁîs di tôasiba xu ūs hân hoana go aoǂgāo , ǁîs di ûixū-i hoa-e .
41013001	Tsî tempela xub ra bē hîab ge ǁkhāǁkhāsabegu âb di ǀguiba ǁîb ǃoa ge mî : ǁKhāǁkhā-aotse , mû mati ī ǀuidi tsî mati ī omǃnôaga !
41013002	Ob ge Jesuba ǃeream tsî ǁîb ǃoa ge mî : Mûts ra nē kai omga ? ǀGui ǀuis xawes nau ǀuis ai ǁnāxūhe tide , khôaǁnâhe tamase .
41013003	Tsî ǀKheraǃhommi ai , tempeli ǃoagub ge ǂnôa i , ǃnubai gu ge Petrub , Jakobub , Johaneb tsî Andreab tsîga ǀguri ge dî bi :
41013004	Mîba ge re mâǁaen nēna nîra ī ǃkhaisa tsî mâ-i a sao-e , mâǁaen nēna nîra ǀam ǃkhaisa ?
41013005	Ob ge Jesuba ǃeream gu tsî ge mîtsoatsoa : Kōbasen re , î-i tā khoe-e sago ǂgaeǂhapu .
41013006	ǂGuin ti ǀons ǃnâ hā tsî nîra mî xuige : Tita ge Xristuta , tsî nîra ǂguina ǂgaeǂhapu .
41013007	Tsî ǁnâu go kao , torogu xa tsî torogu gommi xa , tā ǃhuri , ǁnāti i kom nîra īo , xawes ge ganupe ǀam tama hâ .
41013008	Nē ǁaes kom nau ǁaes ǃoagu nîra khâio , tsî nē gaosisa nau gaosis ǃoagu , tsî gu kom ǃhūǂgubiga ǃkharaga ǃkhaidi ai nîra īo , tsî gu kom ǃâtsūǀkhāga nîra hāo .
41013009	Nēs ge tsûn di tsoatsoasa . ǂAnbasen du re , sadon nîra māǁnâ xuige ǁîn di ǀapeǀhaodi tsî ǁîn di sinagogegu ǃnâ , tsîn ge nîra ǂnau du , tsî du ge ǃāǃkhōmâi-aogu tsî gao-aogu aiǃâ nîra mâihe tita ǃaroma , ǁîn di mîdansa ǃoa .
41013010	Tsîs ge ǃgâiǂhôasa aibe hoa ǁaedi ǃnâ nîra aoǁnâhe .
41013011	Tsîn ga ǂgaeǂgui tsî māǁnâ duo , tā aiǂhansen tare-e du nî ǃhoasa , î du ǁnā iri ǃnâ du nîra māhe-e ǃhoa ; sa tamago kom ǁnā ǃhoa rago , tsî ǃAnu Gagab kom ǁîbao .
41013012	Tsî nē ǃgâsab ge nau ǃgâsaba ǁōb ǃoa nîra māǁnâ , tsî ǁgûba ǀgôaba ; tsîn ge ǀgôana ǁgûra ǃoagu khâi tsî ǁîra nîra ǃgam .
41013013	Tsî du ge hoan xa nîra ǁkhanhe ti ǀons ǃaroma , xawe ǀunis kōse ga mâhō-i , ǁnā-i ge nîra ǃgâiǃō .
41013014	Tsî ǁgaidīb hîǀhurus diba du ga mû , mâb tide ǃkhais aib ra mâ ǃkhaisa , ( khomai ra-e a-i ǃgaoǃgâ ! ) ǃnubai an Judeab ǃnâ hâna ǃhommi ǃoa ǁhâ .
41013015	Tsî oms ǂamais ai ga hâ-e a-i tā ǁgôaxa , xū-e i nî ǁî-i omsa xu ūbēse .
41013016	Tsî ǃhanab ai ga hâ-e a-i tā oa , ǁî-i sarana nî ūkhâise .
41013017	Xawe tsūba di ǀgamǀkhā hâdi tsî daisi radi tsîde ǁnā tsēdi ǃnâ .
41013018	ǀGore ǁnâi re , îs sadu ǃhūsa tā saob ǃnâ ī .
41013019	ǁNā tsēdi ǃnâ gu nēti ī ǂōǂōsiga nîra hâ xuige , kurusaben Elob ge kurun di tsoatsoasa xu nēs kōse hâ tama hâ ge iga , tsî tātsē hâ tidega .
41013020	Tsî ǃKhūb ga ǁnā tsēde ǃnubuǃnubu tama io , o i ga ǀgui ǁgan-i xare-e ǃgâiǃō tama hâ . Xawe ǃkhōǂuisaben , Elob ge ǃkhōǂuibasenn ǃaromab ge ǁnā tsēde ge ǃnubuǃnubu .
41013021	Tsî ǁnāǃnubai i ga khoe-e sadu ǃoa mîo : Mû , nēpab ge Xristuba hâ , tamas ka io : Naupab ge hâ ti , o tā ǂgom .
41013022	ǂHumi Xristugu tsî ǂhumi kēbo-aogu tsîgu kom nîra khâio tsî saodi tsî buruxan tsîna nîra dīo , ī ǁkhā i ka , on ǃkhōǂuisaben tsîna nî ǂgaeǂhapuhes kōse .
41013023	Î du ǁnâi kō , hoana ta go aimîba du xuige .
41013024	Tsî ǁnā tsēdi ǃnâ , ǁnā ǂōǂōsib khaoǃgâs ge soresa nîra ǃkhaeǃkhaehe , tsî ǁkhâb ge ǂkhaib âba mā tide .
41013025	Tsî ǀgamiron ge ǀhomma xu nîra ǁnā , tsî ǀgaigu ǀhommi digu ge nîra gongonhe .
41013026	ǁNāǃnubain ge Khoen Ôaba kai ǀgaib tsî ǂkhaisib tsîkha ǀkha ǃgoaxase nîra mû .
41013027	Tsî ǁnāǃnubaib ge ǁîb ǀhomǃgāga nîra sî , tsî nîra ǁîb di ǃkhōǂuisabena ǀhaoǀhao haka ǂoade xu , ǃhūbaib di ǀamsa xu ǀhommi di ǀams kōse .
41013028	ǀNomahais tawa ǂkhō-e ǁkhāǁkhāsen . ǁÎs di ǂgonagu ga ǃumi tsî ǂgaen ga ǀkhī , o du kom a ǂano ǁkhunab ra ǀgū ǃkhaisa .
41013029	ǁNāti du ge ǁkhāti a ǂan , nēn ra ī ǃkhaisa du ga mûo , ǀgūseb dao-ams aiǃâ hâ ǃkhaisa .
41013030	Amase ta ra mîba du : Nē ǃhaos ge ǃgû-ī tide , nēn hoan nîra īs kōse .
41013031	ǀHommi tsî ǃhūbaib tsîkha ge nîra ǃgû-ī , xawe di ge ti mîde tātsē ǃgû-ī tide .
41013032	Tsî ǁnā tsēs tsî iri tsîn xa i ge khoe-i xare-e ǂan tama hâ , ǀhomǃgāgu ǀhommi ǃnâ hâgu kas , ǀGôab kas hoasa ; ǁGûb ǀguib ge a ǂan .
41013033	ǂAnbasen , ǂkhaikari hâ , mâ ǁaeb nî ǁaeba hā ǃkhaisa du a ǀū xuige .
41013034	Khoeb , ǃgûdaob ai hâb khami ī xui-ao , oms âba ge ǁnāxūb , tsî ǃgāgu âba mā-am tsî mâb hoaba ǁîb sîsenna ge māb , tsî dao-ams ǃûi-aoba ǂkhaikarib nî hâsa ge mîmāba .
41013035	ǂKhaikari ǁnâi hâ re , ǀū du a xuige , mâ ǁaeb oms ǀhonkhoeba nî hāsa ; ǃui-amǁaeb ais kas , tsuxuǃgâb ais kas , anib ās ǀkhas kas , ǃnauǁgoagas kas hoasa .
41013036	Îb tā , ǃnapetamaseb ga hāo , ǁom hâse hō du .
41013037	Tsî mîba du ta rasa ta ge hoana ra mîba : ǂKhaikari du hâ re !
41014001	Tsî ǀgam tsēra khaoǃgâb nî Pasxab tsî ǀkhuruǀkhuruhe tama pereb di kaitsēsa hâse i ge ge ī i . O gu ge ǀgapipristergu tsî xoaǂansabegu tsîga ge ôa-am , mati gu nî ǁîba gāxaǃnâsib ǀkha ǃkhō tsî ǃgam ǃkhaisa .
41014002	O gu ge ge mî : Xawe tā Pasxatsēs ai ǁnāsa dī , îb tā ǂkhupiba ǁaes ǃnâ hā ti .
41014003	Tsî Betanis tawa , Simonni , ǃomamaxab di oms ǃnâb hâ tsî tāb tawa ǂnôa , hîa i ge tara-e ge hā , alabaxaparo-i , ǃūmû tsî ǃgomǀgausa nardub hâǃnâ-i ǀkha ; os ge xaparosa khôa tsî ǁîb danas ai ge ǂnâǂui .
41014004	O gu ge ǀnîga ǁîgu ǃnâ ǀara tsî ge mî : Mâs ǃoas kha nē ǃgâihamxū-i di hîǀhuruhesa go ī ?
41014005	Nē ǃgâihamxū-i kom ga ǃnonakaidisi denarga ǃnā hâse ǁamaxūhe , tsî marina ǀgâsana māhe hâo . O gu ge ǁîsa ge ǃgabe .
41014006	Ob ge Jesuba ge mî : ǁNāxū si re , tarexa go ǁîsa ra ǂhani ? ǃGâi sîsennas kom tita tawa goro dīo .
41014007	ǀGâsana du hugaǀgui sadu ǀkha ūhâ xui-ao , tsî ǂgao du karao , o du ǁîna ǃgâidī ǁkhā , xawe du kom tita hugaǀgui ūhâ tamao .
41014008	ǁKhās as kōses ge ǁîsa goro dī ; aiǃhaes go , ti sorosas nî ǁkhōs ǃoa ǂkhauǀkhāse .
41014009	Amase ta ra mîba du , mapa ǀguis ga nē ǃgâiǂhôasa aoǁnâhe ǃhūbaib hoab ai , ǁnāpa i ǁkhāti ǁîs goro dīn xa nîra ǃhoahe , ǁîs di ǂâiǂâisensa ǃoasa .
41014010	Ob ge Judab , Iskarioǁîb , disiǀgamǀagu di ǀguiba ǀgapipristergu ǃoa ge ǃgû , ǁîgu tawab nî ǀapexū bise .
41014011	Tsî ǁîgu ge ǁnâuo , o gu ge ǃgâiaǂgao tsî ge mîmâi , mari-e gu nî mā bisa . Ob ge ge ôa-am , matib nî ǁîba ǃgâiga ǁaeb ai māǁnâsa .
41014012	Tsî ǂguro tsēs ǀkhuruǀkhuruhe tama peregu dis , Pasxaǁkhaob ǁîs ai nî ǂāhes ai gu ge ǁkhāǁkhāsabegu âba ǁîb ǃoa ge mî : Mâǀî ǃgû tsî ge nî Pasxaba ǂhomiba tsi ǂûts nîga , tits ra ǂgao ?
41014013	Ob ge ǁkhāǁkhāsabegu âb di ǀgamkha sî , tsî ǁîkha ǃoa ge mî : ǃGû ǃāsa ǃoa , ob ge khoeb ǁgamxapa-e tani hâba sakho nî ǃoa , ǁîba sao re ;
41014014	tsî mapab ga ǂgâs hoasa , ǁnāpa omǁgûb ǃoa mî re : ǁKhāǁkhā-aob ge ra dî : Mapa i hâǃkhai-e hâ , tita nî Pasxaba ti ǁkhāǁkhāsabegu ǀkha ǁî-i ǃnâ ǂû-e ?
41014015	Ob ge kai ǃnā-oms , ǂhomihe hâsa nî ǁgau kho ; ǁnāpa ǂhomiba ge re .
41014016	O kha ge ǁkhāǁkhāsabekha ge ǃgû , tsî ǃās tawa kha ge sī , o kha ge ǁîb go mîba kha khami ge hō , tsî kha ge Pasxaba ge ǁāǁā .
41014017	Tsî ǃui-i geo , ob ge disiǀgamǀagu ǀkha ge hā .
41014018	Tsî tāb tawa ǂnû tsî gu ra ǂû , hîab ge Jesuba ge mî : Amase ta ra mîba go , sago di ǀguib tita ǀkha ra ǂûb tita nîra ǀapexū ǃkhaisa .
41014019	O gu ge ǃoatsoatsoa , tsî nēb nauba saogubes ai ǁîb ǃoa ge mî : Tita ǁnâi ǁî ta ? Tsî nauba : Tita ǁnâi ǁî ta ?
41014020	Ob ge ǁîgu ǃoa ge mî : Disiǀgamǀagu di ǀguib ge ǁîb tita ǀkha ǃomma ǃores ǃnâ nî ǂgāba .
41014021	Khoen Ôab ge ǁîb xa xoahe hâ khami ra ǃgû , xawe tsūba bi ǁnā khoeb , ǁîb xab Khoen Ôaba nîra ǀapexūheba . ǁNā khoeb ge ga ǃgâibahe hâ , tātsēb ga ǃnae tama i hâo .
41014022	Tsî ǂû gu ra hîab ge Jesuba pereba ū , tsî ǀkhae , tsî ge khôa bi , tsî ǁîga mā tsî ge mî : Ū î go ǂû , nēs ge ti sorosa .
41014023	Tsî ǀgabisa ū tsîb ge gangan , tsî ǁîga ge mā . O gu ge hoaga ǁîs ǃnâ ge ā ;
41014024	tsîb ge ǁîgu ǃoa ge mî : Nēb ge ti ǀaob ǀasa ǃgaeǀhaos dib , ǂguin ǃaroma ra ǂnâxūheba .
41014025	Amase ta ra mîba go , nēsisa xu ta tātsē ǂauxûiǂûhais di ǂû-i xa ā tidesa , ǀasase ta nî ǁî-e , gaosib Elob dib ǃnâ ā tsēs kōse .
41014026	Tsî gangantsanasa ǁnae tsî gu ge ǀKheraǃhommi ǃoa ge ǂoa .
41014027	ǃNubaib ge Jesuba ǁîgu ǃoa ge mî : Sago hoago ge nē tsuxub ǃnâ tita ǃnâ nî ǁgonǁgonǃnâsen , xoahe hâ xui-ao : ǃÛi-aoba ta nîra ǂnau , on ge gūna nîra ǀgaruǀgaruhe .
41014028	Xawe ti khâis khaoǃgâ ta nîra ai-aiba go Galileab ǃoa .
41014029	Ob ge Petruba ǁîb ǃoa ge mî : Tsî gu ga hoaga sats ǃnâ ǁgonǁgonǃnâsen xawe ta ge tita dī tide .
41014030	Ob ge Jesuba ǁîb ǃoa ge mî : Amase ta ra mîba tsi , nētsē nē tsuxub ǁkhāb ǃnâts kom anib ǀgam ǃnāra nî ās aiǃâ ǃnona ǃnāde tita nîra ǀūxūo .
41014031	Ob ge ǁnās ǃgâ-ai ge mî : Tsî sats ǀkha ta ga ǁō , xawe ta ge tātsē ǀūxū tsi tide . ǁNās ǁkhās khami gu ge hoagu ona ge mî .
41014032	Tsî gu ge ǃhanab Getsemane ti ǀon hâb tawa ge sī . Ob ge ǁîb ǁkhāǁkhāsabegu ǃoa ge mî : ǂNû re nēpa , ǀgore ta sī ra hîa .
41014033	Ob ge Petrub tsî Jakobub tsî Johaneb tsîga ū , tsî ǃaoxaǃnâ tsî ge ǀhūtsoatsoa .
41014034	ǃNubaib ge ǁîgu ǃoa ge mî : Ti ǀoms ge ǃoa hâ ǁōb kōse , hâ nēpa , î go ǂkhaikari hâ !
41014035	Ob ge ǂkharirose aiǃâb ǃoa ǃgû tsî ǃhūb ai ǁnāǁgoe tsî ge ǀgore , ī ǁkhā-i kao , îb nē ira ǃgû-īǀkhā bi , ti .
41014036	Ob ge ge mî : Abba , ǁnās ge Abotse , hoanats a ǁkhā satsa , xuige as nē ǀgabisa ǃgû-īǀkhā te ! Xawe tita ra ǂgao khami tama i tsî , sats ra ǂgao khami a-i ī .
41014037	Ob ge hā tsî ǁîga ǁom hâse ge hō ; ob ge Petrub ǃoa ge mî : Simontse ǁomts hâ ? ǁKhā tamats ǁnâi hâ , ǀgui irats nî ǂkhaikari hâsa ?
41014038	ǂKhaikari hâ î ǀgore re , î go tā ǃâitsâb ǃnâ ǂgâ ; gagas a māsenxa , xawes ǁgansa a ǂkhabusa xuige .
41014039	Tsî ǁkhawab ge ǃgû tsî ǁkhā mîdi ǁkhāde ge ǀgore .
41014040	Tsî oab ge , ob ge ǁkhawa ǁom hâse ge hō gu ; mûdi âgu ǂoms xa ǃgom hâ , tsî tare-e gu nî ǃeream bisa gu ge ǀū i xui-ao .
41014041	Ob ge ǃnonaǁî ǃnās ai hā , tsî ge mîǀî gu : Aiǃâb ǃoa ǁom tsî go ra sâ ? ǂÂu go ! Iri kom go hāo ! Mû , Khoen Ôab ge ǁore-aon di ǃomgu ǃnâ ra māǁnâhe .
41014042	Khâi î ge ǃgû ; kō , tita ra ǀapexūb a ǀgū xuige .
41014043	Tsî ǁnātimîsi , ganupeb ra ǃhoa hîab ge Judab Iskarioǁîb , disiǀgamǀagu di ǀguiba ge hā , tsî ǁîb ǀkhas ge kai ǂnubisa ge hā gôagu tsî haigu ǀkha , ǀgapipristergu tsî xoaǂansabegu tsî kaigu tsîgu xa go sîhesa .
41014044	Tsî ǀapexū-aob ge ǂanǂansa sao-e māgu tsî ge mî : ǁOa ta nîb ge ǁîba ; ǃkhō bi , î sâusase ūǃgû bi .
41014045	Tsî hāb geo , ob ge ǁnātimîsi ǁîb tawa sī tsî : Rabitse ! ti mî tsî ge ǁoa bi .
41014046	O gu ge ǃomga ǁîb ai ǁgui tsî ge ǃkhō bi .
41014047	Ob ge mâǂnamipe hân di ǀguiba gôaba ǂgaeǂui , tsî ǀgapipristeri di ǃgāba ǂnau , tsî ǂgaes âba ge ǂnauǁnâ .
41014048	Ob ge Jesuba ǃeream tsî ǁîn ǃoa ge mî : ǃGamaob ǃoa ra ǃgû khami du go ǂoa , gôagu tsî haigu tsîgu ǀkha , tita du nî ǃkhōse ?
41014049	Tsēkorobe ta ge sadu ǀkha tempeli ǃnâ hâ i , tsî gere ǁkhāǁkhā , tsî du ge ǃkhō te tama hâ i ; xawe nēn ge go ī , Xoadi nî ǀoaǀoahese .
41014050	O gu ge ǁkhāǁkhāsabegu hoaga ǁnāxū bi tsî ge ǁhâ .
41014051	Tsî ǀgui ǂanǂansa ǂkhamkhoeb ge ǁîba ge sao , ǃuri ǃkhaib ǀkha ǀōǀkhā soros âb ai anasen hâba ; o gu ge ge ǃkhō bi .
41014052	Ob ge ǃuri ǃkhaiba ǁnāxū , tsî ǀōǀkhāse ǁîga xu ge ǃkhoeni .
41014053	Tsî gu ge Jesuba ǀgapipristeri ǃoa ge ūǃgû . O gu ge ǀgapipristergu tsî kaigu tsî xoaǂansabegu hoaga ge ǀhao .
41014054	Tsîb ge Petruba ǃnūseba xu ǁîba ge sao , ǀgapipristeri di ai-oms ǃnâs kōse . Tsîb ge ǃgān tawa ǂnûǀhao tsî ǀaesa gere sâ .
41014055	Tsî ǀgapipristergu tsî ǀape-aogu di ǀhaos hoas ge ǀhûǀguitimî-e Jesub ǃoagu ge ôa , ǁîba gu nî ǃgamse , xawe gu ge hō tama ge i .
41014056	ǂGuin ge ǁîb ǃoagu ǂkhabase ge ǃkhō-am , xawe di ge ǃkhō-amdi âna ǀgui tama i xui-ao .
41014057	On ge ǀnîna khâi , tsî ǂkhabase ǁîb ǃoagu ǃkhō-am tsî ge mî :
41014058	Sida kom ge ǁnâuo , ǁîb ra mîsa : Tita ge nē tempeli ǃomgu ǀkha dīhe hâba khôaǁnâ tsî ǀkharab ǃomgu ǀkha dīhe tamaba ǃnona tsēdi ǃnâ nî omkhâi .
41014059	Xawe ǁkhāti ǁnātis ge ǃkhō-ams âna ǀgui tama ge i .
41014060	Ob ge ǀgapipristera ǁaegub ǃnâ khâi tsî Jesuba dî tsî ge mî : Xū-ets ǁnâi ǃeream tama ? Tare-en ra nēna sats ǃoagu ǀhûǀguitimî ?
41014061	Xaweb ge ǁîba ǃnō tsî xū-i xare-e ǃeream tama ge i . Ob ge ǀgapipristera ǁkhawa dî bi tsî ǁîb ǃoa ge mî : Xristuts , ǀGapiǃgôasab di ôatsa ǁnâi satsa ?
41014062	Ob ge Jesuba ge mî : ǁÎ ta kom titao . Khoen Ôaba du ge Elob amǀkhāb tawa ǂnôase , tsî ǀhommi ǀnanudi ai ǃgoaxase nîra mû !
41014063	Ob ge ǀgapipristera sarab âba ǀkhau tsî ge mî : Mâ ǀhûǀguitimî-aona ge gorose ǂhâba hâ ?
41014064	Eloǃkhāǃkhāsa go kom go ǁnâuo , mati go ra ǂâi ? O gu ge hoaga ǁîba ǁōba anu hâse ge ǀgoraǃgâ .
41014065	O gu ge ǀnîga ǂara-ai bi tsoatsoa , tsî ais âba ǃgū-ai tsî ǃomdi ǀkha ǂnau bi tsî ge mî : Kēbo re ! Tsî gu ge ǃgāga ǁîba gere ǁapu .
41014066	Tsî Petrub ai-oms ǃnâ hâ hîas ge ǀgapipristeri ǃgādi di ǀguisa ge hā .
41014067	Tsî Petrubas ge mûo , sâb ra hîa , os ge ǃgapalî bi tsî ge mî : Sats on kom Jesub Nasareǁîb ǀkha go hâ io .
41014068	Xaweb ge ǀoa tsî ge mî : ǂAn tama ta hâ tsî ta ǁkhāti ǁnâuǃā tama , sas ra mî-e . Tsî ai-oms ǃoab ge ǂoa ǃnubaib ge aniba ge ā .
41014069	Tsî ǃgās ge ǃgapalî bio , os ge mâǂnamipe hân ǃoa ǁkhawa ge mîtsoatsoa : Nēb kom ǁîgu di ǀguibao .
41014070	Xaweb ge ǁkhawa ge ǀoa . Tsî ǂkharirose ǁnās khaoǃgân ge ǁnāpa mâna ǁkhawa Petrub ǃoa ge mî : Amase ǁîgu di ǀguits komo , Galileaǁîts komo tsî sa gowab kom ǁnāti īo .
41014071	Ob ge ǁî-aitsama ǀâxarexūsen tsî ge nūtsoatsoa : ǂAn tama ta hâ khoeb kom nēb sadu ra mîbao , ti .
41014072	Ob ge aniba ǁnātimîsi ǀgamǁî ǃnāsa ge ā . Ob ge Petruba Jesub go ǁîb ǃoa mî mîs xa ge ǂâi ; Anib ǀgam ǃnāra ā tama hîats ge ǃnona ǃnādi kōse nî ǀūxū te , ti . Ob ge ǂâihō tsî ge ā .
41015001	Tsî ǃhaese ǃnauǁgoaga , ǀgapipristergu tsî kaigu tsî xoaǂansabegu tsî ǀapeǀhaos hoas ǀapesa ge dītoas khaoǃgâ gu ge Jesuba ǃgae tsî ūǃgû , tsî Pilatuba ge māǁnâ bi .
41015002	Ob ge Pilatuba ge dî bi : Jodeǁîn gao-aotsa ǁnâi satsa ? Ob ge ǃeream tsî ge mîǀî bi : Sats ra mî .
41015003	O gu ge ǀgapipristerga ǁîba ǀgaisase ge ǀanaǃgâ .
41015004	Ob ge Pilatuba ǁkhawa dî bi tsî ge mî : Xū-ets ǁnâi ǃeream tama hâ ? Mû matikō xūna gu satsa ra ǂgā-am ǃkhaisa .
41015005	Xaweb ge Jesuba ǃaruǀî xū-i xare-e ǃeream tama ge i , Pilatub ge burus kōse .
41015006	Tsîb ge Pasxaǁâus ai ǀgui ǃkhōsab ǂgaon kab hoaba gere xūba .
41015007	Tsîb ge ǀguiba ge hâ i Barabab ti ra ǂgaiheb , ǀnî khâikhâiǃnâ-aogu , khâikhâiǃnâdi ǃnâ ge ǃgamgu ǀkha ge ǃkhōheba .
41015008	Os ge ǂnubisa ǃapa tsî ge ǂgantsoatsoa , hugab gere dī khamib nî ǁîna dībasa .
41015009	Ob ge Pilatuba ǁîna ǃeream tsî ge dî : ǂGao du ǁnâi hâ Jodeǁîn di gao-aoba ta nî xūba dusa ?
41015010	ǂAnni ge i , ǀgapipristergu go ǁîba suriba xu a māǁnâsa .
41015011	O gu ge ǀgapipristerga ǂnubisa ge ǀapeǃnâ , îb Barababa ǁîna xūba .
41015012	Ob ge Pilatuba ǃeream tsî ǁkhawa ǁîn ǃoa ge mî : Tsî mati du ǁnâi ǂgao hâ ǁîba ta nî sîsenūsa , Jodeǁîn gao-aob , ti du ǁîb xa ra mîba ?
41015013	On ge ǁkhawa ge ǂgai : ǃGâu bi , ti .
41015014	Ob ge Pilatuba ǁîna ge mîǀî : Mâ ǂkhaba-eb ǁnâi dī hâ ? Xawen ge ǃaruǀîǀgui : ǃGâu bi , ti ge ǂgai .
41015015	Ob ge Pilatuba ǂnubis di ǂâisa dī ǂgao tsî ǁîna Barababa xūba , tsî Jesuba ge māǁnâ , ǂnauheb kas khaoǃgâb nî ǃgâuhese .
41015016	Tsî gu ge toro-aoga ǂhanuǂhanu-ommi , Pretoriummi ti ra ǂgaiheb ǃnâ ūǂgā bi tsî toroǂnubis hoasa ge ǂgaiǀhû .
41015017	Tsî purpursaraba ana bi , ǁkhūkronsa ǂgapu tsî ǀgapa bi ,
41015018	tsî ge tawede bi tsoatsoa : Tawede tsi Jodeǁîn gao-aotse ! ti .
41015019	Tsî ǂā-i ǀkha danas ai ǂnau bi , ǂara-ai bi tsî ǁnāǁgoe tsî ge ǀgoreǀî bi .
41015020	Tsî ǃhō bi gu ge , o gu ge purpursaraba ǁhû bi , tsî ǁîb di sarana ge ǂgaeǂgā bi , tsî ge ǂgaeǂguiǂui bi , ǃgâu bi gu nîse .
41015021	O gu ge ǃgû-ī rab , ǂanǂansa Simonni Kireneǁîb , ǃauba xu ra hāb , Aleksanderi tsî Rufub tsîkha di îba ge ǁgari , ǃgâuhaibab nî taniba bise .
41015022	Tsî gu ge ǁîba ǃkhais Golgotas , Danaǂkhōs ǃkhais ti ra ǂnûiǃkhunihesa ǃoa ge ūsī .
41015023	Tsî gu ge ǁîba mirexûiba ge āsi , xaweb ge ǃkhōǃoa tama ge i .
41015024	Tsî ǃgâu bi gu geo , o gu ge ǁîb sarana ge ǀgoragu , ǂnōgusa ao tsî , tarib âgu nî mâ xū-e hōsa .
41015025	Tsîb ge ǃnonaǁî ir ge i , ǃgâu bi gu ge ǃnubai .
41015026	Tsî xoamâis ǁîb ǁguiǂams dis ge ǁîb ǂamǃnâ ge xoahe hâ i : “ Jodeǁîn di Gao-aob ” ti .
41015027	Tsî ǁîb ǀkha gu ge ǀgam ǃgamaokha ge ǃgâu , ǀguiba ǁîb di amǀkhāb ai , tsî nauba ǁîb di ǁareǀkhāb ai .
41015028	ǃNubais ge xoasa ge ǀoa : “ ǂKhabadī-aon ǀkhab ge ǃgôahe hâ ” ti ra mîsa .
41015029	Tsî ǃgûǃkharu ran ge ǁîba ǃhō tsî ǃnabindana tsî ge mî : Haha , sats tempela khôaǁnâ tsî ǃnona tsēdi ǃnâ ǁîba ra omkhâitsa ,
41015030	ǁî-aitsama huisen î ǃgâuhaiba xu ǁgôaxa .
41015031	ǁNās ǁkhās xase gu ge ǀgapipristergu ona xoaǂansabegu ǀkha ǁîgu ǃnâ ǃhō bi tsî ge mî : Naunab ge ge hui , xaweb kom ǁî-aitsama a huisen ǁoao !
41015032	Xristub Israeli gao-aob kao , ab ǁnâi nēsi ǃgâuhaiba xu ǁgôaxa , î da mû tsî ǂgom . Tsî ǁîb ǀkha ge ǃgâuhekha on ge ge ǃkhāǃkhā bi .
41015033	Tsî ǃnaniǁî iri ge hāo , o i ge ǃkhaena-e ǃhūbaib hoab ai ge hā , khoeseǁî iri kōse .
41015034	Tsî khoeseǁî iri aib ge Jesuba kai dommi ǀkha ǂgai tsî ge mî : Eloi , Eloi , lama sabaxtani ? ǁNās ge : Ti Elotse , ti Elotse , tarexats go ǁnāxū te ? ti mîsa .
41015035	Tsî ǀnîn ǁnāpa mân din ge ǁnâu , on ge ge mî : Eliabab kom ra ǂgaio .
41015036	Ob ge ǀguiba ǃkhoe tsî sponsa ǀkhuruxûib ǀkha ǀoaǀoa , tsî ǂāb ai ǃkhā si tsî āsi bi tsî ge mî : ǁNam , î ge mû īseb nî Eliaba hā tsî ūǁnâ bi ǃkhaisa .
41015037	ǃNubaib ge Jesuba ǃgari dommi ǀkha ǂgai tsî gagasa ge mā .
41015038	Ob ge ǂgāmâisab tempeli diba ge doaǃā , ǀgapiseba xu ǃnagab kōse .
41015039	Tsî danakhoeb , ǁîb ǃoagu mâb ge mû , nēti ī dommi ǀkhab go gagasa mā ǃkhaisa , ob ge ge mî : Amase nē khoeb ge Elob Ôa go i .
41015040	Tsî di ge ǁkhāti tarade ǃnūseba xu gere ǃgapa ; ǁîdi ǃnâ di ge Maria Magdalenas tsî Marias , Jakobub ǂkhammi tsî Joseb tsîkha di îs , tsî Salomes tsîde ge hâ i ,
41015041	ǁîba gere saode Galileab ǃnâb hâ hîa tsî ǁîba gere ǃoabade , tsî ǀnîdi ǂguidi , ǁîb ǀkha Jerusalems ǃoa gere ǃapade .
41015042	Tsî ǀnai i ge ǃui hâ io , aiǂhomisentsēs hâ hîa , ǁnās ge a aisâtsē ,
41015043	ǃnubaib ge Joseb Arimateas dib , ǃgôa-anusa ǀapemā-aob , aitsama ǁkhāti Elob gaosiba ra ǃâuba ge dītsâ Pilatub tawa ǂgâ tsî Jesub sorosa ǂgansa .
41015044	Ob ge Pilatuba buru ǀnaib go ǁō ǃkhais xa tsî danakhoeba ǂgai tsî ge dî bi iseb ǀnai ǁō hâsa .
41015045	Tsî danakhoeba xub ge ǁnâuǃāo , ob ge Joseba sorosa ge mā .
41015046	Ob ge ǃuri ǃkhai-i xa ǁama tsî ūǁnâ bi , ǃuri ǃkhaib ǃnâ ǃgami bi , tsî ǁaos , ǃhao-i ǃnâ ǁhāǂgāhe hâs ǃnâ ǁgui bi , tsî ǀui-e ǀhobas ams ai ge gabaǂnûi .
41015047	Tsî Maria Magdalena tsî Marias Joseb îs tsîra ge ge kō , mapab ra ǁguihe ǃkhaisa .
41016001	Tsî sâtsēs ge ǃkharuo , o di ge Maria Magdalenas , Marias , Jakobub îs tsî Salomes tsîde ǃgâihamxūna ge ǁama ǁîba di nî sī ǂkhause .
41016002	O di ge ǂguro tsēs ai ǃnauǁgoaga ǀhobas tawa ge sī , sores ra ǁhai hîa .
41016003	Tsî di ge ge dîgu : Tari-e nî sase ǀuisa ǀhobas amsa xu gababē ?
41016004	Tsî ǃgapakhâi di geo , o di ge ǀuisa gababēhe hâse ge mû ; ama kais kom ge io .
41016005	O di ge ǀhobas ǃnâ ǂgâ tsî ǂkhamkhoeba amǀkhāb ǁôab tawa ge mûǂnôa , gaxu ǃuri sarab ǀkha anasen hâba . O di ge ge ǃhuri .
41016006	Ob ge ǁîdi ǃoa ge mî : Tā ǃhuri ! Jesub Nasareǁîb , ǃgâuhe goba so ge ra ôa . Khâib go tsîb kom nēpa hâ tamao . Mû , ǁîban go ǁgui hâ i ǃkhaiba .
41016007	Î ǃgû , î so ǁîb ǁkhāǁkhāsabegu tsî Petrub tsîga sī mîba , Galileab ǃoab nî aiǃgûba du ǃkhaisa , ǁnāpa du ge nîra mû bi , mîba dub ge khami .
41016008	O di ge ǃnoesase ǀhobasa xu ge ǂoa , ǃhurib tsî ǀkhūb tsîkha xa di go ǃkhōhe xui-ao , tsî di ge khoe-i xare-e xū-i xare-e mîba tama ge i , ǃao di ge hâ i xui-ao .
41016009	Tsî ǃnauǁgoaga ǂguro tsēs wekheb dis aib ge khâio , ob ge aibe Maria Magdalenas , hû ǁgâuagab ge ǃhaeǂuixūsa ge ǂhai .
41016010	Os ge ǃgû , tsî ǁîb ǀkha ge hâ in , ǃoa tsî ra āna ge ǂhôa .
41016011	Tsî ǁîn ge ǁnâuo , ûib hâ tsîb go ǁîs xa mûhe ǃkhaisa , on ge ǂgom tama ge i .
41016012	ǁNās khaoǃgâb ge ǁîn di ǀgamkha , ǃgû kha garu hîa , ǀkhara īsib ǃnâ ge ǂhai , ǃaub ǃnâ kha garu hîa .
41016013	O kha ge ǁîkha ǁkhāti ǃgû tsî nauna ge ǂhôa , xawen ge ǁîkha tsîna ǂgom tama ge i .
41016014	Ega , disiǀguiǀagu tāb tawa ǂnôa , hîab ge ǁîga ǂhai , tsî ǁîgu ǂgomoǃnâsib tsî karokarosens ǂgaogu dis tsîn ǃaroma ge ǃgabe , khâib go ǃkhaisa go mûna gu go ǂgom tama i amaga .
41016015	Ob ge ge mîǀî gu : ǃGûǂoa ǃhūbaib hoaragab ǃnâ , î go aoǁnâ ǃgâiǂhôasa khoesib hoab ǃoa .
41016016	ǂGom tsî ga ǁāǁnâhe hâ-i , ǁnā-i ge nîra ǃgâiǃō , xawe ǂgom tama ka i-i , ǁnā-i ge nîra ǀâxarexūhe .
41016017	Tsî nē saodi ge nîra ǂgom karana sao : Ti ǀons ǃnân ge ǁgâuaga ǃhaeǂui , ǀasa namdi ǀkha ǃhoa ,
41016018	ǀaona ūkhâi tsî ǁōǁōsa xū-en ga ā , xawe i ge ǁîna ǂkhôadī tide ; ǀaesen hânan ge nî ǃomma ǁgui-ai , on ge nîra ǂgau .
41016019	Ob ge ǃKhūba ǁîgu ǀkhab ge ǃhoatoao , ǀhommi ǃoa ūǃapahe , tsî Elob amǀkhāb ǁôab ai ge ǂnû .
41016020	O gu ge ǁîga ǂoa tsî mâ ǃkhai-i hoa-i tawa gere aoǁnâ , tsîb ge ǃKhūba ǁîgu ǀkha gere sîsenǀhao tsî mîsa saoǃgon ra saodi ǀkha gere ǀgaiǀgai . Amen .
42001001	ǂGuigu ge ge ǂâibasen , sada ǃnâ ge ī ǃnaeǃkhaide gu nî îsase xoamâisa ,
42001002	ǁnān , ǂgurosa xu ǃgapaǀî-ao tsî mîs di ǃgā ge in ge ǁîde mā da hâ i khami :
42001003	ǁNā-amaga ta ge tita ona ǂâibasen hâ , hoana ta gere ǂōrisase ôaǃnâs khaoǃgâ , īn ge khami xoaba tsisa , ǀnamǀnamsa Teofilutse ,
42001004	ǁKhāǁkhāhets hâ xūn di ǂanǁaposats nî hōga .
42001005	Herodeb , Judeab gao-aob di tsēdi ǃnâb ge ǂanǂansa pristera ge hâ i , Saxariab ti ǀon hâb , Abiab di ǁkhāǁkhādomma xu hâba , tsîs ge taras âba Aronni ôadi di ge i , tsî ǀons âs ge a Elisabet .
42001006	Tsî ra ge hoara Elob aiǃâ ǂhauǃnâ ge i tsî Elob di mîmādi tsî ǂnûiǂgādi hoadi ǃnâ ūose gere tanisen .
42001007	Tsî ra ge ǀgôa-e ūhâ tama ge hâ i , Elisabets ǁora tama tsî hoara ge kaira hâ i amaga .
42001008	Tsî i ge ge ī , pristersîsennab ra Elob aiǃâ sîsen , ǁîb pristerdommi ǃoa ,
42001009	hîab ge ǁaeba ge hā , pristersis di ǁnaetib ǃoab nî ǂgâ tsî ǃgâihamxūna ǀanǀan ǃkhaisa ; ob ge ǃKhūb di tempeli ǃnâ ge ǂgâ .
42001010	Tsî hoaraga ǂnubis ge ǀanǀanǁguibas di ǁaeb ai ǃauga mâ tsî gere ǀgore .
42001011	Ob ge ǃKhūb di ǀhomǃgāba ge ǂhai bi , ǀanǀanaltars amǀkhāb ai mâ tsî .
42001012	Tsî Saxariab ge mû bi , ob ge ǃhuri tsî ǃaob xa ge hāǂamhe .
42001013	Ob ge ǀhomǃgāba ǁîb ǃoa ge mî : Tā ǃao , Saxariatse , ǀgores âts go ǁnâu-amhe xuige ; sa taras Elisabets ge ǀgôaba nîra ǁoraba tsi , tsîts ge ǀons âba Johaneb ti nî ǂgai .
42001014	Tsî sats ge ǃgâiaǂgao tsî nîra dâ , tsî ǂguin ge ǁîb ǃnaes ǂama nîra ǃgâiaǂgao ;
42001015	ǃKhūb di ais aiǃâb nîra kai xui-ao ; ǂauxûib tsî ǀgaisa āxūnab ge ā tide , tsîb ge ǀnai ǁgûs di ǃnāba xu ǃAnu Gagab ǀkha nîra ǀoaǀoahe .
42001016	ǁÎb ge ǂguin Israeli ôan dina nîra ǃhobasen kai ǃKhūb , ǁîn di Eloba ǃoa ;
42001017	tsîb ge nîra aiǃgûba bi Eliab gagas tsî ǀgaib ǃnâ , ǁgûgu ǂgaogab nî ǀgôan ǃoa ǃhobasen kaise , tsî ǁnâuǀnam tamana ǂhanu-ain di ǂâisa ǃoa , ǃKhūba nî ǂhomisen hâ ǁaesa dī-unubase .
42001018	Ob ge Saxariaba ǀhomǃgāb ǃoa ge mî : Mati ta kha nēsa nîra ǂan ? Tita kom kaira hâo , tsî ti taras kom ǁkhāti kaira hâo .
42001019	Ob ge ǀhomǃgāba ǃeream bi , tsî ge mî : Tita ge Gabrielta , Elob aiǃâ mâta , tsî ta ge go sîǂuihe , satsa ǃhoa-ū , tsî ta nî nē ǃgâiǂhôasa ǂhôa tsise .
42001020	Tsî mû , sats ge ǃnō tsî nî ǃhoa ǁoa , nēn nîra ī tsēs kōse , ti mîdets go ǂgom tama i amaga , ǁîdi ǁaeb ai nîra ǀoaǀoahede .
42001021	Tsîs ge ǁaesa Saxariaba ǃâu , tsî ge buru , tempeli ǃnâb ra ǁnātikōse gaxuse ǀhape ǃkhais xa .
42001022	Tsî ǂoaxab ge , ob ge ge ǁîn ǀkha ǃhoa ǁoa i ; on ge ge hōǃâ , ai-eb go tempeli ǃnâ mûsa ; ob ge ǁîna nape , tsî ǃgomese ge hâ .
42001023	Tsî i ge ge ī , ǁîb sîsentsēdi ge ǃgôa-īo , ob ge ge ǁaru .
42001024	Tsî ǁnā tsēdi khaoǃgâs ge taras âb Elisabetsa ge ǀgamǀkhā ; os ge koro ǁkhâga gaugausen , tsî ge mî :
42001025	Nētib ge ǃKhūba go dī te , ǁîb go ǃgapaǀî te tsēdi ai , ti ǃharaxūhesab nî khoen ǃnâ ūbēba tese .
42001026	Tsî ǃnaniǁî ǁkhâb aib ge ǀhomǃgāb Gabriela ge sîǂuihe , Nasaret ti ǀon hâ ǃās , Galileab disa ǃoa ,
42001027	Jose ti ǀon hâ khoeb , Davib omma xu hâba ge āba mā hâ i ǂkhamkhoes ǃoa ; tsî nē ǂkhamkhoes di ǀons ge a Maria .
42001028	Tsîb ge ǀhomǃgāba , ǂgâ tsî , ǁîs ǃoa ge mî : Tawede si sas ǀkhomma go hōsa ! ǃKhūb ge hâǀkhā si sas taradi ǃnâ ǀkhaehe hâsa .
42001029	Tsî mû bis geo , os ge ǁîb di mîs ǂama ǃhuri tsî ge ǂâi , mati ī tawede-ai-e nē-e nî ī , ti .
42001030	Ob ge ǀhomǃgāba ǁîs ǃoa ge mî : Tā ǃao , Mariase , ǀkhomas go Elob tawa hō xuige .
42001031	Tsî mû , ǀgamǀkhā tsîs ge ǀgôaba nî hō , tsîs ge ǀons âba Jesub ti nî ǂgai .
42001032	ǁÎb ge nîra kai , tsî Hoan xa ǀGapib Ôa ti nîra ǂgaihe , tsî ǃKhūb Elob ge ǁîb îb Davib di tronsa nîra mā bi .
42001033	Ob ge ǀamos kōse Jakob ommi ǂama nîra gaosîsen , tsî ǁîb gaosib ge ǀam-e ūhâ tide .
42001034	Os ge Mariasa ǀhomǃgāba ǃoa ge mî : Matis nēsa nîra ī ? Ao-e ta kom ǂan tama o .
42001035	Ob ge ǀhomǃgāba ǃeream , tsî ge mîǀî si : ǃAnu Gagab ge nîra hāǂam si , tsî Hoan xa ǀGapib di ǀgaib ge nîra somsomǂam si ; ǁnā-amaga i ge sasa xu nîra ǃnae ǃAnu-e , Elob Ôab ti nîra ǂgaihe .
42001036	Tsî mû , Elisabets sa ǀhōsas on ge ǀgôaba ǀgamǀkhā hâ kaira tsēdi âs ǃnâ tsî nēb ge ǃnaniǁî ǁkhâb âs , ǁîs ǀgôa-e hō tama , ti ra mîhes diba .
42001037	Xū-i xare-i kom Elob tawa īǁoasa tamao .
42001038	Os ge Mariasa ge mî : Mû , ǃKhūb di ǃgāta ge tita ; mîts go khami a-i īǀkhā te ; ob ge ǀhomǃgāba ǁîsa xu ge bē .
42001039	Tsîs ge Mariasa ǁnā tsēdi ǃnâ khâi , tsî ǃhaese ǃhomgu ai ǁgoe ǃās Judab dis ǃoa ǃgû ,
42001040	tsî Saxariab oms ǃnâ sī , tsî Elisabetsa ge tawede .
42001041	Tsî i ge ge ī , Elisabets ge Marias di tawedesa ǁnâu , ob ge ǀgôaroba ǃnāb âs ǃnâ ge urikhâi ; tsîs ge Elisabetsa ǃAnu Gagab ǀkha ǀoa ,
42001042	tsî ǃgari dommi ǀkha ǂgai , tsî ge mî : ǀKhaehes hâ sasa taradi ǃnâ , tsî ǀkhaeheb hâ ǃnāb âs di suriba .
42001043	Tsî matis go nēsa hāǂam te , os ti ǃKhūb di îsa tita ǃoa go hā ?
42001044	Mû , sa tawedes go ti ǂgaes ǃnâ ǂgâ , ǃnubaib kom ǀgôaroba ti ǃnāb ǃnâ ǃgâiaǂgaob xa go urikhâio .
42001045	Tsî ama ǃgâiǃōs hâ sas ǂgom gosa , ǃKhūb xas go mîbahen nîra dīǀoaǀoahe ǃkhaisa .
42001046	Os ge Mariasa ge mî : Ti ǀoms ge ǃKhūba ra kaikai ,
42001047	tsî ti gagas ge ra dâ , Elob ti ǃGâiǃōdī-aob ǃnâ ,
42001048	ǁîb ǃgās di ǃgamǃgamsensab go ǃgapaǀî amaga ; tsî mû , nēsisa xu di ge hoa ǃhaode ǃgâiǃōse nîra kare te ,
42001049	kai xūnab go ǀgaisaba dī te amaga , tsî ǀons âb a ǃanu ,
42001050	tsî ǁîb di ǀkhommi ra hâhâ nē ǃhaosa xu nau ǃhaos kōse , ǁîba ra ǃaoǃgân ǂama .
42001051	ǀGaisa dī-eb go dī , ǁîb di ǁôab ǀkha ; ǁîn ǂgaogu di ǂâidi ǃnâ ǃguri hânab ge go ǀgaruǀgaru .
42001052	ǀGaisanab ge tronde xu go ǂgaeǁnâ , tsî ǃgamǃgamsensanab ge go ǀgapiǀgapi .
42001053	ǃÂ hânab ge ǃgâin ǀkha go ǁâǁâ , tsî ǃkhū hânab ge ǀkhaiǃomse go sîbē .
42001054	Israeli , ǁîb di ǃgābab ge go hui , ǀkhommi âb xa ǂâi tsî .
42001055	Sada îgab ge mîba khami , Abrahammi tsî ǁîb di suriba ǀamosib kōse .
42001056	Tsîs ge Mariasa ǁaupexa ǃnona ǁkhâgu kōse ǁîs ǀkha ge hâ ; tsî ǁnās khaoǃgâs ge ge ǁaru .
42001057	Tsî Elisabets ǁaeb , ǀgôa-es nî hōb ge mâtoao , os ge ǀgôaba ge ǁora .
42001058	Tsî ǁanǁare-aon tsî ǀaokhoen âs ge ǁnâu , ǃKhūb go kai ǀkhomma ǁgau si ǃkhaisa , on ge ge ǃgâiaǂgaoǀkhā si .
42001059	Tsî i ge ge ī , ǁkhaisaǁîtsēs ain ge hā ǃkhaisa , ǀgôaroban nî ǃgaose , on ge ǁîba ǁgûb di ǀons ǃoa Saxaria , ti ge ǂgai .
42001060	Os ge ǁgûsa ǃeream , tsî ge mî : Hî-î , xaweb kom Johaneb ti nî ǂgaiheo .
42001061	On ge ǁîsa ge mîǀî : ǀGui-i xare-i kom sa ǀaokhoen ǃnâ hâ tamao , nē ǀonsa ūhâ-e .
42001062	On ge ǁgûba ǃommi ǀkha ge ǁgau , matib nî ǁîba ǂgaihesab ra ǂgao ǃkhaisa .
42001063	Ob ge xoa-aixūro-e ǂgan , tsî ge xoa : Johaneb ge ǀons âba . On ge hoana ge buru .
42001064	Tsî ǁnātimîsis ge ams âba ge khowahe tsî nams âba ge xorehe , ob ge ǃhoa tsî Eloba ge kare .
42001065	Tsî ǁanǁare-aon hoan ge ǃaob xa ge hāǂamhe ; tsîn ge nēn hoan xa Judeab ǃhomxa ǀkharib hoab ǃnâ kaise ge ǃhoabagu .
42001066	Tsî ǁnâu gen hoan ge ǁîsa ǂgaob ǃnâ ū tsî ge mî : Tare-e kha nî ī nē ǀgôarob ǀkha ? Tsîb ge ǃKhūb di ǃomma ǁîb ǀkha ge hâ i .
42001067	Tsîb ge ǁgûb Saxariaba ǃAnu Gagab ǀkha ǀoa , tsî kēbo tsî ge mî :
42001068	Ab karehe ǃKhūb , Israelǁîn Eloba ; sarihā tsîb go ǁaes âba oresa dība amaga ,
42001069	tsîb ge ǃgâiǃōb di ǁnâba go ūkhâiba da , Davib , ǃgāb âb di ommi ǃnâ ;
42001070	hukasa xub ge ǁîb ǃanu kēbo-aogu di amsa xu mîmâi hâ i khami .
42001071	Sadab nî orese , sada khākhoen tsî ǁkhan da ran hoan di ǃomma xu ,
42001072	sadu îgab nî ǀkhomxase , tsî ǁîb di ǃanu ǃgaeǀhaos xab nî ǂâise ,
42001073	tsî nūs xab nî ǂâise , sada îb Abrahammab ge nūba nūs xa , sadab nî mā bise .
42001074	Sada khākhoen di ǃomma xu orehe hâǃâ da nî ǃaob ose ǃoaba bise ,
42001075	ǃanusib tsî ǂhanu-aisib ǃnâ ǁîb di ais aiǃâ , sada ûitsēdi hoade .
42001076	Tsî sats ǀgôarots ge Hoan xa ǀGapib di kēbo-ao , ti nî ǂgaihe , ǃKhūb di ais aiǃâts nîra aiǃgû amaga , ǁîb daogats nî ǂhomiba bise ,
42001077	ǃgâiǃōb di ǂans , ǁoren ǀûbas ǃnâ hâsats nî ǁîb ǁaesa māse ,
42001078	ǃnāb di ǀkhomxaǂgaosib sada Elob diba xu , ǁîb ǀkhab ge ǀgapiseb di ǃnâba a sari daba ,
42001079	ǃkhaenab tsî ǁōb di sommi ǃnâ ǂnôanab nî ǃnâǃnâǂamse , tsîb nî sada ǂâide ǂkhîb daob ǃoa unuse .
42001080	Tsîb ge ǀgôaroba kaikhâi , tsî gagas ǃnâ ge ǀgai , tsî ǃgaroǃhūb ǃnâ ge hâ i , Israelǁaes aiǃâb nî ǁgausen tsēs kōse .
42002001	Tsî i ge ge ī ǁnā tsēdi ǃnâ , o i ge mîmā-e Kaesar Augustuba xu ge ǂoa , ǃhūbaib hoab nî xoamâihe ǃkhaisa .
42002002	Tsîs ge nē ǂguro xoamâisa ge ī Sireniub , Siriab ǃnâ ǃāǃkhōmâi-ao ge i ǁaeb ai .
42002003	On ge hoana ge ǃgû , xoamâihen nîga , mâ-i hoa-e ǁî-i di ǃāsa ǃoa .
42002004	Ob ge Joseba ǁkhāti ge ǃgûǃapa , Nasarets , Galileab ǃnâ hâ ǃāsa xu , Davib ǃās , Judeab ǃnâ hâs , Betlehems ti ra ǂgaihesa ǃoa , Davib ommi tsî ǃhaosa xub hâ amaga ,
42002005	xoamâiheb nîga , Marias , āba mā bi hâs , ǀgamǀkhā hâs ǀkha .
42002006	Tsî i ge ge ī , ǁnāpa ra hâ hîa di ge hōtsēdi âsa mâtoa ǃkhaisa .
42002007	Os ge ǂguro ǀgôab âsa ǁora , tsî ǃkhain ǃnâ ǃgami bi , tsî ǁgorob ǃnâ ge ǁgui bi , ǃgûkhoen ommi ǃnâ i ge ǃkhai-e ǀkhai-i amaga .
42002008	Tsî gu ge ǃûi-aoga ǁnā ǃaub ǃnâ ge hâ i , tsuxub ǃnâ gūn âga ra ǃûiga .
42002009	Tsî mû , ǀhomǃgāb ǃKhūb dib ge ǁîga ge ǂhai , tsî ǂkhaisib ǃKhūb dib ge ge ǃnâǃnâǂnamipe gu ; o gu ge kaise ge ǃao .
42002010	Ob ge ǀhomǃgāba ǁîgu ǃoa ge mî : Tā ǃao , mû kai ǃgâiaǂgaoba ta ra ǂhôa go , mâ ǁae-i hoa-i di nîba ,
42002011	nētsēb ge ǃGâiǃōdī-aoba go ǃnaeba du ǃKhūb Xristub ge ǁîba , Davib ǃās ǃnâ .
42002012	Tsî nēs ge saos âgo : ǀGôaroba go ge ǃkhain ǃnâ ǃgamihe tsî ǁgorob ǃnâ ǁgoese nî hō .
42002013	Tsî ǁnātimîsis ge ǀhomǃgāb ǀkha ǀhommi di ǂnubisa ge hâ i , tsî gu ge Eloba koa tsî ge mî :
42002014	ǂKhaisiba ab Eloba ūhâ ǀgapiseb ǃnâ , ǂkhîba ab hâ ǃhūbaib ai , tsî ǃgâiǃgâibasensa khoen ǃnâ !
42002015	Tsî i ge ge ī , ǀhomǃgāgu ge ǁîga xu ǀhommi ǃoa bēo , o gu ge ǃûi-aoga ge mîǀîgu : A ge Betlehems ǃoa ǃgû , î ge ī go ǃkhais , ǃKhūb go ǂanǂan gesa sī mû .
42002016	O gu ge ǃhaese sī tsî , Marias tsî Joseb tsîra , tsî ǀgôaroba ǁgorob ǃnâ ǁgoese ge hō .
42002017	Tsî mû gu ge , o gu ge mîs , nē ǀgôarob xa gu ge mîbahesa hoana ge ǃhoaba .
42002018	Tsî ǁnâu si gen hoan ge ge buru , ǃûi-aogu xan go mîbahen ǂama .
42002019	Tsî Marias ge nē mîdi hoade ǀhûpe ge sâu , tsî ǁîdi xa ǂgaob âs ǃnâ gere ǂâiǂâisen .
42002020	Tsî ǃûi-aogu ge ǁkhawa oa , tsî Eloba koa tsî ge kare , ǁnâu tsî gu go mûn hoan ǂama , mîbahe gu go khami .
42002021	Tsî ǁkhaisa tsēdi ge ǀoao , ǀgôarob nî ǃgaohega , os ge ǀons âba Jesub ti ge ǂgaihe , ǀhomǃgāb ge ǁgûs soros ǃnâb ǃkhōǃoahe tama hîa ǂgaisa ǃoa .
42002022	Tsî ǃanuǃanusentsēdi âra ge ǀoa Moseb ǂhanub ǃoa , o ra ge ǁîba Jerusalems ǃoa ge ūǃapa , ǃKhūba ra nî mâi-aiǃâ bise ,
42002023	ǃKhūb ǂhanub ǃnâ xoahe hâ khami : “ Aore-i hoa-i , ǁgûsa ra ǁkhowa-am-i ge ǃKhūba khaibahe hâ-i ti nî ǂgaihe . ”
42002024	Tsî ǁguibasa ra nî māse , ǃKhūb ǂhanub ǃnâ ge mîhesa ǃoa : ǀGam ǂnaira kas , ǀgam ǂkham ǂnabura kas hoasa .
42002025	Tsî mû , khoeb ge Jerusalems ǃnâ ge hâ i , Simeon ti ge ǀon hâ iba ; tsî nē khoeb ge ǂhauǃnâ tsî eloǃaoǃgâxa ge i , tsî Israeli ǁkhaeǂgaoba gere ǃâubasen , tsî ǃAnu Gagab ge ǁîb ai ge hâ i .
42002026	Tsîb ge ǃAnu Gagaba xu ǃeream-e ge hō , ǁōbab mû tidesa , ǃKhūb Xristubab mû tamas aiǃâ .
42002027	Tsîb ge Gagaba xu tempeli ǃnâ ge sī . Tsî ǁgûra ge ǀgôarob Jesuba ūǂgâxao , ǂhanub di ǁnaetib ǃoa ra nî dī-ū bise ,
42002028	ob ge ǁôakha ǃnâ ū bi tsî Eloba kare tsî ge mî :
42002029	Nēsits ge , ǃKhūtse , sa ǃgāba ǂkhîb ǃnâ nî ǃgû kai , mîs âtsa ǃoa ,
42002030	ti mûra go ǃgâiǃōsib âtsa mû xui-ao ,
42002031	ǁaedi hoadi di ais aiǃâts go ǂhomiba .
42002032	ǃNâb , ǀūbena nîra ǃnâǃnâb , tsî sa Israelǁaesa nîra ǂkhaiǂkhaib ase .
42002033	Tsî Joseb tsî ǁgûs tsîra ge gere buru , ǁîb xa go mîhen ǂama .
42002034	Tsîb ge Simeonna ǁîra ǀkhae tsî Marias ǃoa ge mî : Mû , nēb ge ǂnûihe hâ Israelǁîn ǂguin di ǁnāse tsî khâise , tsî ǃhoaǃoahe nîra saose .
42002035	Tsî sa ǀoms ǂûs ge ǁkhāti gôab xa nîra ǃganuhe , ǂgui ǂgaogu di ǂâidi nîra ǂhaiga .
42002036	Tsîs ge Anas , kēbo-aos , Fanueli ôas , Aseri ǃhaos disa ǁnāpa ge hâ i . ǁÎs ge kaise ge kaira hâ i tsî ǁîs aob ǀkha hû kuriga ge ûi hâ i ǁîs di ǂkhamkhoesisa xu .
42002037	Tsîs ge ǁkhaisadisihakaǀa nî ī kurixa ǃoatara ge i , tempela xu bē tamas , tsî ǂûtamahâs tsî ǀgores ǀkha Eloba tsēa tsî tsuxuba ra ǃoabasa .
42002038	Tsîs ge ǁîs ona ǁkhā iri ai hā tsî Eloba gangan , tsî ǁîb xa ge ǃhoa Jerusalems ǃnâ oresa ra ǃâun hoan ǃoa .
42002039	Tsî ǃKhūb ǂhanuba anuba hân hoana ra ge dītoao , o ra ge ǁkhawa Galileab ǃoa ge oa , Nasarets ǁîra di ǃās ǁga .
42002040	Tsîb ge ǀgôaroba kaikhâi , tsî gagas ǃnâ ge ǀgai , gā-aisib xa ǀoa hâse , tsî ǀkhommi Elob dib ge ǁîb ai ge hâ i .
42002041	Tsî ǁgûra ge kurikorobe Jerusalems ǃoa gere ǃapa Pasxakaitsēs ǃoa .
42002042	Tsî disiǀgamǀa kurixab ge , ǃnubai ra ge Jerusalems ǃoa ge ǃapa , kaitsēs di ǁnaetiba ǃoa .
42002043	Tsî kaitsēde ra ge hâtoao , ob ge ǀgôab Jesuba , ǁaru ra garu hîa , Jerusalems ǃnâ ge hâ-oa , Joseb tsî ǁgûs tsîra a ǀūse .
42002044	ǀHûpe ǁarugarun ǃnâb hâ ti ra ge ǂâi hâ i , amaga ra ge ǀgui tsēs daoba ǃgû tsî ǀaokhoen tsî ǂansaben ǁaegu gere ôa bi .
42002045	Tsî hō bi tama ra ge io , o ra ge ǁkhawa Jerusalems ǃoa ge oa , ôa bi rase .
42002046	Tsî i ge ge ī , ǃnona tsēdi khaoǃgâ ra ge tempeli ǃnâ hō bi ǃkhaisa , ǁkhāǁkhā-aogu ǁaegu ǂnôase , ǁîga ǃgâ tsî ra dîǃnâguǃâ .
42002047	Tsî ǁnâu bi ran hoan ge ge burugâ , ǁîb ǂans tsî ǃereamdi xa .
42002048	Tsî mû bi ra ge , o ra ge ge ǃhuri , tsîs ge ǁgûsa ǁîb ǃoa ge mî : ǀGôatse , tarexats ǁnāti sim ǀkha go dī ? Mû , sa îb tsî tita tsîm ge ǂâiǂhansen rase goro ôa tsi .
42002049	Ob ge ǁîra ǃoa ge mî : Tarexa ro tita goro ôa ? ǂAn tama ro ǁnâi hâ , ti Îb din ǃnâ ta nî tita hâsa ?
42002050	Tsî ra ge mîb go mîsa ge ǁnâuǃā tama hâ i .
42002051	Tsîb ge ǁîra ǀkha ǁgôa , tsî Nasarets tawa sī , tsî gere ǁnâuǀnam ra . Tsî ǁgûs ge nē mîdi hoade ǂgaob âs ǃnâ ge sâu .
42002052	Tsî Jesub ge ǃaruǀîǀgui gā-aisib tsî kais tsîn ǃnâ ge ǀāro , tsî ǀnamǀnamsasib ǃnâ Elob tsî khoen tsîn tawa .
42003001	Tsî disikoroǀaǁî kurib Kaesar Tiberiub gaosis dib ǃnâ , Pontiub Pilatub ge Judeab ǃnâ ǃāǃkhōmâi-ao i ǃnubai , tsî Galileab ǂamab ge Herodeba hakaǁî ǃhūǃâs gao-ao i ǃnubai , tsî Filipub ǁîb ǃgâsab ge Itureab tsî Traxonitib hakaǁî ǃhūǃâs gao-ao i ǃnubai , tsî Lisaniab ge Abileneb hakaǁî ǃhūǃâs gao-ao i ǃnubai ,
42003002	Anab tsî Kajafab tsîkha ge ǀgapiprister i ǃnubais ge Elob di mîsa Johaneb , Saxariab ôaba ge hāba ǃgaroǃhūb ǃnâ .
42003003	Ob ge Jordanna ǁgoeǂnamipe hâ ǃhūb ai sī , tsî ǁāǁnâs ǃhobasens dis , ǁoren ǀûbas ǃoa hâsa gere aoǁnâ .
42003004	Xoahe hâ khami , ǂkhanis kēbo-aob Jesajab mîdi dis ǃnâ , nēti ra mîba : Dommi ǂgai rab dib ge ǃgaroǃhūb ǃnâ hâ : ǂHomi du ǃKhūb di daoba , î ǁîb di ǂgaroga ǂhauǂhau .
42003005	Mâ ǃgoab hoab ge nîra ǀoaǀoahe , tsî mâ ǃhommi tsî ǃnommi hoab ge nîra ǂamǂamhe , tsî ǃhoan ge nîra ǂhanu , tsî ǀkhoa daogu ge nîra ǂhau-am dao kai .
42003006	Tsî ǁgans hoas ge Elob di ǃgâiǃōsiba nîra mû .
42003007	Tsîb ge ǁîb ǃoa ge ǂoaxa khoen , ǁîb xa ra ǁāǁnâkaisen ǂgaon ǃoa ge mî : Sa ǀaon ôado , tari-e sado ge ǁgau , ǃgoaxa ǁaiba du nî ǁhâxūsa ?
42003008	ǃHobasensa anu hâ ǂûna ǁnâi ūǀkhī ; î tā : “ Abrahamma da kom ǁgûse ūhâo ” ti sadu ǃnâ mîtsoatsoa . Mîba du ta ra xuige , Elob a ǁkhā ǃkhaisa , nē ǀuina xu Abrahamma ǀgôana ǀkhī kaibasa .
42003009	Tsî ǀnais ge ǁkhāti ǃōsa haidi ǃnomagu tawa ǁguihe hâ . Mâ hais , ǃgâi ǂû-e ǂûtani tamas hoas ge ǁhāǂuihe tsî ǀaes ǃnâ nî aoǂgāhe .
42003010	Tsî ǂnubidi ge dî bi tsî ge mî : Tare-e da kha ǁnâi nî dī ?
42003011	Ob ge ǃeream tsî ǁîn ǃoa ge mî : ǀGam anaxūra ūhâ-e , a-i ūhâ tama-e ǀgoraba ! Tsî ǂû-e ūhâ-e , a-i ǁnās ǁkhās xase dī !
42003012	Tsî mariǃkhōǃoa-aogu on ge hā , ǁāǁnâkaisen gu nîga , tsî ǁîb ǃoa ge mî : ǁKhāǁkhā-aotse , tare-e ge nî dī ?
42003013	Ob ge ge mîǀîgu : ǂNûibahe go hâ-i ǃgâ-ai tā ǂgaoǀkhā .
42003014	Tsî toro-aogu on ge ǁîba dî tsî ge mî : Tsî sige , tare-e ge nî dī ? Ob ge ǁîgu ǃoa ge mî : Tā khoe-e ǁkhâuǁnâ , î tā ǁgâiǀā , î sago amǃnâs ǀkha ǂkhî .
42003015	Tsî ǁaes ge ge ǃâubasen hâ i , on ge hoana Johaneb xa ǂgaogu ân ǃnâ gere dîsen , iseb ǀnîsi Xristu tamasa .
42003016	Ob ge Johaneba ǃeream tsî hoan ǃoa ge mî : Tita ge ǁgam-i ǀkha ra ǁāǁnâ du , xawe tita xa ǀgaisab ge ǃgoaxa , ǁharora âb di ǃhâurona xores xawesa ta anu tamaba , ǁîb ge ǃAnu Gagab tsî ǀaes tsîn ǀkha nîra ǁāǁnâ du .
42003017	ǁÎb ge khâ-ū xapasa ǃommi âb ǃnâ ūhâ , ob ge dāǃnâǃharas âba nîra ǀkhaiǀkhaiǃnâ , tsî ǃhoroba ǁîb sâu-ommi ǃnâ nî ǀhaoǀhao tsî ǀhōba ǀarihe ǁoasa ǀaes ǀkha nî khauǃkhū .
42003018	Tsîb ge ǁkhāti ǀnî xūn ǂguina ra ǁnamaǃâ ǁaesa ǃgâiǂhôasa gere aoǁnâ .
42003019	Tsî Herodeb , hakaǁî ǃhūǃâs gao-aob ge ǁîb xa ǂgōǀauheo Filipub , ǁîb ǃgâsab taras ǃaroma , tsî Herodeb gere dī ǂkhaban hoan ǃaroma .
42003020	Ob ge naun hoan xōǀkhā nēs ona ge dī , Johanebab ǃkhō-oms ǃnâ ge ǂganam ǃkhaisa .
42003021	Tsî i ge ge ī , ǁaes hoas ge ǁāǁnâheo , tsî Jesub on ge ǁāǁnâhe tsî ǀgoreo , ob ge ǀhomma ge ǁkhowa-amsen .
42003022	Tsî ǃAnu Gagab ge sorosi īsib ǃnâ ǂnabu-i axase ǁîb ai ge ǁgôaxa , tsî dommi ge ǀhomma xu ǀkhī , tsî ge mî : Sats ge a ti Ôa , ǀnam ta atsa , sats ǃnâ ta ge ǃgâiǃgâibasensa ūhâ .
42003023	Tsîb ge Jesuba , tsoatsoab geo , ǁaupexa ǃnonadisi kurixa ge i , tsîb ge khoen xa Joseb ôab ase ge ūhe hâ i . Joseb ge a Helib ôa ,
42003024	tsî Matati ôa , tsî Levib ôa tsî Melxib ôa , tsî Jannaib ôa , tsî Joseb ôa ,
42003025	tsî Matatiab ôa , tsî Amob ôa , tsî Nahummi ôa , tsî Eslib ôa , tsî Nagaib ôa ,
42003026	tsî Maati ôa , tsî Matatiab ôa , tsî Semeib ôa , tsî Joseki ôa , tsî Jodab ôa ,
42003027	tsî Joananni ôa , sî Resab ôa , tsî Serubabeli ôa , tsî Sealtieli ôa , tsî Nerib ôa ,
42003028	tsî Melxib ôa , tsî Adib ôa , tsî Kosami ôa , tsî Elmadammi ôa , tsî Eri ôa ,
42003029	tsî Josuab ôa , tsî Elieseri ôa , tsî Jorimmi ôa , tsî Matati ôa , tsî Levib ôa
42003030	tsî Simeonni ôa , tsî Judab ôa , tsî Joseb ôa , tsî Jonammi ôa , tsî Eljakimmi ôa ,
42003031	tsî Meleab ôa , tsî Menab ôa , tsî Matatab ôa , tsî Natanni ôa , tsî Davib ôa ,
42003032	tsî Isaib ôa , tsî Obeb ôa , tsî Boab ôa , tsî Salmonni ôa , tsî Nasonni ôa ,
42003033	tsî Aminadab ôa , tsî Adminni ôa , tsî Arnib ôa , tsî Hesronni ôa , tsî Pereb ôa , tsî Judab ôa ;
42003034	tsî Jakob ôa , tsî Isaki ôa , tsî Abrahammi ôa , tsî Teraxi ôa , tsî Nahori ôa ,
42003035	tsî Serugi ôa , tsî Rehub ôa , tsî Pelegi ôa , tsî Eberi ôa , tsî Selaxi ôa ,
42003036	tsî Kenanni ôa , tsî Arpasadi ôa , tsî Semmi ôa , tsî Noaxi ôa , tsî Lamexi ôa ,
42003037	tsî Metusalaxi ôa , tsî Henoxi ôa , tsî Jaredi ôa , tsî Malaleeli ôa , tsî Kenanni ôa ,
42003038	tsî Enob ôa , tsî Seti ôa , tsî Adammi ôa , tsî Elob ôa .
42004001	Tsîb ge Jesuba ǃAnu Gagab ǀkha ǀoa hâse ǁkhawa Jordanna xu oa , tsî Gagab xa ǃgaroǃhūb ǃoa ge ūǃgûhe .
42004002	Tsîb ge hakadisi tsēde ǁgâuab xa gere ǃâitsâhe ; tsî ǁnā tsēdi ǃnâb ge ǂûs tsîna hî tama ge hâ i ; tsî ǃgôa-ī di geo , ob ge ega ge ǃâ .
42004003	Ob ge ǁgâuaba ǁîb ǃoa ge mî : Elob Ôats kao , nē ǀuisa mîmā îs pere kai !
42004004	Ob ge Jesuba ǃeream bi , tsî ge mî : Xoamâihe hâ : “ Khoe-i ge pereba xu ǀgui ûi tama hâ , xawe mâ mîs Elob dis hoasa xu . ”
42004005	Ob ge ǁgâuaba ǀgapi ǃhommi ai ūǃapa bi , tsî hoa gaosidi ǃhūbaib dide ǀgui ǃnās ama ge ǁgau bi .
42004006	Ob ge ǁgâuaba ǁîb ǃoa ge mî : Satsa ta ge nē ǀgaib hoab tsî gaosidi di ǂkhaib ona nî mā ; tita tsîn ge ge māhe , tsî ta ǂgao ta ra-i hoa-e ǁîna ra mā xui-ao .
42004007	Sats ga ǀgoreǀî teo , on ge nî hoana sa .
42004008	Ob ge Jesuba ǃeream bi , tsî ǁîb ǃoa ge mî : Bēxū te Satantse ! Xoamâihe hâ xuige : “ ǃKhūb sa Elobats ge nî ǀgoreǀî tsî ǁîb ǀguiba nî ǃoaba . ”
42004009	Ob ge ǁîba Jerusalems ǃoa ūǃgû , tsî tempeli ǂamais ai mâi , tsî ge mîǀî bi : Elob Ôats kao , nēpa xu ǁnāǁnāsen !
42004010	Nēti xoahe hâ xuige : ǁÎb ǀhomǃgāgab ge sats xa nî mîmā , ǃûi tsi gu nîsa ,
42004011	tsî gu nî ǃomgu ai tani tsisa , ǂais âtsats ǀui-i tawa ǃnom tidese .
42004012	Ob ge Jesuba ǃeream , tsî ge mîǀî bi : ǃKhūb sa Elobats ge ǃâitsâ tide , ti i kom ge mîheo .
42004013	Tsî ǁgâuab ge ǃâitsâb hoab ǀkha toao , ob ge ǁaeb kōse ǁîba xu ge bē .
42004014	Tsîb ge Jesuba ǁkhawa Gagab di ǀgaib ǃnâ Galileab ǃoa ge oa , tsîb ge gommi âba Galileaba ǁgoeǂnamipe hâ ǃhūgu hoagu ǃoa ge ǂoa .
42004015	Tsîb ge ǁîn di sinagogegu ǃnâ ǁkhāǁkhā , tsî hoan xa gere koahe .
42004016	Tsîb ge Nasarets , kaikaiheb ge ǃās tawa sī , tsî ǁnaetib âb ǃoa sâtsēs ai sinagogeb ǃnâ ǂgâ tsî ge khâi , khomaib nîse .
42004017	Ob ge Jesajab kēbo-aob di ǂkhanisa ge māhe ; tsî ǂkhanisab ge khowa , ob ge nē xoamâihe hâ ǃkhai-e ge hō :
42004018	Gagab ǃKhūb dib ge tita ai hâ , titab ge ǂkhau amaga , ǀgâsana ta nî ǃgâiǂhôasa aoǁnâbase . Tsîb ge ge sî te khôaǂkhūsa ǂgaoba ūhâna ta nî ǂuruǂuruse ,
42004019	tsî ǃkhōsana ta nî ǃnoraǃnorasisa aoǁnâbase , ǂgī hâna ta nî mû kaise , tsî ǁgâiǀāhe hâna ta nî orese , tsî ǃkhōǃoa-anusa kurib ǃKhūb diba ta nî aoǁnâse .
42004020	Tsî ǂkhanisa ǂganam tsîb ge ǃgāba ǁkhawa mā , ob ge ge ǂnû . O di ge sinagogeb ǃnâ hân hoan di mûde ǁîb ai ge kōǀgara .
42004021	Ob ge ǁîn ǃoa ge mîtsoatsoa : Nētsēs ge nē xoasa sadu ǂgaedi ǃnâ go ǀoaǀoahe .
42004022	On ge hoana ǁîba ǃkhō-am , tsî ǁîb amsa xu goro ǀkhī ǀnamǀnamsa mîdi xa buru , tsî ge mî : Nēpa kha Joseb ôa tamaba ?
42004023	Ob ge ǁîn ǃoa ge mî : ǂAn ta ge a , nē ǂkhoamî-e du nî mîǀî te ǃkhaisa : ǂGauǂgau-aotse , sa-aitsama ǂuruǂurusen ! Kapernaums ǃnâ go īn hoan , ǁîn xa da ra ǁnâun , ǁîna ǁkhāti nēpa sa aboxanǃhūb ǃnâ dī !
42004024	Ob ge ge mî : Amase ta ge ra mîba du kēbo-ao-i xare-i ǁî-i aboxanǃhūb ǃnâ ǃkhōǃoasa tama ǃkhaisa .
42004025	Amab ǃnâ ta ra mîba du , ǂgui ǃoataradi ge Eliab tsēdi ǃnâ , Israeli ǃnâ hâ i ǃkhaisa , ǀhommi ge ǃnona kurigu tsî ǃnani ǁkhâga ǂganamhe hâ i ǃnubai , kai ǃâtsūǀkhāb ge ǃhūb hoab ǃnâ hā ǃnubai ;
42004026	Tsî ǀguis ǁîdi dis xawes ǃoab ge Eliaba sîhe tama , Sidons ǃhūb di Sarefats tawa ge hâ i ǃoataras ǀguis ǃoa .
42004027	Tsî kēbo-aob Elisab di ǁaeb ain ge ǂgui ǃomamaxana Israelǁîn ǃnâ ge hâ i , tsî ǀgui-i xare-i ǁîn di-i ge ǃanuǃanuhe tama , Naamanni Siriaǁîb ǀguib .
42004028	On ge sinagogeb ǃnâ hân hoana ǁaib ǀkha ge ǀoa , nē mîsan ge ǁnâu ǃnubai .
42004029	Tsî khâi , tsîn ge ǁîba ǃās ǃaugaba ǃoa aoǂui , tsî ǃās ân ǂnubi-aihe hâ ǃhommi di ǂaob ǃoa ge ūsī , aoǁnâ bin nîse .
42004030	Xaweb ge ǁîn ǁaegu ǃgûǃkharu tsî ge bē .
42004031	Tsîb ge Kapernaums , Galileab ǃās tawa sī , tsî ǁîna sâtsēs ai gere ǁkhāǁkhā .
42004032	On ge ǁîb di ǁkhāǁkhās xa ge burugâ , mîs âb ge ǀgaisa i amaga .
42004033	Tsî sinagogeb ǃnâb ge khoeb , ǃanuoǃnâ gagaba ūhâba ge hâ i , tsîb ge ǃgari dommi ǀkha ǂgai ,
42004034	tsî ge mî : Hoi , tare-e ge sige sats ǀkha ǁae hâ , Jesu , Nasareǁîtse ? Hāts go , sigets nî hîkākāse ? Tarits a ǃkhaisa ta a ǂan : Elob di ǃanuts komo .
42004035	Ob ge Jesuba ǃgabe bi , tsî ge mî : ǃNō , î ǁîba xu ǂoa ! Ob ge ǁgâuaba ǁaegub ǃnâ ǂîǁgui bi tsî ge ǂoaxu bi , ǂkhôa-i xare-e dī bi tamase .
42004036	Os ge burugâsa hoan ǂama ge hā ; on ge ǃhoa-ūgu , tsî ge mî : Tarebe mîsa kha nēsa ? ǁKhāsib tsî ǀgaib ǀkhab ra ǃanuoǃnâ gagaga mîmāo , o gu kom ra ǂoao .
42004037	Tsî gommi âb ge ǁnā ǁgoeǂnamipe hâ ǀkharib hoab ǃoa ge ǂoa .
42004038	Tsîb ge sinagogeba xu khâi tsî Simonni oms ǃnâ ge ǂgâ . Tsî ǀuiǁgûs Simonni dis ge kaise ǁkhais xa ǃkhōhe hâ i , on ge ǁîba ǁîsa ge ǀkhomaba .
42004039	Ob ge ǁîs ǃoa-ai mâ , tsî ǁkhaisa ge ǃgabe , os ge ge ǁnāxū si . Os ge ǁnātimîsi khâi , tsî ǁîna ge ǃoaba .
42004040	Tsî sores ge ǂgâ , on ge ǃkharaga ǀaesenain ǀkha hâ ǀaesen hâna ǁîb ǃoa ge ūhā . Ob ge mâ-i hoa-i ǁîn di-e ǃomma ǁgui-ai , tsî ǁîna ge ǂgauǂgau .
42004041	Tsî ǂguina xu gu ge ǁkhāti ǁgâuaga ǂoa tsî ǃau tsî ge mî : Sats kom a Xristu , Elob Ôao ! Ob ge ǃgabe gu tsî ǃhoa kai gu tama ge i , Xristub asa gu ge ǂan amaga .
42004042	Tsî ǁgoa i ge , ob ge ǂoa , tsî ǃgaroǃkhais tawa ge sī . O di ge ǂnubide ôa bi , tsî ǁîb tawa sī , tsî ge ǁkhaeǀgara bi , ǁîna xub ǃgû tidega .
42004043	Ob ge ǁîn ǃoa ge mî : Nau ǃādi ona ta nî ǃgâiǂhôas Elob gaosib disa aoǁnâ ; ǁîs ǃoa ta kom ge sîǂuiheo .
42004044	Tsîb ge Galileab di sinagogegu ǃnâ gere aoǁnâ .
42005001	Tsî i ge ge ī , ǂnubis ge ǁgūǀkhā bio , Elob mîsan nî ǁnâuga , ob ge hurirob Genesareti tawa ge sī mâ .
42005002	Tsî ǀgam ǂgaurab ge hurirob amǃgâ mûmâ , ǁauǃkhō-aogu ǂoa , tsî ǀûide ra ǁā hîa ,
42005003	ob ge ǂgaura di ǀguis Simonni di ge is ǃnâ ǂgâ , tsî ge ǂgan bi , ǂkhariroseb nî ǃhūba xu ūǂgâ bisa ; tsî ǂnûb ge , ob ge ǂnubisa ǂgausa xu gere ǁkhāǁkhā .
42005004	Tsî ǃhoatoab ge , ob ge Simonni ǃoa ge mî : ǃGammi ǃoa ǃnariǂgâ , î ǀûidi âgo aoǂui , ǃkhō go nîga .
42005005	Ob ge Simonna ǃeream , tsî ge mîǀî bi : ǁKhāǁkhā-aotse , tsuxub hoaba ge goro sîsen , tsî xū-e hō tama go i ; xawe sa mîs ai ta ge ǀûisa nî aoǂgā .
42005006	Tsî nēsa gu ge dī , o gu ge kaise ǂgui ǁauna ge ǃkhō , tsîdi ge ǀûidi âga ge doaǁga .
42005007	O gu ge nau ǂgaus ǃnâ hâ horesaga ge nape , hā tsî gu nî ǁîga huise ; o gu ge hā , tsî ǂgaura hoara ge ǀoaǀoa , domǂgâǁga ra ges kōse .
42005008	Simon Petrub ge mû , ob ge Jesub ǁgoara aiǃâ ǁnāǁgoe , tsî ge mî : Tita xu bē , ǃKhūtse , ǁorexa khoeta komo .
42005009	Burugâs xab ge ǃkhōhe hâ i xui-ao , tsî ǁîb ǀkha ge hâ igu hoagu ona , ǁîgu go ǃkhō ǁaun ǂama .
42005010	Tsî ǁnās ǁkhās xase Jakobub tsî Johaneb , Sebedeub ôakha , Simonni horesa ge ikha on . Ob ge Jesuba Simonni ǃoa ge mî : Tā ǃao , nēsisa xuts ge khoena nîra ǃkhō .
42005011	Tsî ǂgaura gu ge ǃnamam ūsī o gu ge hoana ǁnāxū , tsî ge sao bi .
42005012	Tsî i ge ge ī , ǃādi di ǀguis ǃnâb hâ hîa , mû , ob ge ǃomamaxa khoeba ǁnāpa ge hâ i . Tsî Jesubab ge mû , ob ge ais âb ai ǁnāǁgoe , tsî ǀgoreǀî bi , tsî ge mî : ǃKhūtse , ǂgaots ka , ots a ǃanuǃanu te ǁkhā .
42005013	Ob ge ǃomma ǀhōǂui , tsî tsâǀkhā bi , tsî ge mî : ǂGao ta ra , xuige ǃanu ! Os ge ǃomamasisa ǁnātimîsi ǁîba xu ge bē .
42005014	Tsîb ge : Tā khoe-e mîba , ti ge mîmā bi , î ǃgû , î sa-aitsama pristera ǁgausen , î ǃanuǃanusis âts ǃaroma ǁguiba , Moseb ge ǂnûiǂgā hâ i khami , ǁîgu di mîdansa ǃoa .
42005015	Xaweb ge gommi âba ǃaruǀîǀgui ge ǂoa ; os ge kai ǂnubisa ge ǀhû , ǁnâu bi tsîn nî ǀaesengu âna xu ǂuruǂuruhese .
42005016	Ob ge ǁîba ǃgaroǃhūgu ǃoa ǃgû , tsî gere ǀgore .
42005017	Tsî i ge ǁnā tsēdi di ǀguis ai ge ī , ǁkhāǁkhāb ra hîa gu ge Farisegu tsî ǂHanub ǁkhāǁkhā-aogu , Galileab tsî Judeab di ǃārodi hoadi tsî Jerusalemsa xu go hā hâ iga ǁnāpa ge ǂnôa i ; tsîb ge ǃKhūb di ǀgaiba ge hâ i , khoenab nî ǂgauǂgause .
42005018	Tsî mû , aogu ge ǃhom hâba kharob ai ūhā , tsî ge ôa-am , mati gu nî ūǂgā , tsî ǁîb ais aiǃâ ǁgui bisa .
42005019	Tsî ǂnubis xa gu ge soa-e mû tama io , mati gu nî ǁîba ūǂgā ǁkhā ǃkhaisa , o gu ge oms ǂamais ǃoa ǃapa , tsî ǂamais ǀuide xu kharob ǀkha ge ǁgôa kai bi , khoen ǁaegub ǃnâ , Jesub aiǃâ .
42005020	Tsî ǁîgu ǂgomsab ge mû , ob ge ge mî : Khoetse , ǁoren âtsats ge ǀûbahe hâ .
42005021	O gu ge xoaǂansabegu tsî Farisegu tsîga ǂâiǂâisentsoatsoa , tsî ge mî : Tariba kha nēb , eloǃkhāǃkhāsa ra ǃhoaba ? Tari-e a ǁkhā , ǁorena ǀûbasa ? Elob ǀguib komo .
42005022	Tsî Jesub ge ǂâidi âga ǂan , ob ge ǃeream tsî ge mî : Tare xū-e go ǂgaogu âgo ǃnâ ra ǂâi ?
42005023	Mâsa kha supu mîsa : ǁOren âtsats ǀûbahe hâ , ti mîs tsî : Khâi î ǃgû ! ti mîs tsîra xa ?
42005024	Xawe ǂan go nîga , Khoen Ôab ǃhūbaib ai , ǁorenab nî ǀûbase ǀgaiba ūhâsa , ob ge ǃhom hâb ǃoa ge mî : Tita ge ra mîba tsi , khâi , î kharob âtsa ūkhâi , î ǁaru !
42005025	Ob ge ǁnātimîsi khâi , tsî ǁgoe-aib go hâ i xūba ūkhâi , tsî ge ǁaru , Eloba ra karese .
42005026	Tsî burugâs ge hoana ge hāǂam , on ge Eloba kare , tsî ǃaob xa ǀoa , tsî ge mî : Buruxana da kom nētsē go mûo .
42005027	Tsî nēn khaoǃgâb ge ǃgûǂoao , ob ge mariǃkhōǃoa-aob , Levi ti ǀon hâba matare-ommi ǃnâb ǂnôa hîa mû , tsî ǁîb ǃoa ge mî : Sao te re !
42005028	Ob ge hoana ǁnāxū , tsî khâi , tsî ge sao bi .
42005029	Tsîb ge Leviba oms âb ǃnâ kai ǂûǁaesa ge dība bi ; tsîn ge ǂgui mariǃkhōǃoa-aon tsî ǀnîna ǁîgu ǀkha tāb tawa ge ǂnôa i .
42005030	O gu ge Farisegu tsî xoaǂansabegu âga ǁîb di ǁkhāǁkhāsabega ǀara-ai , tsî ge mî : Tarexa go mariǃkhōǃoa-aon tsî ǁore-aon tsîn ǀkha ra ǂû tsî ā ?
42005031	Ob ge Jesuba ǃeream , tsî ge mîǀî gu : ǂUrun ge soǀôadī-aoba ǂhâba tama hâ , xawe ǀaesen hân ge ǂhâba bi hâ .
42005032	ǂHanu-aina ta nî ǂgaise ta ge hā tama hâ , xawe ǁore-aona ta nî ǃhobasens ǃoa ǂgaise ta ge ge hā .
42005033	O gu ge ǁîb ǃoa ge mî : Johaneb di ǁkhāǁkhāsabegu ge ǀnî ǃnāde ǂûtamahâ tsî kaise ra ǀgore , ǁnās ǁkhās xase Farisegu digu ona , xawe sago ge ǂû tsî ra ā .
42005034	Ob ge Jesuba ǁîgu ǃoa ge mî : ǁKhā go a , ǃgameǁâus khoena ǂûtamahâ kaisa , dî-amaob ǁîn ǀkha hâ hîa ?
42005035	Xawe di ge tsēde nîra hā , ǃgame-aob ǁîna xu nîra ūbēhede , on ge ǁnā tsēdi ǃnâ nîra ǂûtamahâ .
42005036	Tsîb ge ǁkhāti ǂkhō-e ǁîgu ǃoa ge mî : Khoe-i xare-i ge ǀasa ǃkhai-i di ǃnaba-e ū tsî ǀoro ǃkhai-i ai ǃnaba tama hâ ; ǀasa-i kom ǀoro-e nî doa kaio , tsî ǀasa-i kom ǀoro-i ǀkha ǀgui tamao .
42005037	Tsî khoe-i xare-i ge ǀasa ǂauxûi-e ǀoro ǃgapagu ǃnâ ǁaiǂgā tama hâ ; ǀasa ǂauxûib kom ǃgapaga ra doa kaio , ob kom nî ǁhōxūseno , tsî ǃgapagu kom nî ǂkhôaheo .
42005038	O-i ge khoe-e ǀasa ǂauxûiba ǀasa ǃgapagu ǃnâ nî ǁaiǂgā , o kha ge hoa kha nî hâ .
42005039	Tsî khoe-i xare-i , ǀoroba ra ā-i ge ǀasaba ǂgao tama hâ ; ǀorob a ǁnāb xa ǃgâi , ti i ra mî xui-ao .
42006001	Tsî i ge ge ī , sâtsēs aib ra ǃhoroǃhanaba ǃgûǃnâ hîa gu ge ǁkhāǁkhāsabegu âba ǃnuruga ǂgaeǁnâ tsî ǃomgu ǃnâ ǀnopoǀkhā tsî ǂû ǃkhaisa .
42006002	O gu ge ǀnîgu Farisegu diga ǁîgu ǃoa ge mî : Tarexa go sâtsēs ai dīsa mā-amhe tama xū-e ra dī ?
42006003	Ob ge Jesuba ǃeream , tsî ǁîgu ǃoa ge mî : Nēs ona go ǁnâi khomai tama hâ , Davib ge dīsa , ǃâb geo , ǁîb ǂûb tsî ǁîb ǀkha ge hâ igu tsîna ?
42006004	Matib ge Elob ommi ǃnâ ǂgâ tsî ǁgauperega ū , tsî gere ǂûsa , tsî matib ge ǁkhāti ǁîb ǀkha ge hâ iga māsa , pristergu ǀguigu ge ǂûsa mā-amhe hâ iga .
42006005	Ob ge ge mîǀîgu : Khoen Ôab ge a sâtsēs on di ǃKhū .
42006006	Tsî i ge ǁkhāti ǀnî sâtsēs ai ge ī sinagogeb ǃnâ ǂgâ tsîb gere ǁkhāǁkhā ǃkhaisa . Ob ge ǁnāpa khoeb , amǀkhāb ǃommi âb ǂnâ hâba ge hâ i .
42006007	O gu ge xoaǂansabegu tsî Farisegu tsîga gere ǃkhē bi , iseb nî sâtsēs ai ǂgauǂgau ǃkhaisa , ǃnuriǃgâ bi gu nî ǃkhaisa gu nî hōse .
42006008	Ob ge ǂâidi âga ǂan , tsî ǂnâsa ǃomma ūhâ khoeb ǃoa ge mî : Khâi , î ǁaegub ǃnâ mâ ! Ob ge khâi , tsî ge sī mâ .
42006009	Ob ge Jesuba ǁîgu ǃoa ge mî : Xū-e ta ge nî dî du : Tare-e sâtsēs ai dīsa mā-amhe hâ ? ǃGâidīsa ? ǂKhabadīsa ? Ûiba sâusa ? Ûiba hîǀhurusa ?
42006010	Tsî hoana kōǂnamipe , tsîb ge khoeb ǃoa ge mî : ǀHōǂui ǃommi âtsa ! Tsî ǁnātib ge dī , ob ge ǁîb ǃomma naub khami ge ǂuru .
42006011	O gu ge ǃkhausasib xa ǀoa , tsî ge ǃhoaǀhao , mâ xū-e gu nî Jesuba dīsa .
42006012	Tsî i ge ǁnā tsēdi ǃnâ ge ī ob ge ǃhommi ǃoa ge ǃapa , ǀgoreb nîse ; tsîb ge Elob ǃoa ǀgores ǃnâ ge hâǂkhai .
42006013	Tsî ǁgoa i ge , ob ge ǁkhāǁkhāsabegu âba ǂgaihā , tsî ǁîga xu disiǀgamǀaga ge ǃkhōǂuibasen , apostelgu tib ge ǂgaiga .
42006014	Simonni , Petrub tib ge ǁkhāti ǂgaib , Andreab ǁîb ǃgâsab , Jakobub , Johaneb , Filipub , Bartolomeub ,
42006015	Mateub , Tomab , Jakobub , Alfeub ôab , Simonni , Seloteb ti ra ǂgaiheb ,
42006016	Judab Jakobub ǃgâsab , tsî Judab Iskarioǁîb , ǁkhāti ǀapexū-ao kai geb tsîga .
42006017	Tsîb ge ǁîgu ǀkha ǁgôa tsî ǂgā-am ǃkhai-i ai ge mâ , tsî ǁîb ǁkhāǁkhāsaben di ǂnubis tsîn , tsî kaise ǂgui khoen Judeab hoab tsî Jerusalems din , tsî hurib ǀkhāb Tires tsî Sidons tsîra din tsîna ,
42006018	ǁîban nî ǁnâuse , tsî ǀaesenn âna xun nî ǂgauǂgauhese ge hān , tsî ǃanuoǃnâ gagagu xa ra ǁnōrahen tsîna ; tsîn ge ge ǂgauǂgauhe .
42006019	Tsî ǂnubis hoas ge tsâǀkhā bis nîsa ge ôa-am , ǀgaib ge ǁîba xu ǂoa , tsî hoanab gere ǂgauǂgau xui-ao .
42006020	Tsî ǁkhāǁkhāsabegu âba kōǀî tsîb ge ge mî : ǃGâiǃō hâ du ge sadu ǀgâsado , sadu dib a Elob gaosiba xui-ao .
42006021	ǃGâiǃō hâ du ge sadu , nēsi ra ǃâdo , ǁâǁâhe du nîra xui-ao . ǃGâiǃō hâ du ge sadu nēsi ra ādo , âi du nîra xui-ao .
42006022	ǃGâiǃō hâ du ge sado , khoen ga ǁkhan , tsî ǀgoraxū tsî mîǁgaiǁgai duo , tsî sadu ǀonsan ga ǂkhabas ase aoxūo Khoen Ôab ǃaroma .
42006023	ǃGâiaǂgao ǁnā tsēs ai , î dâ , mû , sadu amǃnâs kom ǀhommi ǃnâ a kaio . ǁGûgu ân kom kēbo-aoga ǁnās ǁkhās xase gere dī-ūo .
42006024	Xawe tsūba du sadu ǃkhū hâdo , sadu ǁkhaeǂgaosa du ūbē hâ xui-ao .
42006025	Tsūba du sadu ǂâuǀoa hâdo , ǃâ du nîra xui-ao . Tsūba du sadu , nēsi ra âido , ǃoa tsî du nîra ā xui-ao .
42006026	Tsūba du , khoen hoan ga sadu xa ǃgâise ǃhoao ; ǁnās ǁkhās khami gu kom ǁgûgu âna ǂkhaba kēbo-aogu ǀkha gere dīo .
42006027	O ta sadu , ǁnâu rado ra mîba : Khākhoen âdo ǀnam , ǁkhan du rana ǃgâidī ,
42006028	ǀâxare du rana ǀkhae , î ǂkhaba ǀonsa ra dība duna ǀgoreba ,
42006029	xōb ai kara ǁapu tsi-e naub ona mā , tsî anaǂamxūb âtsa kara ūǀhana tsi-e nau anaxūb ona ūsa tā ǂkhā .
42006030	ǂGan tsi i kara-i hoa-e mā , tsî sa-e kara ū-e xu ǁî-e tā ǁkhawa ǂganoa .
42006031	Tsî khoen nî sado dī-ū , ti du ǂgao hâs ǁkhās khami sadu ona ǁîna dī-ū .
42006032	Tsî sado ǀnam hâna du ga ǀnamo , mâ gangan-e du ǁnâi ūhâ ? ǁOre-aon on kom ǁîna ǀnam hâna ra ǀnamo .
42006033	Tsî sado ra ǃgâidīna du ga ǃgâidīo , mâ gangan-e du ǁnâi ūhâ ? ǁOre-aon on kom ǁnās ǁkhāsa ra dīo .
42006034	Tsî ǁîna xu du nî ǁkhawa hō-oa , ǂgomǃgâ-e du ūǃnâ hâna du kara ǀkhupio , mâ gangan-e du ǁnâi ūhâ ? ǁOre-aon on kom ǁore-aona ra ǀkhupio , ǁkhawan nî ǁkhā-e hōse .
42006035	Î du ǁnâi khākhoen âdo ǀnam , ǃgâidī , î ǀkhupi , xū-e ǁkhawa ǂgaos ose ; os ge sadu amǃnâsa nî kai , o du ge nî Hoan xa ǀGapib di ôa : ǁÎb kom ǁkhāti a ǃgâio ganganoǃnân tsî ǂkhaban tsîn ǂama .
42006036	ǀKhomxaǂgao ǁnâi re , sadu Îb ǁkhāti a ǀkhomxaǂgao khami .
42006037	Î tā ǀgoraǃgâ , o du ge ǀgoraǃgâhe tide , tā ǀâxarexū , o du ge ǀâxarexūhe tide , xore , o du ge nîra xorehe .
42006038	Mā , o du ge nîra māhe ; ǃgâi , tsî ǁgâiǂgāhe tsî ǀhōǂgāhe tsî ǂnâǂam ra ǀguiroba du ge tîǂams âdu ǃnâ nîra māhe ; ǀguiro-ū du ra ǀguirob ǁkhāb ǀkha du ǁkhawa nîra ǀguirohe xui-ao .
42006039	Tsîb ge ǂkhō-e ǁîgu ǃoa ge mî : ǂGī-e kha ǁkhā-i a , ǂgī hâ-e daodaobasa ? Hoakha ǁnâi tsaus ǃnâ ǁnā tide ?
42006040	ǁKhāǁkhāsabeb ge ǁkhāǁkhā-aob âb ǂamai hâ tama hâ , tsî mâ dīǀoasa ǁkhāǁkhāsabeb hoab nî ǁkhāǁkhā-aob âb ǀkha ǀguiti-ī .
42006041	Tsî tarexats sa ǃgâsab di mûs ǃnâ hâ ǀapoǃâro-e ra mû , xawets sa mûs ǂhanis ǃnâ hâ ǃnaoba hōǃâ tama ?
42006042	Tsî matits sa ǃgâsab ǃoa a mî ǁkhā : Ti ǃgâsatse , ǁnam î ta sa mûs ǃnâ hâ ǀapoba ūǂui , sa mûs ǂûs ǃnâ hâ ǃnaobats mû tama hîa ? Sa hînaxaǃnâtse , aibe sa mûsa xu ǃnaoba ūǂui , ots ge ǃgâise nî mû , sa ǃgâsab di mûs ǃnâ hâ ǀapobats nî ūǂuise .
42006043	ǃGâi hai tamas ge , ǁkhoatama ǂûna ra ūǀkhīsa , tsî ǁkhoatama hai tamas ge , ǃgâi ǂûna ra ūǀkhīsa xui-ao .
42006044	Mâ hai-i hoa-i ge ǁî-i ǂû-i ǂhani-i ai ra mûǂanhe . ǁKhūna xuts kom ǀnomaǂûna ǃora tamao , tsî ǂarosa xuts kom ǂauxûiǂûhais ǂûna ǃgao tamao .
42006045	ǃGâi khoe-i ge ǁî-i ǂgaob di ǃgâi ǁuiba xu ǃgâi-e ra ūǀkhī , tsî ǂkhaba khoe-i ge ǁî-i ǂgaob di ǂkhaba ǁuiba xu ǂkhaba-e ra ūǀkhī ; ǁî-i ǂgaob di ǀoasiba xus ǁî-i amsa ra ǃhoa xui-ao .
42006046	Tsî tarexa du : ǃKhūtse , ǃKhūtse ti ra ǂgai te , tita ra mî-e du dī tama xawe ?
42006047	Mâ-i hoa-i , tita ǃoa ra hā-i , tsî ti mîde ǁnâu tsî ǁîde ra dī-i , ǁgau du ta nî , tari-i ǀkha-i ǀguiti-īsa :
42006048	ǁÎ-i ge khoe-i , om-e ge ǂnubi-i , tsî ǃgamse khao-i , tsî ǃgaoǃgaosa ǃhaob ai ge ǁgui-i khami ī-e ; tsî ǃāgu ge dâu , ob ge ǁgamma ǁnā oms ai ǂnapisen , ob ge ǁnopeǁnope si ǁoa i , ǁaposases ge ǂnubihe hâ i amaga .
42006049	Tsî ǁîde ǁnâu tsî ga dī tama i-i ge khoe-i , om-e ǁause ǃhūb ai ǃgaoǃgaos ose ge ǂnubi-i khami i-e ; tsî ǁgammi ge ǁî-i ai ǂnapiseno , o-i ge ǁnātimîsi ge ǃkhom , tsî ǁnā oms di ǃkhoms ge ge kai i .
42007001	Tsî ǁîb di mîdi hoadeb ge ǁaes di ǂgaedi ǃnâ mîtoao , ob ge Kapernaums ǃoa ge ǃgû .
42007002	Tsî kaidisigu danakhoeb di ǃgāb , kaise ǃgôaǃgôasaba bi ge ib ge ge ǀaeǁgoe hâ i , tsî ge ǁōǁga ,
42007003	Tsî Jesub xab ge ǁnâuo , ob ge Jodeǁîn di kaiga ǁîb ǃoa sî , tsî ge ǂgan bi , hā tsîb nî ǃgāb âba ǂgauǂgau ti .
42007004	Tsî Jesub tawa gu ge sī , o gu ge kaise ǀkhoma bi , tsî ge mî : Anub kom hâo , nēsats nî dība bisao .
42007005	Sada ǁaesab ǀnam hâ , tsî sinagogebab ge ǂnubiba da xui-ao .
42007006	Ob ge Jesuba ǁîgu ǀkha ge ǃgû . Tsî omsa xub ǃnū tama hîab ge kaidisigu danakhoeba khoen âba sî , tsî ge mîba kai bi : ǃKhūtse , tā ǀhupuǀhupusen re , anu tama ta kom hâo , ti oms ǃnâts nî ǂgâsao ;
42007007	ǁnā-amaga ta ge ǁkhāti aitsama sa tawa sīsa anuse ǃgôasen tama go i ; ǁnâi mîs ǀguisa hî , ob ge ti ǃgāba nî ǂgau .
42007008	Tita on ge a khoe , ǂamkhoegu ǀgaib ǃnâ mâta , tsî ta ge toro-aoga ti ǃnaga ūhâ . Tsî nēb ǃoa ta ga : ǃGû , ti mî , ob ge ra ǃgû , tsî naub ǃoa : Hā , ob ge ra hā tsî ti ǃgāb ǃoa : Dī nēsa , ob ge ra dī .
42007009	Tsî Jesub ge ǁnâu , ob ge ǁîb ǂama buru , tsî ǂnan , tsî ǁîba ra sao ǂnubis ǃoa ge mî : Mîba du ta ra , nēti ī ǂgom-e ta ge tātsē Israelǁaes ǃnâ hō tama hâsa .
42007010	Tsî sîhe go gu ge oms tawa sī , o gu ge ǀaesen go hâ i ǃgāba ǂuruse ge hō .
42007011	Tsî i ge sao ra tsēs ai ge ī , ǃās Nains ti ra ǂgaihes ǃoab ǃgûgaru ǃkhaisa ; tsî ǁkhāǁkhāsabegu âb tsî kai ǁaes tsîn ge ge ǃgûǀkhā bi .
42007012	Tsî ǃās di ǁābab ge ǀgū , mû , o-i ge ǁō hâ-e ge taniǂuihe , ǁgûs di ǀguise ǃnae hâba , tsîs ge ǁîsa ǃoatara ge i ; tsî ǂgui khoen ǁnā ǃās din ge ǁîs ǀkha ge hâ i .
42007013	Tsî ǃKhūb ge mû si , ob ge ǀkhomxa tsî ge mîǀî si : Tā ā re !
42007014	Tsî ǃgûsī , tsîb ge tani-aixūba ge tsâǀkhā ; o gu ge tani-aoga ge mâ . Ob ge : ǂKhamkhoetse , tita ra mîba tsi : Khâimâ ! ti ge mî .
42007015	Ob ge ǁō hâba ǂnûkhâisen tsî ge ǃhoatsoatsoa . Ob ge ǁgûsa ge mā bi .
42007016	On ge hoana ǃaob xa hāǂamhe , tsî Eloba kare tsî ge mî : Kai kēbo-ao-i ge sada ǃnâ khâi hâ , tsî Elob ge ǁîb ǁaesa go sari .
42007017	Tsî nē gommi âb ge Judeab hoab tsî ǃnamam ǁgoe ǀkharib hoab ǃoa ge ǂoa .
42007018	Tsî gu ge Johaneb di ǁkhāǁkhāsabega nēn hoan xa ge sī ǂhôa bi .
42007019	Ob ge Johaneba ǁkhāǁkhāsabegu âb di ǀgamkha ǂgaihā , tsî ǁîkha Jesub ǃoa sî , tsî ge mî : Satsa koma hā nîtsa ? ǀKharaba da nî ǃâu ?
42007020	Tsî khoekha ge ǁîb tawa sīo , okha ge ge mî : Johaneb ǁĀǁnâ-aob ge sikhoma sats ǃoa sî , tsî go mî : Satsa koma hā nîtsa ? ǀKharaba da nî ǃâu ?
42007021	Tsîb ge ǁkhā iri ǃnâ ǂguina ge ǂgauǂgau ǀaesenga xu , tsî tsûga xu , tsî ǁaixa gagaga xu , tsî ǂgui ǂgī hânab ge ge mû kai .
42007022	Ob ge Jesuba ǃeream , tsî ge mîǀî kha : ǃGû , î Johaneba ǂhôa , mû tsî kho go ǁnâuna : ǂGī hân ra mûsa , ǃhoran ra ǃgûsa , ǃomamaxan ra ǃanuǃanuhesa , ǂganaǂgae hân ra ǁnâusa , ǁō hân ra ǂkhaiǂkhaihesa , ǀgâsan ra ǃgâiǂhôasa aoǁnâbahesa ,
42007023	tsî ǃgâiǃō-i ge hâ , tita ǃnâ ǁgonǁgonǂgaosen tide-e .
42007024	Tsî Johaneb di sîsabekha ge bē , ob ge Jesuba Johaneb xa ǁaes ǁga ge mîtsoatsoa : Tare-e nî mûse du kha ǃgaroǃhūb ǃoa go ǂoa ? ǂĀ-i , ǂoab xa ra ǂhapumahe-e ?
42007025	Tsî tare-e nî mûse du go ǂoa ? Khoe-i , tsamra saran ǀkha anasen hâ-e ? Mû , tsamra ǃkhain tsî turab ǃnâ ra ûin ge gao-aon omgu ǃnâ hâ .
42007026	Tsî tare-e nî mûse du kha go ǂoa ? Kēbo-ao-e ? Aio , kēbo-ao-e ǃnāǂam hâb , ti ta ra mîba du .
42007027	Nēb kom ǁnāb , ǁîb xa xoahe hâbao : Mû , tita ge ti ǀhomǃgāba sa aiǃâ ra sî , daob âtsa nî sa ais aiǃâ ǂhomiba tsiba , ti .
42007028	Mîba du ta ra , taradi xa ge ǁorahegu ǃnâ i ge Johaneb ǁĀǁnâ-aob xa kai kēbo-ao-e hâ tama hâ ; xawe gaosib Elob dib ǃnâ hoan ǂamai ǂkhari-i ge ǁîb xa kai-e .
42007029	Tsî ǁnâu bi ge ǁaes hoas tsî mariǃkhōǃoa-aon tsîn ge Eloba amaba mā , Johaneb ǁāǁnâs ǀkha ra ǁāǁnâkaisens ǀkha .
42007030	Xawe Farisegu tsî xoaǂansabegu tsîgu ge Elob di ǃgâi ǀapemās , ǁîgu ǃoa hâsa ge ǃharaxū , tsî ǁîb xa ǁāǁnâkaisen tama ge i .
42007031	Tsîb ge ǃKhūba ge mî : Tari-i ǀkha ta kha khoen nē ǃhaos dina nî ǂkhō ? Tsî tari-i khamin ī ?
42007032	ǀGôaron khamin ī , ǁamaxūǃkhais ai ǂnôan , tsî ǂgaiǀîgu , tsî ra mîn : ǂNuniba du da go , xawe du ǂnā tama , ǃoaxa am-e da go ǁnae , xawe du ā tama .
42007033	Johaneb ǁĀǁnâ-aob ge ge hā , pere-e ǂû tamase tsî ǂauxûi-e ā tamase , o du ge ra mî : ǁGâuabab kom ūhâo .
42007034	Khoen Ôab ge ge hā , ǂû tsî ra āǃâ , o du ge ra mî : Mû , nēb ge ō-aob tsî ǂauxûi-ā-aoba , mariǃkhōǃoa-aon tsî ǁore-aon tsîn di horesab komo .
42007035	Tsîb ge gā-aisiba ǁîb di ôan hoan xa amaba ge māhe .
42007036	Tsîb ge Farisegu di ǀguiba ge ǁkhau bi , ǁîb ǀkhab nî ǂûse ; ob ge Fariseb di oms ǃnâ sī tsî tāb tawa ge ǂnû .
42007037	Tsî mû , taras ge ǁnā ǃās ǃnâ ge hâ i , ǁore-ao ge isa . Tsî Fariseb di oms ǃnâb tāb tawa ǂnôa ǃkhaisas ge ǁnâu , os ge alabaxaparo-i , ǃgâihamxū-i hâǃnâ-e ge ūhā .
42007038	Os ge ǃgâbǀkhāba xu ǁîb ǂaira tawa hā mâ , tsî ge ā , tsî ǂaira âba ǁgamron ǀkha ge ǀâǀâtsoatsoa tsî danaǀûn ǀkha ge ǀomǀkhā ra , tsî ǂaira âba ge ǁoa , tsî ǃgâihamxūb ǀkha ge ǂkhau .
42007039	Tsî ǁkhau bi go Fariseb ge mû , ob ge ǁîb ǃnâ ge mî : Nēb ga kēbo-ao io , ob ge ga ǂan , mati ī tsî tarebe taras a ǃkhaisa , nē ra tsâǀkhā bisa ; ǁore-aos komo .
42007040	Ob ge Jesuba ǃeream , tsî ge mîǀî bi : Simontse , mîba tsi ta nî xū-e ta ūhâ . Ob ge : ǁKhāǁkhā-aotse , mî re , ti ge mî . Ob ge ge mî :
42007041	ǂAnǂansa surudemā-aob ge ǀgam surude-aokha ge ūhâ i . ǀGuib ge korokaidisi marin , tsî naub ge korodisi marina surude bi ge hâ i .
42007042	Tsî mataresa kha ge ǁkhā tama i , ǃnubaib ge hoakha ge ǀûba . Mî ǁnâi re , tarib âkha nî ǃnāsase ǀnam bi ?
42007043	Ob ge Simonna ǃeream , tsî ge mî : Kaiseb ge ǀûbab komo , ti ta ra ǂâi . Ob ge ge mîǀî bi : ǂHanusets go ǀgora .
42007044	Ob ge taras ǃoa ǂnan , tsî Simonni ǃoa ge mî : Mûts ra nē tarasa ? Sa oms ǃnâ ta go ǂgâxa , xawets go ǁgam-e ti ǂaira ǃaroma mā te tama hâ i ; xawes ge ǁîsa ti ǂaira ǁgamron ǀkha ǀâǀâ tsî danaǀûn âs ǀkha go ǀomǀkhā .
42007045	ǁOa-ets go mā te tama hâ i ; xawes ge ǁîsa ǂgâxas gosa xu , ti ǂaira ǁoasa ǀû tama hâ .
42007046	Ti danasats go oli-i ǀkha ǂkhau tama hâ i ; xawes ge ǁîsa ti ǂaira ǃgâihamxū-i ǀkha go ǂkhau .
42007047	ǁNā-amaga ta ge ra mîba tsi : ǁÎs di ǁoren , hîa ǂgui ge inas ǀûbahe hâ ǃkhaisa , kaises go ǀnam xui-ao ; xawe ǀorose ǀûbahe hâ-i ge ǂkharise ra ǀnam-e .
42007048	Ob ge ge mîǀî si : ǀÛbahes hâ sa ǁorena .
42007049	On ge tāb tawa ǂnôana ǁîn ǃnâ ge mîtsoatsoa : Tariba kha nēb , ǁoren tsîna ra ǀûbaba ?
42007050	Ob ge taras ǃoa ge mî : Sa ǂgoms go hui si ; ǃgû re ǂkhîb ǃnâ .
42008001	Tsî i ge nēs khaoǃgâ ge ī , ob ge ǃādi tsî ǃārodi tsîde ge ǃgûǃnâ , tsî ǃgâiǂhôas Elob gaosib disa ǂhôa tsî gere aoǁnâ , tsî disiǀgamǀagu ona ǁîb ǀkha .
42008002	Tsî ǁkhāti ǀnî taradi , ǂkhaba gagagu tsî ǀaesenaina xu ge ǂgauǂgauhe hâ ide : Marias , Magdalenas ti ra ǂgaihes , ǁîsa xu gu hû ǁgâuaga ge ǂoas ,
42008003	tsî Johanas , Xusab Herodeb di marimûǂamaob taras tsî Susanas tsî ǀnîdi ǂgui xūn âdi ǀkha gere ǃoaba bidi tsîna .
42008004	Tsî kai ǂnubis ge ǀhû , tsî ǃādi hoade xun ge ǁîb ǃoa hāo , ob ge ǂkhō-i ǃnâ ge mî :
42008005	Tsoro-aob ge ge ǂoa , ǃkhommi âbab nî tsorose ; tsî tsorob ra , hîa i ge ǀnî-e daob amǃgâ ǁnā tsî ge dāǂkhūhe , tsî ǀhommi di anin ge ǁî-e ge hapu .
42008006	Tsî ǀnî-i ge ǃhaob ai ge ǁnā ; tsî ǀkhī-i ge , ǃnubai i ge ge ǂnâ , ǀâ-e i ge ūhâ tama hâ i amaga .
42008007	Tsî ǀnî-i ge ǁkhūn ǃnâ ge ǁnā ; tsîn ge ǁkhūna ǀomkhâiǀhao , tsî ǁî-e ge ǀhomǀom .
42008008	Tsî ǀnî-i ge ǃgâi ǃhūb ǃnâ ge ǁnā ; tsî ǁhai-i ge , o-i ge kaidisiǃnâguse ge ǂûtani . Tsî nēsa mî , tsîb ge ge ǂgai : ǂGaera ūhâ-e , ǁnâu-i nîse , a-i ǁnâu !
42008009	Tsî gu ge ǁîb di ǁkhāǁkhāsabega dî bi , tsî ge mî : Tare-es nē ǂkhōsa ra ǂâibasen ?
42008010	Ob ge ge mî : Sadu ge māhe hâ , ǂganǃgâsigu Elob diga ǁnâuǃāsa ; xawe naun ǃoa ta ǂkhōdi ǃnâ ra ǃhoa , mûn ra , xawen mû tidese , tsî ǁnâun ra , xawen ǁnâuǃā tidese .
42008011	Tsî nēs ge ǂkhōsa : ǃKhommi ge Elob mîsa ,
42008012	tsî daob ai tsorohe hân ge ǁnâu rana ; ǁnās khaoǃgâb ge ǁgâuaba hā tsî mîsa ǁîn di ǂgaoga xu ra ūbē , ǂgom tsîn ǃgâiǃō tidese .
42008013	Tsî ǃhaob ai tsorohe hân ge ǁîn mîsan ra ǁnâuo , ǃgâiaǂgaob ǀkha ra ǃkhōǃoa sina ; xawe ǃnoma-en ūhâ tama amagan ge ǁaeb ǀguiba ǂgom , tsî ǃâitsâhen ka ǁaeb ai ra ǁnāǁgôa .
42008014	Tsî ǁkhūn ǃnâ ra ǁnān ge ǁîn ǁnâu tsî ǂhansendi tsî ǁuib tsî tura-ain ûib din ǃnâ ra ǃgû tsî ǀhomǀomhen , tsî tātsē ǁansa ǂûna ūǀkhī tamana .
42008015	Tsî ǃgâi ǃhūb ǃnâ ra ǁnān ge ǁîn mîsa ra ǁnâun , tsî ǃgâi tsî ǂhauǃnâ ǂgaob ǃnâ sâu si tsî ra ǂûtanina .
42008016	Tsî khoe-i xare-i , ǃamamǀae-e ra ǃam-i ge ǁî-e soa-i ǀkha ǃgū-ai tamas ka io kharo-i ǃnaga mâi tama hâ , xawe i ge ǁî-e kandelari ai ra mâi , ǂgâxa ran hoan nî ǃnâba mûse .
42008017	ǂGanǃgâsase hâ-i , ǂhaiǂhaihe tide-i ge hâ tama hâ , tsî ǃgū-aihe hâ-i , ǂanhe tsî ǃnâb ǃoa ǀkhī tide-i ge hâ tama hâ xui-ao .
42008018	ǂAnbasen ǁnâi , mati du ra ǁnâusa ; ūhâ-i , ǁî-i ge nîra māhe tsî ūhâ tama-i ǁî-i ge ǁkhāti ū-i hâ ti-i ra ǂâi-e nîra ūǀhanahe xuige .
42008019	Tsîn ge ǁkhāti ǁgûs tsî ǃgâsagu âba ǁîb ǃoa hā , tsî ǂnubis xa ǁîb tawa ge sī ǁoa i .
42008020	On ge ge ǂhôa bi : Sa îs tsî ǃgâsagu âts tsîn ge ǃauga mâ , tsî ra mû tsi ǂgao , ti .
42008021	Ob ge ǃeream , tsî ǁîn ǃoa ge mî : Ti îs tsî ti ǃgâsan tsîn ge ǁnān , Elob mîsa ǁnâu tsî ra dīna .
42008022	Tsî i ge ǁnā tsēdi di ǀguis ai ge ī , ǂgaus ǃnâb ge ǂgâ ǃkhaisa , tsî ǁkhāǁkhāsabegu âba ǁîb ǀkha . Ob ge ge mîǀî gu : A ge hurirob nauǃani ǃgâu ! O gu ge ge ǂhāǁnâ .
42008023	Tsî ǃgâu gu garu , hîab ge ge ǁom . Tsî ǁgaoǂoa-i ge hurirob ai hā , o gu ge ǁgammi xa ǀoa , tsî tsūǃgâb ǃnâ ge hâ i .
42008024	O gu ge sī ǂkhaiǂkhai bi , tsî ge mî : ǁKhāǁkhā-aotse , ǁkhāǁkhā-aotse , kā ge komo rao . Ob ge khâi tsî ǂoab tsî ǃgabigu tsîga ge ǃgabe ; o gu ge ge ǀû , tsî i ge ge ǃnōǃari .
42008025	Ob ge ǁîgu ǃoa ge mî : Mapas kha ǂgoms âgo hâ ? O gu ge ǃao , tsî buru , tsî ge mîǀîgu : Tariba kha nēb , ǂoagu tsî ǁgammi tsîga ra mîmāb , tsî ǁîgu xa ra ǁnâuǀnamheba ?
42008026	Tsî gu ge Gadareǁîn ǀkharib , Galileab nauǃani hâba ǃoa ge ǃgâu .
42008027	Tsî ǃhūb aib ge ǂoa , ob ge ǃās di khoeba ge ǃoa bi , ǁgâuagu xa hâǃnâhe ge ib , tsî ǂomxa ǁaeba sara-e ana tama ge hâ ib , tsî om-i ǃnâ hâ tama ge hâ ib tsî ǀhobadi ǃnâ gere hâba .
42008028	Tsî Jesubab ge mû , ob ge ǃau tsî ǁîb aiǃâ ǁnāǁgoe , tsî ǃgari dommi ǀkha ǂgai tsî ge mî : Tare-e ta sats ǀkha ǁae hâ , Jesu , Hoan xa ǀGapi Elob di Ôatse ? ǀGore tsi ta ra , tā tsûtsû te re !
42008029	ǃAnuoǃnâ gagabab ge mîmā , khoeba xub nî ǂoasa amaga . ǂOmxa ǁaeba xub ge ǃkhō bi hâ i ; tsîn ge ǁkhamgu tsî ǂaiǃgae-ūdan ǀkha ǃgae tsî gere ǃûi bi , xaweb ge ǃgae-ūdana gere khôaǃā tsî ǁgâuab xa ǃgaroǃhūb ǃoa gere doeǁgarihe .
42008030	Ob ge Jesuba dî bi , tsî ge mî : Matits ǀon hâ ? Ob ge Legiota , ti ge mî ; ǂgui ǁgâuagu ge ǁîb ǃnâ ǂgâ hâ i amaga .
42008031	O gu ge ge ǀkhoma bi , îb ǁîga tā mîmā , ǃgammi ǃoa ǁgôasa , ti .
42008032	Tsî i ge ǁnāpa kai hāgūn ǀhao-e ǃhommi tawa gere ǃû . O gu ge ge ǀkhoma bi , îb ǁîn ǃnâ ǂgâsa mîmā gu ti ; ob ge ge mā-am gu .
42008033	O gu ge ǁgâuaga khoeba xu ǂoa , tsî hāgūn ǃnâ ge ǂgâ ; on ge hāgūn hoana ǃhaoba xu hurirob ǃnâ uriǁgôa tsî ge āǁō .
42008034	Tsî ǃûi ra gu ge ī go-e mûo , o gu ge ǁhâ , tsî ǃās tsî ǃārodi ǃnâ ǁî-e ge sī ǂhôa .
42008035	On ge ī go-e nî mûse ge ǂoa ; tsî Jesub tawan ge sī , on ge ǁgâuagu go ǂoaxū khoeba anahe hâse tsî ǁnâuǃāxase Jesub ǂaira tawa ǂnôase ge hō ; on ge ge ǃao .
42008036	Tsî mû gon ge ǁkhāti ǁîna ge ǂhôa , matib go ǁgâuab xa hâǃnâheba ǂgauǂgauhesa .
42008037	Ob ge Gadareǁîn ǃnamam ǁgoe ǃhūb di ǂguib hoaba ge ǀkhoma bi , îb ǁîna xu bē , kai ǃaob xan ge ǃkhōhe hâ i xui-ao . Ob ge ǂgaus ǃnâ ǂgâ tsî ge oa .
42008038	Tsîb ge ǁgâuagu go ǂoaxūba ge ǀkhoma bi , ǁîb ǀkhab ga hâsa , xaweb ge Jesuba ǃgû kai bi , tsî ge mî :
42008039	Sa oms ǃoa ǁaru , î Elob go dī tsi kai xūna ǃhoaba ; ob ge ǃgû tsî Jesub go dī bi kai xūna ǃās hoaragas ǃnâ gere ǂhôa .
42008040	Tsî Jesub ge oaǀkhīo , os ge ǂnubisa ge ǃkhōǃoa bi , hoatsaman ge ǃâu bi hâ i xui-ao .
42008041	Tsî mû , khoeb , Jairub ti ǀon hâb , sinagogeb di danakhoeb ge ǁîb ǃoa hā , tsî Jesub di ǂaira aiǃâ ǁnāǁgoe , tsî ge ǀkhoma bi , ǁîb oms ǃnâb nî sīsa .
42008042	ǀGuise ǃnaeba bi hâ ǀgôas , ǁaupexa disiǀgamǀa kurixa ge isab ge ūhâ i , tsîs ge ǁîsa ǁōǁga rase ǁgoe i xui-ao . Tsî ǃgûb garu hîas ge ǂnubisa gere ǁgâi bi .
42008043	Os ge taras , disiǀgamǀa kuriga ǀaoǂnâba ge ūhâ is , tsî ûixūn âs hoasa ǂgauǂgau-aoga mā , tsî xawe ǀguib xaweb xa ǂuruǂuruhe ǁoa ge isa ,
42008044	ǃgâbǀkhāba xu hā , tsî ǂomamǃgâb ǁîb sarab diba ge tsâǀkhā ; ob ge ǁnātimîsi ǀaoǂnâb âsa ge toa .
42008045	Ob ge Jesuba ge mî : Tari-e go tsâǀkhā te ? Tsî hoan ge ǀoa , ob ge Petrub tsî ǁîb ǀkha hâga ge mî : ǁKhāǁkhā-aotse , ǂnubis kom ǂgâu tsî ra ǀā tsio ; ots : Tari-e go tsâǀkhā te , ti ra mî ?
42008046	Ob ge Jesuba ge mî : Khoe-i ge go tita tsâǀkhā ; ǀgaib go tita xu ǂoa ǃkhaisa ta kom ra hōǃâo .
42008047	Tsî ǂganǃgâ tamas hâ ǃkhaisas ge tarasa mû , os ge ǀkhū rase hā , tsî ǁîb aiǃâ ǁnāǁgoe , tsî ǁaes hoas aiǃâ ge ǂhôa bi , tare xū-i ǃaromas go tsâǀkhā bi tsî matis go ǁnātimîsi ǂgau ǃkhaisa .
42008048	Ob ge ǁîs ǃoa ge mî : ǃGâiǂâisen re , ǀgôase , ǂgoms âs ge go hui si . ǃGû ǂkhîb ǃnâ re !
42008049	Tsî ganupeb ra ǃhoa , hîa i ge sinagogeb danakhoeb di khoe-e hā , tsî ǁîb ǃoa ge mî : ǁŌ go ǀgôas âts ge , xuige ǁkhāǁkhā-aoba tā ǀhupuǀhupu re .
42008050	Tsî Jesub ge ǁnâu , ob ge ǃeream bi tsî ge mî : Tā ǃao ; ǂgoms ǀguisa hî , os ge nî huihe .
42008051	Tsî oms ǃnâb ge sī , ob ge ǀgui-i xare-e ǂgâsa mā-am tama , Petrub , Jakobub , Johaneb , tsî ǁgûra tsîn ǀguina .
42008052	Tsîn ge hoatsama ā tsî ǁîs ǂama ge ǃoa . Ob ge ge mî : Tā ā ; ǁîs ge ǁō tama xawes ge ǁom hâ .
42008053	On ge ge âiǂui bi ; ǁōs hâ ǃkhaisan ge ǂan i amaga .
42008054	Ob ge hoana ǃhaeǂui , tsî ǃommi âsa ǃkhō , tsî ǂgai tsî ge mî : ǀGôase , khâima !
42008055	Os ge gagas âsa ǁkhawa ge hā , tsîs ge ǁnātimîsi ge khâi . Ob ge ǂûmāhes nîsa ge mîmā .
42008056	Tsî ra ge ǁgûra ge burugâ , tsîb ge ǁîba ge ǃkhâi , khoe-i xare-en ī go-e mîba tidesa .
42009001	Tsî disiǀgamǀaga ǂgaiǁare tsîb ge ǁîga ǀgaib tsî ǁkhāsiba ge mā hoa ǁgâuagu ǂama , tsî ǀaesenaina gu nî ǂgauǂgause .
42009002	Tsî ǁîga ge sîǂui , gaosib Elob diba gu nî aoǁnâse , tsî ǀaesen hâna gu nî ǂgauǂgause .
42009003	Tsîb ge ǁîgu ǃoa ge mî : Tā xū-e daob ai ūǃgû , hai-i kas , ǃkhoa-i kas , pere-i kas , mari-i kas hoasa ; tsî go ge ǁkhāti ǀgam sarakha ūhâ tide .
42009004	Tsî om-i ǃnâ go ga ǂgâo , ǁnāpa hâ , î go ǁnāpa xu ǂoa .
42009005	Tsî khoen ga sago ǃkhōǃoa tama io , ǁnā ǃāsa xu ǂoa , î tsaraba sago ǂaide xu ǃhaebeǁnâ , ǁîn ǃoagu ǃkhō-amsa ǃoa .
42009006	O gu ge ǂoa , tsî ǃādi hoade ǃgûǃnâǃganu , ǃgâiǂhôasa aoǁnâ , tsî mâ ǃkhai-i hoa-i ai gere ǂgauǂgau .
42009007	Tsî Herodeb , hakaǁî ǃhūǃâs gao-aob ge ǁîb ge dīn hoana ǁnâu , ob ge ge îganǀgē , ǀnîn gere mî xui-ao Johaneb kom ǁō hâna xu go khâio .
42009008	Tsî naun ge : Eliab kom go ǂhaio , tsî naun ge : Kai kēbo-aogu di ǀguib kom go khâio , ti gere mî .
42009009	Ob ge Herodeba ge mî : Johaneba ta ge ge ǁhāǁnâdana ; tsî tariba kha nēb , ǁîb xa ta nēti īna ra ǁnâuba ? Tsîb ge mû bib nîsa gere ôa-am .
42009010	Tsî gu ge apostelga oahā , tsî dīgu gon hoana ge ǃhoaba bi ; ob ge ǁîga ū , tsî Betsaida ti ra ǂgaihe ǃās ǀgūse hâ ǃgaroǃkhais ǃoa ge ǀguri hâǃgû .
42009011	Tsî ǂnubidi ge ǂano , on ge ge sao bi ; ob ge ǁîna ǃkhōǃoa , tsî gaosib Elob dib xa ǁîn ǀkha ǃhoa , tsî ǂgauǂgauhesa ǂhâba hâna gere ǂgauǂgau .
42009012	Tsî tsēs ra toaǁga , hîa gu ge disiǀgamǀaga ǁîb ǃoa hā , tsî ge mîǀî bi : ǂNubisa ǃgû kai , în ǁgoeǂnamipe hâ ǃādi tsî ǃārodi tawa sī hâǃkhai-e ôabasen , în ǂûna hōbasen , nēpa da ǃgaroǃkhais ai hâ xuige .
42009013	Ob ge ǁîgu ǃoa ge mî : Sago ǁîna ǂûmā re . O gu ge ge mî : Sage kom koro peren tsî ǀgam ǁaukha tsîn ǀguina ūhâo . ǃGû tsî ge kha ǁnâi nē ǁaes hoasa nî ǂûna ǁamaba ?
42009014	Koroǀoadisi nî ī khoegu ge hâ i xui-ao . Ob ge ǁkhāǁkhāsabegu âb ǃoa ge mî : An ǂnû , ǃnandi ǃnâ , korodisise mâs hoasa .
42009015	On gu ge ǁnāti dī , tsî hoatsama ǁîna ge ǂnû kai .
42009016	Ob ge koro peregu tsî ǀgam ǁaukha tsîna ū , tsî ǀhommi ǃoa kōǃapa tsî ǀkhae tsî ge khôa , tsî ǁkhāǁkhāsabega ge mā , ǁaesa gu nî mâi-aiǃâse .
42009017	Tsîn ge hoana ǂû tsî ge ǁâ tsîn ge ǃgau go ǃâron xa disiǀgamǀa ǀharudi ǀoaba ge ūkhâi .
42009018	Tsî i ge ge ī , ǀgurib ra ǀgore , tsî ǁkhāǁkhāsabegu ge ǁîb tawa ge hâ io , ob ge ǁîga dî tsî ge mî : Tari ta , tin khoena ra mî ?
42009019	O gu ge ǃeream tsî ge mî : Johane ǁĀǁnâ-aots , tsî ǀnîna , Eliats , tsîn ge ǀnîna , Kēbo-aogu kaigu di ǀguib kom go khâio , ti ra mî .
42009020	Ob ge ǁîgu ǃoa ge mî : Tsî sago ǁnâi , tari ta , ti go ra mî ? Ob ge Petruba ǃeream , tsî ge mî : Elob di Xristuts kom satsao .
42009021	Ob ge ǁkhōse ǃkhâi gu , nēsa gu khoe-i xare-e mîba tidesa ,
42009022	tsî ge mî : Khoen Ôab ge kaise nîra tsâ , tsî kaigu tsî ǀgapipristergu tsî xoaǂansabegu tsîgu xa aoxūhe tsî nîra ǃgamhe , tsî ǃnonaǁî tsēs aib ge nîra khâi .
42009023	ǃNubaib ge hoan ǃoa ge mî : Khoe-i ga tita sao ǂgao-o , a-i ǁî-aitsama ǀūxūsen , î-i ǁî-i ǃgâuhaiba tsēkorobe ūkhâi , tsî tita sao .
42009024	Ûib â-e ga sâubasen ǂgao-i ge ǁîba nî ǂoaǃnâ ; tsî ûib â-e ga tita ǃaroma ǂoaǃnâ-i ge ǁîba nî ūhâbasen xuige .
42009025	Tsî tare xū-e i ga khoe-e harebeba , ǃhūbaib hoaba-i ga hō xawe , tsî i ga ǁî-aitsama gabasen tsî tôatôaseno ?
42009026	Tsî tita tsî ti mîde ga tao-i , ǁnā-eb ge Khoen Ôab ona nîra tao , ǁîb tsî ǁîb Îb tsî ǃanu ǀhomǃgāgu di ǂkhaisib ǃnâb ga hāo .
42009027	Tsî amase ta ge ra mîba du : Nē mân xan ge ǀnîna hâ , ǁōba tsâ tidena , gaosib Elob diban nîra mûs kōse .
42009028	Tsî i ge ǁkhaisa nî ī tsēdi nē mîdi khaoǃgâ ge ī , ob ge Petrub tsî Johaneb tsî Jakobub tsîga ū , tsî ǃhommi ai ge ǃapa , ǀgoreb nîse .
42009029	Tsî ǀgoreb ra , hîab ge ais âb di īsiba ge ǀkhara , tsî sarab âb ge ǃuri tsî kaise ge ǂkhai .
42009030	Tsî mû , ǀgam khoekha , Moseb tsî Eliab tsîkha ge ǁîb ǀkha ge ǃhoa .
42009031	ǁÎkha ge ǂkhaisib ǃnâ ge ǂhaiǂhaisen , tsî ǃgûǂoas âb , Jerusalems ǃnâb nîra ǀoaǀoas xa gere ǃhoa .
42009032	Tsî Petrub tsî ǁîb ǀkha ge hâ i kha ge ǂoms xa ge dāhe . Tsî ǃnoaǂkhai gu ge , o gu ge ǁîb di ǂkhaisib tsî ǁîb ǀkha mâ khoekha ge mû .
42009033	Tsî i ge ge ī , ǁîba xu kha ra ǀgora , hîab ge Petruba Jesub ǃoa ge mî : ǁKhāǁkhā-aotse , ǃgâi-i kom ao nēpa ge hâsa , a ge ǁnâi ǃnona ǁhaode dībasen , satsa ǀguis , Moseba ǀguis tsî Eliaba ǀguisa ; tare-eb ra mîsa ǀū tsî .
42009034	Tsî nēnab ra ǃhoa , hîa i ge ǃâu-e hā , tsî ge somsomǂam gu ; tsî ǁîkha ge ǃâus ǃnâ ǂgâo , o gu ge ge ǃao .
42009035	Tsî dommi ge ǃâusa xu ǀkhī , tsî ge mî : Nēb ge ti Ôab , ǀnam ta aba , ǁîba ǁnâu !
42009036	Tsî nē dommi ge ǀkhīs khaoǃgâb ge Jesuba ǀguri hâse ge hōhe . Tsî gu ge ǃnō , tsî ǁnā tsēdi ǃnâ gu ge mûn xa khoe-i xare-e ǂhôa tama ge i .
42009037	Tsî i ge sao ra tsē ge ī , ǃhomma xu gu ra ǁgôaxa , hîas ge kai ǂnubisa ǃoa bi ǃkhaisa .
42009038	Tsî mû , khoeb ǂnubis dib ge ǂgaiǂui , tsî ge mî : ǁKhāǁkhā-aotse , ǀkhoma tsi ta ra , ti ôaba kōba te , ǀguise ǃnaeba te hâb a ǁî xuige .
42009039	Tsî mû , gaga-i ra ǃkhō bi , ob ge ǁnātimîsi ra ǃau ; tsî-i ge ǁîba goa-ammi nîs kōse ǀkhau tsî ǂkhūǂkhū bi tsî ǁaupexa ǁîba xu bē tama hâ .
42009040	Tsî ta ge ǁkhāǁkhāsabegu âtsa go ǁgoa , ǁî-e gu nî ǃhaeǂuisa , xawe gu go ǁkhā tama i .
42009041	Ob ge Jesuba ǃeream , tsî ge mî : Sa ǂgomoǃnâ tsî ǂkhaba ǃhaose . Matikōse ta kha sadu ǀkha hâ tsî nî tani du ? Sa ôaba nēpa ūhā !
42009042	Tsî ganupeb ǁîb ǃoa ǃgoaxa , hîab ge ǁgâuaba ǂnoaǁgui tsî ge ǀkhau bi . Ob ge Jesuba ǃanuoǃnâ gagaba ǃgabe tsî ǀgôaba ǂgauǂgau tsî ǁgûba ǁkhawa ge mā bi .
42009043	On ge hoana Elob di kaisib xa ge burugâ . Tsî Jesub gere dīn hoan ǂaman ge buru , ob ge Jesuba ǁkhāǁkhāsabegu âb ǃoa ge mî :
42009044	Nē mîde ǂgaedi âgo ǃnâ ǁgui , Khoen Ôab ge khoen ǃomǁae nîra māǁnâhe xuige .
42009045	Xawe gu ge nē mîsa ǁnâuǃā tama ge i , tsîs ge ǂganǃgâsaba gu ge i , ǃkhā ǁoa gu ge is kōse ; tsî gu ge nē mîs xa dî bisa ge ǃao .
42009046	Tsî i ge ǂâi-e ǁîgu ǃnâ ge khâi , tari-i ǁîgu xa ǃnāsase kai ǃkhaisa .
42009047	Tsî Jesub ge ǁîgu ǂgaogu di ǂâisa ǂan , ob ge ǀgôaro-e ū , tsî ǁî-e ǁîb xōǀkhā mâi ,
42009048	tsî ge mîǀî gu : Nē ǀgôaro-e ga ti ǀons ǃnâ ǃkhōǃoa-i ge tita ra ǃkhōǃoa-e , tsî tita ga ǃkhōǃoa-i ge tita ge sîba ra ǃkhōǃoa-e . Sago hoago xa ǂkharib , ǁnāb ge a kai xui-ao .
42009049	Ob ge Johaneba ǃeream tsî ge mî : ǁKhāǁkhā-aotse , ǀguiba ge ge go mû , sa ǀons ǃnâ ǁgâuaga ra ǃhaeǂuiba ; o ge ge go ǃkhâi bi , sageb sao tama amaga .
42009050	Ob ge Jesuba ǁîb ǃoa ge mî : Tā ǃkhâi , sago ǃoagu hâ tama-i kom sago ǀkha hâ-eo .
42009051	Tsî i ge ge i , ūǃapaheb nî tsēdi ge ǀoao , ob ge ais âba Jerusalems ǃoab nî ǃapase ge unu .
42009052	Tsîb ge sîsabega ǁîb aiǃâ ge sî ; o gu ge ǃgû , tsî Samariaǁîn di ǃāro-i tawa ge sī , hâǃkhai-e gu nî ǂhomiba bise .
42009053	Tsîn ge ǃkhōǃoa bi tama ge i , ais âb ge Jerusalems ǃoab nî ǃgûse ī i amaga .
42009054	Tsî ǁkhāǁkhāsabekha âb Jakobub tsî Johaneb tsîkha ge mû , o kha ge ge mî : ǂGaots ra , ǃKhūtse , î khom mîmā , ǀae-i ǀhomma xu ǁgôaxa tsî nî ǁîna hapu ǃkhaisa , Eliab gere dī khami ?
42009055	Ob ge Jesuba ǂnan , tsî ǃgabe kha tsî ge mî : ǂAn tama kho hâ , mâ gagas di kho asa .
42009056	Khoen Ôab kom khoen di ǀomdeb nî hîkākāse hā tamao , tsîb kom ǁîdeb nî sâuse ge hāo . Tsî gu ge ǀnî ǃās ǃoa ge ǃgû .
42009057	Tsî daob ai gu garu , hîa i ge ge ī , ǀguib ǁîb ǃoa ge mîsa : ǃKhūtse , satsa ta ge nî sao , ǃgûǀîts kas hoasa .
42009058	Ob ge Jesuba ǁîb ǃoa ge mî : ǀGirin ge āde ūhâ , tsî ǀhommi di anin ge omde ūhâ ; xawe Khoen Ôab ge danasab nî ǂnûi-ai ǃkhai-e ūhâ tama hâ .
42009059	Tsîb ge ǀnîb ǃoa : Sao te ! ti ge mî . Ob ge ǁîba ge mî : ǃKhūtse , mā-am te , î ta aibe ti îba sī ǁkhō re .
42009060	Ob ge Jesuba ǁîb ǃoa ge mî : An ǁō hâna ǁîn di ǁō hâna ǁkhō ; î satsa ǃgû , î Elob gaosiba sī aoǁnâ .
42009061	Tsî ǀnîb ge ge mî : Sao tsi ta nî ǃKhūtse , îts aibe ti oms dina tawedesa mā-am te re .
42009062	Ob ge Jesuba ǁîb ǃoa ge mî : Khoe-i hîa ǁî-i ǃomma ǃhūǃgao-ūdas ai ǁgui , tsî khaos ai hân ǃoa ra ǂnan-i , ǁnā-i ge gaosib Elob diba ǁkhāba tama hâ .
42010001	Nēn khaoǃgâb ge ǃKhūba gorose ǀnî hûdisiga ge ǁgaumâi , tsî ǀgamǀgammese ǁîb aiǃâ ge sîǂui gu , hoa ǃādi tsî ǃārodi , ǁîb ǂûb nî sī ǃnâdi ǃoa ;
42010002	Tsîb ge ǁîgu ǃoa ge mî : ǃGaos ge a kai , xawe gu ge sîsenaoga a ǀoro ; ǀgore ǁnâi ǃKhūb ǃgaos diba , sîsenaogab nî ǁîb di ǃgaos ǃoa sîǂui ǃkhaisa .
42010003	ǃGû ; mû , tita ge ǁkhaon khami ǂhiran ǁaegu ra sîǂgā go .
42010004	Tā ǁnâi ūǃgû mariǁhō-e , tsî ǁgaru-e tsî ǁharo-e , î go daob ai tā khoe-e tawede .
42010005	Tsî om-i ǃnâ go ga ǂgâ o aibe : Ab ǂkhîba hâ , nē oms ǀkha , ti mî .
42010006	Tsî ǂkhîb di ôa-i ga ǁnāpa hâo , ob ge ǂkhîb âgo ǁî-i ai nî hâ ; tsî hâ tama-i ga io , ob ge nî ǁkhawa sago ǃoa oa .
42010007	Î ǁnā oms ǃnâ hâ , ūn hân xa ǂû tsî ra āse ; sîsenao-i ǁî-i amǃnâsa anu hâ xuige ; î go tā nē omsa xu nau oms ǃoa ǃgû !
42010008	Tsî ǃā-i ǃnâ go ga ǂgâ , tsîn ga ǃkhōǃoa go o , ǁnâi mâi-aiǃâhe go kana ǂû ,
42010009	î go ǁnāpa hâ ǀaesen hâna ǂgauǂgau , î ǁîna mîba : Gaosib Elob dib ge sadu ǀgūse hā hâ .
42010010	Tsî ǃā-i ǃnâ go ga ǂgâ , tsîn ga ǃkhōǃoa go tama io , ǂoa ǁîs di daogu ai , î mî :
42010011	Tsarab sadu ǃās dib , sige ǂaidi ai hâb tsîna ge ge sadu ai ra ǃhaebeǁnâ ; î du nēsa ǂan , Elob gaosib go sado ǀgū isa .
42010012	Tsî ta ge ra mîba go , Sodoms din ge ǁnā tsēs ai taniǁkhāsase nîra hō ǃkhaisa , ǁnā ǃās xa .
42010013	Tsūba si , Xorasinse ! Tsūba si , Betsaidase ! Tires tsî Sidons tsîra ǃnân ga saro ǃnâ ge ī buruxana ī hâ io , o ra kom ga huga ǁhōb tsî tsaob tsîkha ǃnâ ǂnôase ǃhobasen hâ io .
42010014	O ra ge Tires tsî Sidons tsîra saro xa taniǁkhāsase nîra hō ǀgoraǃgâs ǃnâ .
42010015	Tsî sas , Kapernaums , ǀhommi kōses nî ǀgapiǀgapihe ? Hadeb kōses ge sasa nîra ǂhāǁguihe .
42010016	Sago ra ǁnâu-i ge tita ra ǁnâu-e , tsî sago ra ǃharaxū-i ge tita ra ǃharaxū-e . Tsî tita ra ǃharaxū-i ge tita ge sîba ra ǃharaxū-e .
42010017	Tsî gu ge hûdisiga ǃgâiaǂgaob ǀkha oahā tsî ge mî : ǃKhūtse , ǁgâuagu xawe gu kom sa ǀons ǃnâ sige ra ǁnâuǀnamo .
42010018	Ob ge ǁîgu ǃoa ge mî : Satanna ta ge napab xaseb ra ǀhomma xu ǁnāse go mû .
42010019	Mû , sago ta ge ǀgaiba go mā , ǀaon tsî ǀhūn tsîn ai dāsa , tsî khākhoeb di ǀgaib hoab ǂama ; tsî xū-i xare-i ge sago ǂkhôadī tide .
42010020	Xawe gagagu sago ra ǁnâuǀnam ǃkhais xa tā ǃgâiaǂgao , î go ǁnās ǃgâ-ai ǃgâiaǂgao , sago ǀondi ǀhommi ǃnâ xoahe hâ ǃkhais xa .
42010021	ǁKhā iri ǃnâb ge Jesuba ǃAnu Gagab ǃnâ dâ , tsî ge mî : Gangan tsi ta ra , Abotse , ǀhommi tsî ǃhūbaib tsîkha di ǃKhūtse , nēnats gā-ain tsî ǁnâuǃāxan tsîna ǂganǃgâsa kaiba , tsîts go ǁîna ǁnâuǃāoǃnâna ǂhaiǂhaiba ǃkhaisa . Ā , Abotse , ǁnāti i ge sats aiǃâ ǃgâi ge i .
42010022	Hoana ta ge ti Îb xa māhe hâ , tsî khoe-i xare-i ge ǂan tama hâ , tarib a ǀGôa ǃkhaisa , ǁGûb ǀguib , tsî tarib a ǁGû ǃkhaisa , ǀGôab ǀguib , tsî ǀGôab ra ǂhaiǂhaiba ǂgao-i ǀgui-i .
42010023	Tsî ǁkhāǁkhāsabegu ǃoa ǂnan , tsîb ge ǁîgu ǀguigu ǃoa ge mî : ǃGâiǃōdi ge hâ mûdi , sadu ra mûna ra mûde .
42010024	Mîba du ta ra xui-ao . ǂGui kēbo-aogu tsî gao-aogu tsîgu gere tura , sadu ra mûna gu nî mûse , tsî gu ge mû tama ge i , tsî sadu ra ǁnâuna gu nî ǁnâuse , tsî gu ge ǁnâu tama ge i .
42010025	Tsî mû , ǂhanuǂansabeb ge khâi tsî ǃâitsâ bi , tsî ge mî : ǁKhāǁkhā-aotse , tare-e dī tsî ta nî ǀamo ûiba ǀumi ?
42010026	Ob ge ǁîb ǃoa ge mî : ǂHanub ǃnâ tare-e xoahe hâ ? Matits ra khomai ?
42010027	Ob ge ǃeream , tsî ge mî : ǃKhūb sa Elobats ge nî ǀnam sa ǂgaob hoab ǀkha , tsî sa ǀoms hoas ǀkha , tsî sa ǀgaib hoab ǀkha , tsî sa ǁnâuǃāb hoab ǀkha ; tsî sa ǀgūkhoeba sats ǁkhāts khami .
42010028	Ob ge ge mîǀî bi : ǂHanusets go ǃeream ; ǁnāsa dī , ots ge nî ûi .
42010029	Xaweb ge ǁî-aitsama ǂhauǃnâkaisen ǂgao , tsî Jesub ǃoa ge mî : Tari-e kha a ti ǀgūkhoe ?
42010030	Ob ge Jesuba ǃeream , tsî ge mî , ǂAnǂansa khoeb ge Jerusalemsa xu Jerixosa ǃoa ǁgôa , tsî ǃgamaogu di ǃomǁae ge ǁnā ; o gu ge ǂgaeǂuiǀkhā , tsî ǂnautsûtsû bi , tsî ǁōǁga raseb ǁgoe hîa ge bē .
42010031	O-i ge ǀūǂamse ge ī , pristeri ge ǁkhā daob ǀkha ǁgôaxa ǃkhaisa ; tsî mû bib ge , ob ge ge ǃgû-īǀkhā bi .
42010032	ǁNās ǁkhās xaseb ge ǁkhāti Leviǁîba ge dī ; ǃkhais tawa sī tsîb ge mû bi , ob ge ge ǃgû-īǀkhā bi .
42010033	Xawe Samariaǁîb ge , ǃgûb garu hîa ǁîb tawa ge sī ; tsî mû bib ge , ob ge ge ǀkhomxa bi .
42010034	Tsî ǃgûsī tsîb ge ǀhapin âba ǃgae-aiba bi , tsî oli-i tsî ǂauxûi-i xa ge ǂnâ-ai . Ob ge ǁîb di ǃgapixūb ai ūkhâi , tsî ǃgûkhoen ommi ǃoa ūsī , tsî ge sâu bi .
42010035	Tsî sao ra tsēb ge dāǁnâ , ob ge ǀgam denarkha ūǂui , tsî sâu bi nî khoeba mā , tsî ge mîǀî bi : Sâu bi , tsî nēkha ǃnāǂam hâ-ets ga ǂhâba , o ta ge , oa ta kao nî mā tsi .
42010036	Mâb ǁnâi , nē ǃnonagu diba ǃgamaogu ǃomǁae ge ǁnāb di ǀgūkhoe ge i , tits ra ǂâi ?
42010037	Ob ge ge mî : ǁNāb , ǀkhomxaǂgaosiba ge dī bib komo . Ob ge Jesuba ge mîǀî bi : ǃGû ǁnâi , î sats ona ǁnāti dī .
42010038	Tsî i ge ǃgû gu garu hîa ge ī , o gu ge ǃāro-i ǃnâ ge sī . Tsîs ge ǂanǂansa taras , Marta ti ǀon hâsa ǁîba ǁîs oms ǃnâ ge ǃkhōǃoa .
42010039	ǁÎs ge ǃgâsasa ge ūhâ i , Maria ti ǀon hâs , Jesub ǂaira tawa ǂnû , tsî mîs âba gere ǃgâbasensa .
42010040	Xawes ge Martasa kaise sîsenba bis ǀkha ge ǂhansen . Os ge hā tsî ge mî : ǃKhūtse , ǁae tamats kha hâ , ti ǃgâsas ra tita ǀguri sîsen kai ǃkhais xa ? Mîba si ǁnâi re , îs hui te .
42010041	Ob ge Jesuba ǃeream , tsî ǁîs ǃoa ge mî : Martase , Martase , ǂguin ǀkhas ra ǂhansen tsî ǀhupuǀhupusen .
42010042	Xawe ǀgui-i ge ǂhâbasa-e . Marias ge ǃgâi amǃnâsa go ǁhûiǂuibasen , ǁîsa xu ūbēhe tidesa .
42011001	Tsî ǂanǂansa ǃkhai-i tawab ra ǀgore hîa , tsî toab ge ob ge ǁkhāǁkhāsabegu âb di ǀguiba ǁîb ǃoa ge mî : ǃKhūtse ǀgoreǁkhāǁkhā ge re , Johaneb ge ǁkhāǁkhāsabegu âba ǁkhāti ǁkhāǁkhā khami .
42011002	Ob ge ǁîgu ǃoa ge mî : ǀGore du kao , nēti mî : Sida Îtse , ǀhommi ǃnâ hâtse , sa ǀonsa as khaihe re , sa gaosiba ab hā re , sa ǂâisa as ī , ǀhommi ǃnâs ra īs ǁkhās khami ǁnāti ǃhūbaib on ai ;
42011003	nētsē sida tsēkorobe pereba mā da .
42011004	Î sida ǁorena ǀûba da , sida tawa ǀhapixa hân hoana da ra ǁkhāti ǀûba xuige , î tā ǃâitsâb ǃnâ ǂgaeǂgui da , î ǂkhababa xu ore da .
42011005	Tsîb ge ǁîgu ǃoa ge mî : Tari-e sadu ǃnâ ǀhōsa-e ūhâ , tsuxuǃgâb ai-i , ǁî-i tawa sī tsî i nî mîǀî-e : Ti khoetse , ǃnona perega ǀkhupi te :
42011006	Ti ǀhōsab go ǃgûdaoba xu hā , o ta ge mâi-aiǃâ bi ta nî xū-e ūhâ tama hâ .
42011007	Ob ge oms ǃnâ hâba ǃeream , tsî nî mî : Tā ǂhani te , ǀnais kom oms dao-amsa go ǂganamheo , tsî ti ôaron kom tita ǀkha kharob ǃnâ hâo ; tsî ta kom khâi tsî a mā tsi ǁoao .
42011008	Mîba du ta ra , ǁîb di ǀhōsab a amagab ga khâi , tsî mā bi tama i , xaweb ge ǁîb di ǀû tamase ǂgans ǃaroma khâi , tsî ǂhâbab hân hoana nî mā bi .
42011009	O ta ra mîba du : ǂGan , o du ge nîra māhe ; ôa , o du ge nîra hō ; ǃgubu-am , o du ge nîra ǁkhowa-ambahe .
42011010	ǂGan ra-i hoa-i ge nî ǃkhōǃoa , ôa ra-i hoa-i ge nî hō , tsî ǃgubu-am ra-i hoa-i nî ǁkhowa-ambahe xuige .
42011011	Tsî mâ ǁgûb sadu ǃnâ hâba kha , ǀgôab âb ga pere-e ǂgano , ǀui-e nî mā bi , tsî ǁau-eb ga ǂgano , ǁau-i di amǃnâs ai ǀao-e nî mā bi ?
42011012	Tsî ǃupu-eb ga ǂgano , ǀhū-e nî mā bi ?
42011013	Sadu hîa ǁnâi ǂkhaba du ga ǂano , sadu ôana ǃgâi xūna māsa , matikōseb ǁnās ǂamai ǀhomsi ǁGûba ǃAnu Gagaba ǂgan bi rana nî mā .
42011014	Tsîb ge ǁgâuaba ge ǃhaeǂui , ǃgomeba . Tsî i ge ge ī , ǁgâuab ge ǂoao , ob ge ǃgome khoeba ge ǃhoa . Os ge ǂnubisa ge buru .
42011015	On ge ǀnîn ǁîn dina ge mî : Beelsebuli ǁgâuagu di ǂamsab ǃnâ-ūb kom ǁgâuaga ra aoǂuio .
42011016	Tsî naun ge ǃâitsâ bi , tsî ǁîb xa ǀhomma xu hâ sao-e ge ǂgaoǀkhā .
42011017	Tsî ǂâidi ânab ge ǂan , ob ge ǁîna ge mîǀî : Mâ gaosis hoas , ǀgoraǃāsen hâs ge a hîkākāsa , tsî ommi ǀgoraǃāsen hâb hoab ge ra ǁnā .
42011018	Tsî Satanni on ga ǀgoraǃāsen hâo , matis gaosis âba nî mâhō ? Beelsebuli ǃnâ-ū ta ǁgâuaga ra aoǂui , ti du kom ra mîo .
42011019	Tsî tita ga Beelsebuli ǃnâ-ū ǁgâuaga aoǂuio , tari-i ǃnâ-ū gu ǁnâi sadu ôaga ra ǃhaeǂui gu ? ǁNā-amaga gu ge ǁîga nî sadu ǂhanuǂhanu-ao .
42011020	Xawe tita ga Elob ǀkhunub ǃnâ-ū ǁgâuaga aoǂuio , ob kom Elob gaosiba ǀnai sadu tawa ge hāo .
42011021	ǀGaisa aob ga ǁâtanisen hâse ǁîb di omsa ǃûio , on ge ūb hân hoana ǂkhîb ǃnâ hâ ,
42011022	xawe ǁîb ǃgâ-ai ǀgaisab ga hāǂam bi tsî dan bio , ob ge ǁâtanin âb , ǁîn aib ǂgomaiǂnûi hâna ūǀhana bi , tsî ǃkhōǀhanab go xūna ra ǂhûiǂui .
42011023	Tita ǀkha hâ tama-i ge ti ǃoagu hâ-e , tsî tita ǀkha ǀhaoǀhao tama-i ge ra ǀgaruǀgaru .
42011024	ǃAnuoǃnâ gagab ra khoe-e xu ǂoao , ob ge ǀkhuru ǃkhaide ra ǃgûmaǃnâ , sâ-e ra ôaǃâ ; tsî ǁî-eb hō tama amagab ra mî : ǁKhawa ta nî ti oms ǃoa oa , ǁîsa xu ta go ǂoasa .
42011025	Tsî sīb rao , ob ge ǀnapuǃnâhe tsî î-îhe hâse ra hō si .
42011026	ǃNubaib ge ǃgû tsî ǀnî hû gagagu , ǁîb xa ǂkhabaga sī ra ū . O gu ge ǂgâ , tsî ǁnāpa ra ǁan ; os ge ǁnā khoe-i di ǀamsa ǂguros ǃgâ-ai a tsū .
42011027	Tsî i ge nēnab ra ǃhoa hîa ge ī , o-i ge ǂanǂansa tara-e ǂnubisa xu domma ǃhâkhâi , tsî ge mî : ǃGâiǃōb ge hâ ǃnāb , satsa ge tanib , tsî samra , sats gere daira !
42011028	Ob ge ǁîba ge mî : Ā , ǃgâiǃōn ge hâ , Elob mîsa ǁnâu tsî ra sâubasena .
42011029	Tsî ǂnubis ge ǁgūǀhao , ob ge ge mîtsoatsoa : ǂKhaba ǃhao-i ge nē-e , sao-e i ge ra ôa-am , xawe i ge sao-i xare-e māhe tide , Jonab kēbo-aob di saos ǀguis .
42011030	Jonab ge Nineveǁîna saose ības ǁkhās khamib Khoen Ôab ona nē ǃhaosa saose nî ība xui-ao .
42011031	ǃKhawagas di gao-aos ge ǀgoraǃgâs ǃnâ nē ǃhaos khoen ǀkha khâi , tsî nî ǁîna ǀgoraǃgâ ; ǃhūbaib di ǀamde xus ge hā amaga , Salomob di gā-aisibas nî ǁnâuse ; tsî mû , Salomoba ǃnā hâb ge nē hâ .
42011032	Nineves khoegu ge ǀgoraǃgâs ǃnâ nē ǃhaos ǀkha khâi , tsî nî ǁîsa ǀgoraǃgâ ; Jonab di aoǁnâsa xu gu ge ǃhobasen amaga ; tsî mû , Jonaba ǃnā hâb ge nē hâ .
42011033	Khoe-i xare-i , ǃamamǀae-e ra ǃam-i ge ǁî-e ǂganǂamsib ǃnâ tsî ǃhoroǀguirob ǃnaga mâi tama , tsî kandelari ai ra ǂgā-i , ǂgâxa ran nî ǃnâba mûse .
42011034	Mûs ge soros di ǃamamǀaesa . Mûs âts ga ǂuruo , os ge sa soros hoasa ra ǃnâ ; tsî ǁîs ga tsūo , os ge sa soros ona a ǃkhae .
42011035	ǂAnbasen ǁnâi re , îb tā ǃnâb , sats ǃnâ hâba ǃkhaenase ī .
42011036	Tsî sa soros hoas ga ǃnâb xa ǀoa , tsîs ga ǃkhaenaǃâro-e ūhâ tama io , os ge hoaragase nî ǃnâ , ǃamamǀaes ra ǃnâb âs ǀkha ǃnâǃnâ tsi khami .
42011037	Tsî ǃhoab ra , hîab ge ǂanǂansa Fariseba ge ǁkhau bi , ǁîb ǀkhab nî ǂûse ; ob ge sī , tsî tāb tawa ge ǂnû .
42011038	Tsî Fariseb ge mû , ob ge ǂûs aiǃâb go ǁāsen tama is xa ge buru .
42011039	Ob ge ǃKhūba ǁîb ǃoa ge mî : Sago Farisego ge āǀgabis tsî ǃoresa ra ǃanuǃanuǀkhā , xawe ǃnāb âgo ge ǃnarib tsî ǂkhabab tsîkha xa ǀoa hâ .
42011040	Sa gârego , ǀkhāba ge kuruba kha ǃnāb ona kuru tama hâ ?
42011041	ǃOredi ǃnāb ǃnâ hân xa au te mā ; mû on ge hoana nî ǃanuba go .
42011042	Tsūba go , Farisego , ǃhūba xu ra ǁhain hoan xa disiǁî ǃâ-e ra mā , xawe Elob di ǂhanub tsî ǀnammi tsîkha ra ǃûǂamgo ; nēna-i kha khoe-e dī , tsî nauna-i kha ǁnākhao tide .
42011043	Tsūba go Farisego , aisǀkhāb ǂnûǃkhaide sinagogeb ǃnâ ǀnam tsî ǁamaxūǃkhaidi ai tawedehes xa go ǃgâibahe amaga .
42011044	Tsūba go Farisego , sa hînaxaǃnâgo , saohe tama hâ ǀhobadi khoen ra ǀūn ase ǁîdi ai ǃgûdi khami go ī amaga .
42011045	Ob ge ǂhanu ǂansabegu di ǀguiba ǃeream , tsî ge mîǀî bi : ǁKhāǁkhā-aotse , nēnats ra mîo , ots kom sige ona ra tsûtsûo .
42011046	Ob ge ge mî : Tsî tsūba ǁkhāti sago ǂhanuǂansabego , khoena go taniǁoasa ǃgomga ra ǃnao-ai , tsî ǁî-aitsama go ǁnā ǃgomga ǀgui ǀkhunub xaweb ǀkha tsâǀkhā tama xui-ao .
42011047	Tsūba go , kēbo-aogu di ǀhobade go ra ǂnubikhâi xui-ao ; tsî sago îgu ge ǁîga ge ǃgamga .
42011048	O go ǁnāti ra ǀhûǀguitimî , tsî sago îgu di sîsengu ǀkha ra ǀgui ; ǁîgu ge gere ǃgamgu , o go ge sago ǀhobadi âga ra ǂnubikhâi .
42011049	ǁNā-amagab ge ǁkhāti Elob di gā-aisiba ge mî : Kēbo-aogu tsî apostelgu tsîga ta ge ǁîn ǃoa nî sî , on ge ǁîgu xa ǀnîga ǃgam , tsî nî nauga ǃgôaǃgon .
42011050	ǀAob hoa kēbo-aogu dib , ǃhūbaib di ǃgaoǃgaosa xu ǂnâxūhe hâb nî nē ǃhaosa xu ǂgaoǀkhāhega ,
42011051	Abeli di ǀaoba xu , Saxariab , altars tsî tempeli tsîkha ǁaegu ge ǃgamheb di ǀaob kōse ; ā , ti ta ra mîba go , nē ǃhaosa xub ge nîra ǂgaoǀkhāhe .
42011052	Tsūba go ǂhanuǂansabego , ǂans di ǁkhowa-amma go ge ūbē amaga ; ǁî-aitsama go ǂgâ tama , tsî ǂgâ ǂgao rana go kom ra ǂkhāo .
42011053	Tsî nēnab ra ǁîgu ǃoa mî , hîa gu ge xoaǂansabegu tsî Farisegu tsîga kaise au-ausenai bi tsoatsoa , tsî ǂgui xūna ge dîǃnâ bi ,
42011054	ǁîba ǃûiǃgâ tsî ra ôa-amǃâ , ise gu ams âba xu ǀhapiǀhapi bi gu nî xū-e hō tidesa .
42012001	Tsî nēn ra ī , hîan ge ǂgui ǀoadisi khoena ge ǃkhoeǀhao , dāǃgâgun ges kōse ob ge ǁkhāǁkhāsabegu âb ǃoa ge mîtsoatsoa : ǃÛisen ǀkhuruǀkhurupereb Farisegu dib xa , ǁnāb ge hînaxaǃnâsiba .
42012002	ǂGanǃgâsase hâ xū-i , hîa ǂhaiǂhaihe tide-i kom hâ tamao , tsî sâusase hâ xū-i hîa ǂanhe tide-i kom hâ tamao .
42012003	ǁNā-amaga ǃkhaenab ǃnâ du ra mîn hoan ge ǃnâb ǃnâ nîra ǁnâuhe ; tsî ǃnā-omdi ǃnâ du ǂgaes ǃnâ ra mî-i hoa-i ge omdi ǂamaidi ai nîra aoǁnâhe .
42012004	O ta ge sadu , ti khoedo ra mîba : Tā ǃao , ǁnān , sorosa a ǃgam ǁkhān , tsî ǁnās khaoǃgâ ǃaruǀî xū-i xare-e a dī ǁoana .
42012005	Î ta ǁgau du , tari-e du nî ǃaosa : ǃGammi kas khaoǃgâ ǀamoǀaeb ǃnâ aoǂgās ǀgaiba ūhâba ǃao ; ā , ǁîba ǃao , ti ta ra mîba du .
42012006	Koro ǀui-anirona kha ǀgam mariron ama ǁamaxūhe taman hâ ? Tsî ǀgui-i ân xare-i kom Elob xa ǀuruhe tamao .
42012007	Tsî ǀûn sadu danas din hoan ge ǁkhāti ǃgôahe hâ . Tā ǁnâi ǃao , ǂgui ǀui-anirona du kom ra īǂamo .
42012008	Tsî ta ra mîba du : Tari-i hoa-i , khoen aiǃâ ga ǂan te-i , ǁî-eb ge ǁkhāti Khoen Ôaba nîra ǂan , Elob di ǀhomǃgāgu aiǃâ .
42012009	Tsî khoen aiǃâ ga tita ǀūxū-i ge Elob di ǀhomǃgāgu aiǃâ nîra ǀūxūhe-e .
42012010	Tsî mâ-i hoa-i , Khoen Ôab ǃoagu ga mî-e mî-i , ǁnā-i ge nîra ǀûbahe , xawe ǃAnu Gagaba ga ǃkhāǃkhā-i ge ǀûbahe tide-e .
42012011	Tsî sinagogegu ǃoa tsî ǂamkhoegu tsî ǀgaisagu aiǃân ga ūsī du ǃnubai tā ǂhansen , mati tsî mâ xū-e du nî ǃeream raǃâ mîsa , tsî tare-e du nî ǃhoasa .
42012012	ǃAnu Gagab kom ǁkhā iri ǃnâ mî du nî xū-e nîra ǁkhāǁkhā duo .
42012013	Tsîb ge ǀguiba ǂnubisa xu ǁîb ǃoa ge mî : ǁKhāǁkhā-aotse , ti ǃgâsaba mîba , îb ǀumisa tita ǀkha ǀgoragu re .
42012014	Ob ge ǁîb ǃoa ge mî : Khoetse , tari-e kha tita sakho ǂama ǂhanuǂhanu tsî ǀgoraǃgâ-aose mâi hâ ?
42012015	Ob ge ǁîn ǃoa ge mî : Kō , î du hoa xūǃgunuxasib xa ǃûisen ; khoe-i di ûib ge ǃnāǂamsase i ūhâ xūn ǃnâ hâ tama hâ xuige .
42012016	Tsîb ge ǂkhō-e ǁîn ǃoa ǃhoa , tsî ge mî : ǂAnǂansa ǃkhū hâ khoeb di ǃhanab ge ǀoasase ge ǂûtani
42012017	Ob ge ǁîb ǃnâ ǂâi , tsî ge mî ; Tare-e ta ǁnâi nî dī : Ti ǂûna ta nî ǀhaoǀhaoǃnâ ǃkhai-e ta kom ūhâ tamao .
42012018	Ob ge ge mî : Nēsa ta ge nî dī : Ti sâu-omga khôaǁnâ , tsî ta nî ǁîgu ǃgâ-ai kaiga ǂnubibasen , o ta ge ǁnāpa , ǃhūb ra ūǀkhība ten hoan , tsî nau xūn âtan tsîna nî ǀhaoǀhaobasen .
42012019	O ta ge ti ǀoms ǃoa nî mî : ǀOmse , ǂgui ǂûn , ǂgui kurigas ǁguibēbahe hânas kom ūhâo ; ǁnâi sâ , î ǂû , î ā , î ǃgâiaǂgao .
42012020	Xaweb ge Eloba ǁîb ǃoa ge mî : Gâretse , nē tsuxub ǁkhāb ǃnâts ge ǀoms âtsa nî ǂgaoǀkhāhe , on nēn , ǂhomits gona tari-i din nî ?
42012021	ǁNāti i ge khoe-e ī , ǁî-aitsama ǁuiba ra ǀhaoǀhaobasen , xawe Elob ǃnâ ǃkhū tama-e .
42012022	Tsîb ge ǁkhāǁkhāsabegu âb ǃoa ge mî : ǁNā-amaga ta ra mîba du , sadu ûib xa tā ǂhansen , tare-e du nî ǂû ti , tsî soros xa , tare-e du nî ana , ti .
42012023	Ûib kom ǂûn ǂamai ǃnāsao , tsî soros kom saran ǂamai ǃnāsao .
42012024	Gorana ǃgaoǃgâ : Tsoro tsîn ǃgao tama ǃkhaisa , tsî ǂûn om-i tsî sâuǃnâ-om-en ūhâ tama , xawen Elob xa ra ǂûmāhe ǃkhaisa ; matikōse du anina ra īǂam ?
42012025	Tsî tari-e sadu ǃnâ , ǂhansens ǀkha ǁî-i di gaxusib tawa , ǀgui eli xaweba ǀaro ǁkhā ?
42012026	Tsî ǂkhariro-i xawe-e du ga ǁkhā tama io , tarexa du ǁnâi naun xa ra ǂhansen ?
42012027	ǃAub di ǃkhārona ǃgaoǃgâ , matin ra ǀomsa ; sîsen tsîn ǀhôa tama ; xawe ta ge ra mîba du , Salomob ge ǁîb di ǂkhaisib hoab ǃnâ ǀgui-i ân khami anahe tama hâ i ǃkhaisa .
42012028	Tsî Elob ga ǀgâb , nētsē mâb , tsî ǁari ǁganoms ǃnâ ra aoǂgāheba ǁnāti anao , matikō ǃnāǂamseb nî ǁîsa sado dība , sa ǂkhariǂgomxaǃnâdo .
42012029	O du ge sadu ona ôa-am tide , tare-e du nî ǂû , tsî tare-e du nî ā ǃkhaisa ; î du tā ǀgomaxa .
42012030	Nēn hoana di ge ǃhūbaib di ǁaede ra ôa-am , xaweb kom sadu Îba a ǂano , nēna du ǂhâba hâsa .
42012031	Î du nēn ǃgâ-ai gaosib Elob diba ôa , on ge nēn hoana sado nîra ǀarobahe .
42012032	Tā ǃao , ǂkhari gūrodo , sadu Îb di ǃgâiǃgâibasens komo sadob nî gaosiba mā ǃkhaisao .
42012033	Ū du hâna ǁamaxū , î au . ǁÎ-aitsama mariǁhōdi , hîa ǀoro tamade dībasen , î ǁui-i hîa ǀoro tide-e ǀhommi ǃnâ ǀhaoǀhaobasen , ǁîb ǃnâ i ǃnari-ao-e sī tideb , tsî ǁguri-i ǁgaoǁgao tideba .
42012034	ǁUib âdu hâpa , ǁnāpab nî ǁkhāti ǂgaob âdu ona hâ xuige .
42012035	A gu sadu kamanaga ǃgaesen hâse hâ , î di sadu ǃamamǀaede khaurase hâ .
42012036	Î du khoen khami ī , ǀhonkhoeb âna ra ǃâuna , ǃgameǁâusa xub ra oa ǃnubai , în ga ǁîba , hā tsîb ga ǃgubu-amo , ǁnātimîsi ǁkhowa-amba ti .
42012037	ǃGâiǃō gu hâ ǁnā ǃgāga , ǀhonkhoeb nî ǁîb di hās ǃnâ ǂkhaikari hâse hōga ; amase ta ra mîba du , ǃgaesen tsîb nî ǁîga tāb tawa ǂnû kai , tsî nî ǃoaba gu .
42012038	Tsî hāb kao , ǀgamǁî tsuxuǃûiǁaeb ǃnâs karao , ǃnonaǁî tsuxuǃûiǁaeb ǃnâs karao , tsîb ga ǁnāti hō guo , ǃgâiǃō gu ge ǁnā ǃgāga .
42012039	Î du nēsa ǂan , oms ǀhonkhoeb ga ǂan io , mâ iri ǃnâ i ǃnari-ao-e nî hāsa , ob ga ǂkhaikari hâ , tsîb ga oms âba khôaǂgâhesa mā-am tama hâ .
42012040	Î du ǁnâi sadu ona ǂhomisen hâse hâ ; ǂâi tama du hâ iri ǃnâb Khoen Ôaba nîra hā xuige .
42012041	Ob ge Petruba ǁîb ǃoa ge mî : Sigets ra mîba nē ǂkhōsa ? Naun hoan ona ?
42012042	Ob ge ǃKhūba ge mî : Tariba kha ǁnā ǂgomǂgomsa tsî gā-ai mûǂamaob , ǀhonkhoeb âb ǁîb di ǃgān ǂama ra mâiba , mîmâisa ǁaeb aib nî ǁîna ǂûna ǂhûiǂuise ?
42012043	ǃGâiǃōb ge ǁnā ǃgāb , ǀhonkhoeb âb nî hāb kao , ǁnātib ra dīse hōba .
42012044	Amase ta ra mîba du , ǁîb di xūn hoan ǂamab nîra mâi bi ǃkhaisa .
42012045	Xaweb ga ǁnā ǃgāba ǂgaob âb ǃnâ mîo : Ti ǀhonkhoeb di hās kom ra ǀhaweo ; tsîb ga ǃgāna ǂnautsoatsoa , tsîb ga ǂû tsî ā tsî ǀhoro-o ,
42012046	ob ge ǁnā ǃgāb di ǀhonkhoeba , ǃâu tamab hâ tsēs ai , tsî ǀūb a-iri ai hā , tsî nîra ǂkhūǂkhū bi , tsî amǃnâs âba ǂgomoǃnân ǀkha nîra mā bi .
42012047	Tsî ǁnā ǃgāb , ǁîb ǀhonkhoeb di ǂâisa ǂan tsî ga ǂhomisen tamab , tsî ǁîb di ǂâis ǃoa dī tamab , ǁnāb ge ǂgui ǃnabaga nîra ǂnauhe .
42012048	Xawe ǁîsa ǀū tsî ga ǂnauhesa anu hâ-e dīb , ǁnāb ge ǀoro ǃnabaga nîra ǂnauhe . ǂGuina māhe hâ-i , ǁî-i tawan ge ǂguina nîra ôahe , tsî ǂguina ǂgomǃgâbahe hâ-i , ǁî-e xun ge ǃnāsana nîra ǂgaoǀkhāhe xui-ao .
42012049	ǀAesa ta nî ǃhūbaib ai aose ta ge ge hā , tsî matikōse ta ǂgao hâ , ǀnai-i ga khau ǃkhaisa .
42012050	Xawe ta aibe ǁāǁnâ-i ǀkha nîra ǁāǁnâkaisen ; tsî matikōse ta ra ǁgâiǀāhe , dīǀoaǀoahe-i nîras kōse .
42012051	ǂKhîba ta nî ǃhūbaib ai ūhāse ta ge hā , ti du ǂâi hâ ? Hî-î , xawe ǀgoras ǀguisa , ti ta ra mîba du .
42012052	Nēsisa xun ge ǀgui oms ǃnâ hâ korona nî ǀgorasa ; ǃnonan ǀgamn ǃoagu , tsî ǀgamn ǃnonan ǃoagu .
42012053	ǀGorasan ge nî ǁgûba ǀgôaba xu , ǀgôaba ǁgûba xu , ǁgûsa ǀgôasa xu , ǀuiǁgûsa ǀuiǀgôasa xu , tsî ǀuiǀgôasa ǀuiǁgûsa xu .
42012054	Tsîb ge ǁkhāti ǂnubis ǃoa ge mî : ǀNanu-i huriǂoasa xu ra ǁhao ǃkhaisa du ga mûo , o du ge ǁnātimîsi : ǀApi-i ge nî , ti ra mî , tsî i ge ǁnāti ra ī .
42012055	Tsî ǃkhawagas di ǂoab ra ǃgom ǃkhaisa du ra mûo , o du ge : ǀGam-i ge nî , ti ra mî , tsî i ge ra ī .
42012056	Hînaxaǃnâdo , ǃhūbaib tsî ǀhommi tsîkha di aisa ǀgorasa du ge a ǂan tsî mati du kha ǁnâi nē ǁaeba a ǀgora ǁoa ?
42012057	Tsî tarexa du ǁkhāti ǁî-aitsama sado xu ǂhanu-e ǀgora tama hâ ?
42012058	Sa mâǃoasabe-i ǀkhats ga ǂamkhoegu ǃoa ǃgûo , ǁnâi daob ai ǀhupuǀhupusen , ǁî-e xuts nî xorehese , î-i tā ǂhanuǂhanu-aob ǃoa ǃgû-ū tsi , îb tā ǂhanuǂhanu-aoba ǃgāba māǁnâ tsi , îb ǃgāba tā ǃkhō-oms ǃnâ aoǂgā tsi .
42012059	Mîba tsi ta ra , tātsēts ge ǁnāpa xu ǂoa tide , ǀuni marirosats nî matares kōse .
42013001	Tsî ǁkhā ǁaeb ain ge ǀnîna ǁnāpa ge hâ i , ǁnā Galileaǁîn , ǁîn di ǀaobab Pilatuba ǁguibadi ân ǀkha ge haban xa ge ǂhôa bina .
42013002	Ob ge Jesuba ǃeream , tsî ǁîn ǃoa ge mî : Nē Galileaǁîn nau Galileaǁîn hoan ǂamai a ǁore-ao , ti du ǂâi hâ , nēti īnan go tsâ amaga ?
42013003	Hî-î , ti ta ra mîba du ; xawe sadu ga ǃhobasen tama io , o du ge hoatsama ǁnās ǁkhās xase nîra kā .
42013004	Tsî ǁnā disiǁkhaisaǀan , ǁîn aib ge Siloams di ǂgō-omma ǁnā tsî ǃgamn , ǁîn Jerusalems ǃnâ ǁan hân hoan ǂamai a ǁore-ao , ti du ǂâi hâ ?
42013005	Hî-î , ti ta ra mîba du ; xawe sadu ga ǃhobasen tama io , o du ge hoatsama ǁnās ǁkhās xase nîra kā .
42013006	Tsîb ge nē ǂkhōsa ge mî : Khoeb ge ǀnomahai-e ǁîb ǂauxûiǂûǃhanab ǃnâ ge ǂgā ; tsî hā , tsîb ge ǂûna ǁîs ai gere ôa , xaweb ge hō tama ge i .
42013007	Ob ge ǂauxûiǂûǃhanab di sîsenaob ǃoa ge mî : Mû , ǃnona kuriga ta ge go hâ , nē ǀnomahais ai ǂûna ra ôaǃâ , tsî ta hō tama . ǁHāǂui si ; tarexas ra ǃhūba ǂûoǃnâ kai ?
42013008	Ob ge ǃeream , tsî ge mîǀî bi : ǀHonkhoetse , as gorose nē kurib ǀguiba mâ , ǁîsa khaoǂnamipe tsî ta nî ǀarumā sis kōse ;
42013009	Tsî ǂûtanis kao , as mâ ; tsî tani tamas ka io , sao ra kuri ǁhāǂui si .
42013010	Tsîb ge sinagogegu di ǀguib ǃnâ sâtsēs ai gere ǁkhāǁkhā .
42013011	Tsî mû , tara-i ge ǁnāpa ge hâ i , disiǁkhaisaǀa kuriga ǀaesenni di gaga-e ūhâ ge isa , tsîs ge ǃgamǃgâ ge hâ i , tsî ǁî-aitsama khuisen ǁoa ge i .
42013012	Tsî Jesub ge ǁîsa mû , ob ge ǂgaihā , tsî ge mîǀî si : Tarase , as ǀaesenni âsa xu orehe !
42013013	Tsî ǃomkhab ge ǁgui-ai sio , os ge ǁnātimîsi ǁkhawa ǂhanu , tsî Eloba ge kare .
42013014	Ob ge sinagogeb di ǂamkhoeba ge ǁaixa , sâtsēs aib go Jesuba ǂgauǂgau ǃkhais xa , tsî ǃeream tsî ǁaes ǃoa ge mî : ǃNani tsēdi kom hâo , ǁîdi ai nî sîsenhede ; ǁîdi ai ǁnâi hā , î ǂgauǂgaukaisen , î tā sâtsēs ai hā .
42013015	Ob ge ǃKhūba ǃeream bi tsî ge mî : Hînaxaǃnâtse , mâ-i hoa-i sadu di-e kha sâtsēs ai ǁî-i gomab tsî eseli tsîkha ǁgoroba xu xore , tsî āsiǃgû tama hâ ?
42013016	Tsî nē ǀgôas Abrahammi dis , Satanni xa disiǁkhaisaǀa kuriga ǃgaehe hâsa kha sâtsēs ai xawe nē ǃhâuba xu orehe tide ?
42013017	Tsî nēnab ge mî , on ge mâǃoa bi ran hoana ge tao , tsî ǂnubis hoas ge ge ǃgâiaǂgao ǁîba xu ge ǃnae ǂkhaisa xūn hoan ǂama .
42013018	Tsîb ge ge mî : Tare-i khamib kha Elob gaosiba ī , tsî tare-i ǀkha ta kha nî ǂkhō bi ?
42013019	Mostardǃkhomros khami ī , khoe-i ū tsî ǁî-i ǃhanab ǃnâ ge tsorosa ; tsî ǁhai tsîs ge hai kaio , on ge ǀhommi di anina ǁîs di ǂgonagu ǃnâ om tsî ge ǁan .
42013020	Tsîb ge ǁkhawa ge mî : Tare-i ǀkha ta kha gaosib Elob diba nî ǂkhō ?
42013021	Khūkhū-i khami ī , taras ū tsî ǃnona ǀguirogu tsampereb xa ǀoa hâgu ǃnâ ra ǂgā-e , hoaragaseb ge khūs kōse .
42013022	Tsîb ge ǃādi tsî ǃārodi tsîde ǃgûǃganu , tsî gere ǁkhāǁkhā , Jerusalemsa ǃoa ǃgûgaruǃâ .
42013023	Tsî i ge ǀgui-e ǁîb ǃoa ge mî : ǃKhūtse , ǀorona kha , ǃgâiǃō nîna ? Ob ge ǁîn ǃoa ge mî :
42013024	ǂNoagu ǀgaisase , î du ǂō dao-ams ǃnâ ǂgâ , ǂguin ge nî ôa-am , matin nî ǂgâsa , ti ta ra mîba du , tsîn ǁkhā tide xuige .
42013025	Oms ǀhonkhoeb nî khâi , tsî dao-ams nî ǂganamhe , tsî du ǃauga mâ , tsî nî dao-ams ai ǃgubutsoatsoa ; ǃnubai du ge nîra mî : ǃKhūtse , ǃKhūtse , ǁkhowa-amba da re ! Ob ge ǃeream tsî nîra mîǀî du : ǂAn du tama ta hâ , mapa xu du hâsa .
42013026	ǃNubai du ge nîra mîtsoatsoa : Sats aiǃâ da kom ǂû tsî gere āo , tsî sida daogu aits kom gere ǁkhāǁkhāo .
42013027	Ob ge nîra mî : Mîba du ta ra , ǂan du tama ta hâ , mapa xu du hâsa . Bēxū te , sadu ǂhanuoǃnâsib sîsenaodu hoado !
42013028	ǁNāpa kha ge āb tsî ǁaninǁgûb tsîkha nîra hâ , Abrahammi tsî Isaki tsî Jakob tsî kēbo-aogu hoagu Elob gaosib ǃnâ hâ , tsî sadu aoǂuihe hâ ǃkhaisa du ga mûo .
42013029	Tsîn ge aiǂoas , huriǂoas , ǀapas tsî ǃkhawagasa xu hā , tsî nîra Elob di gaosib ǃnâ tāb tawa ǂnû .
42013030	Tsî mû , ǀuniga hân ge nîra ǂguro ; tsî ǂguro hân ge nîra ǀuniga .
42013031	ǁNā iri ǁkhāb ai gu ge ǀnî Farisega hā , tsî ǁîb ǃoa ge mî : ǃGû , î nēpa xu doe , Herodeb kom ra ǃgam tsi ǂgao-o .
42013032	Ob ge ge mîǀî gu : ǃGû , î go ǁnā ǀgiriba sī mîba : Mû , ǁgâuaga ta ra ǃhaeǂui tsî ta ra ǂgauǂgau , nētsē tsî ǁari , tsî ǃnonaǁî tsēs ai ta nîra ǀamǀam .
42013033	O ta ge nētsē , ǁari tsî aetsē nî ǃgû . Anu tama i kom hâo , kēbo-ao-i nî Jerusalems ǃaugab ai ǃgamhesa .
42013034	Jerusalemse , Jerusalemse , sas kēbo-aoga ra ǃgams , tsî sas ǃoa sîhe hâga ra ǀuiǁhomse , matikō ǃnāde ta ge sa ôana ǀhaoǀhao ǂgao hâ i , anis ǁîs di ôarona ǁgabokha âs ǃnâ ra ǀhaoǀhao khami , xawe du ge ǂgao tama ge i .
42013035	Mû , sadu omsa du ge hîkākāsase nîra ǁnāxūbahe . Tsî ta ge ra mîba du , tātsē du mû tidesa : ǀKhaeheb hâ ǃgoaxaba ǃKhūb di ǀons ǃnâ , ti du nîra mî ǁaeb nî hās kōse .
42014001	Tsî i ge ge ī , Farisegu ǂamsab di oms ǃnâ sī tsîb ra sâtsēs ai pereǂû hîa gu ge re ǃkhē bi ǃkhaisa .
42014002	Tsî mû , ob ge ǁgamǀaesen hâ khoeba ǁîb aiǃâ ge hâ i .
42014003	Ob ge Jesuba ǃeream , tsî ǂhanuǂansabegu tsî Farisegu tsîgu ǃoa ge mî : Xare mā-amhes hâ , sâtsēs ai ǂgauǂgausa ?
42014004	O gu ge ge ǃnō . Ob ge ūkhâi tsî ǂgauǂgau bi tsî ge ǃgû kai bi .
42014005	Ob ge ǃeream , tsî ǁîgu ǃoa ge mî : Tari-e kha sadu ǃnâ , ǁî-i di ôab kas , ǁî-i di gomab kas ga tsau-i ǃnâ ǁnāo , ǁnātimîsi sâtsēs ai xawe ǁîba ǂgaeǂui tide ?
42014006	O gu ge nēn ai ǃeream bi ǁoa ge i .
42014007	Tsîb ge ǁkhausabena ǂkhō-e ge ǁgamba , matin ra ǂguro ǂnûǃkhaide ūǂuibasen ǃkhaisab ge mûo , tsî ǁîn ǃoa ge mî :
42014008	Khoe-i xats ga ǃgameǁâu-i ǃoa ǁkhauheo , tā ǂoaǂamsa ǂnûǃkhais ai ǂnû , î-i tā ǀnîsi sats xa ǀgapi ǁkhausabe-e hā ;
42014009	îb tā sats tsî ǁîb tsîkho ǁkhau hâba hā , tsî mîǀî tsi : Nē khoeba ǂnûǃkhai-e mā ; ots kom ga taob ǀkha ǃgâb ai hâ ǃkhaisa hō-o .
42014010	Xawe ǁkhauhets kao , ǃgû , î ǃgâb ai hâ ǃkhais ai sī ǂnû , îb ǁkhau tsi goba , hāb karao mîǀî tsi : Ti khoe , aiǃâb ǃoa ǂnûǃapa re ! ǃNubaits kom tāb tawa ǂnôaǀkhā tsin aiǃâ nîra ǃgôaheo .
42014011	Mâ-i hoa-i , ǁî-aitsama ra ǀgapiǀgapisen-i ge nîra ǃgamǃgamhe , tsî ǁî-aitsama ra ǃgamǃgamsen-i ge nîra ǀgapiǀgapihe xui-ao .
42014012	Tsîb ge ǁkhāti ǁîba go ǁkhauba ǃoa ge mî : Tsēǃgâǂûs kas , ǃuiǂûs kasats ga dīo , tā ǁkhau re sa khoen kas , sa ǃgâsan kas , sa ǀaokhoen kas , sa ǃkhū hâ ǁanǁare-aon kas hoasa ; în tā ǀnîsi satsa ǁkhau , îts tā dīdawa-amhe .
42014013	Xawe ǂûǀhaosats ga dīo , ǁkhau ǁnâi re ǀgâsan , tsî ǃhom hân , tsî ǃhoran , tsî ǂgīn tsîna ,
42014014	ots ge nî ǃgâiǃō , mādawa-am tsin nî xū-en ūhâ tama amaga ; xawets kom nîra dīdawa-amheo ǂhanu-ain di khâis ǃnâ .
42014015	Tsî tāb tawa ǂnôan di ǀguib ge nēna ǁnâuo , ob ge ge mîǀî bi : ǃGâiǃō-i ge hâ , Elob gaosib ǃnâ ra pere-e ǂû-e .
42014016	Ob ge ǁîb ǃoa ge mî : ǂAnǂansa khoeb ge kai ǂûǀhao-e dī , tsî ǂguina ge ǁkhau .
42014017	Ob ge ǃgāb âba ǂûǁaeb ai sî , tsî ǁkhausabena ge mîba kai : Hā , ǀnain hoana ǂhomihe hâ xuige .
42014018	On ge hoana ǀguiǂâixase ge ǀhapiokaisentsoatsoa . ǂGurob ge ǁîb ǃoa ge mî : ǃHanaba ta go ǁamabasen , o ta ǂoa tsî nî ǁîba kō ; o ta ra ǀkhoma tsi : ǀHapiokai te re .
42014019	Tsî naub ge ge mî : Koro ǃnaogu di gomaga ta go ǁamabasen , o ta ǃgû tsî nî ǁîga ǃâitsâ ; o ta ra ǀkhoma tsi : ǀHapiokai te re .
42014020	Tsî naub ge ge mî : Tarasa ta go ǃgame , tsî ǁnā-amaga ta a sī ǁoa .
42014021	Ob ge ǁnā ǃgāba oa tsî oms ǀhonkhoeb âba nēna ge ǂhôa . ǃNubaib ge oms ǀhonkhoeba ǁaixa , tsî ǃgāb âb ǃoa ge mî : ǃHaese ǂoa , ǃās di daogu tsî ǃgangu ai îts ǀgâsan tsî ǃhomn tsî ǃhoran tsî ǂgīn tsîna ūǂgâxa .
42014022	Ob ge ǃgāba ge mî : ǀHonkhoetse , mîmāts go khami go ī ; xawe i kom gorose ǃkhai-e hâo .
42014023	Ob ge ǃKhūba ǃgāb ǃoa ge mî : ǂOa daogu ai tsî ǃharadi ǃnâ , î ǂgâxan nîsa ǁîna ǁgari , îs ti omsa ǀoa .
42014024	Mîba du ta ra xuige , ǁnā khoen , ǁkhauhe gon di ǀgui-i xare-i ti ǂûǀhaosa amǃnâxa tide ǃkhaisa .
42014025	Tsîn ge ǂgui khoena ge ǃgûǀkhā bi . Ob ge ǂnan , tsî ǁîna ge mîǀî :
42014026	Khoe-i ga tita ǁga hā , tsî i ga ǁkhan tama io , ǁî-i ǁgûb , tsî ǁgûs , tsî taras , tsî ǀgôan , tsî ǃgâsagu , tsî ǃgâsadi , ā , ǁî-i ûib ǁkhāb ka xaweo , o-i ge a ti ǁkhāǁkhāsabe ǁoa .
42014027	Tsî ǁî-i ǃgâuhaiba tani tsî ga tita sao tama i-i ge a ti ǁkhāǁkhāsabe ǁoa .
42014028	Tarib âdu ǂgō-om-e ra ǂnubi ǂgaoba kha aibe ǂnû , tsî ǁnās ǃoa ǂhâbab hâna ǃgôa tama hâ , iseb xare dītoab nîsa ǂâuba hâna ūhâsa ?
42014029	În tā ǀnîsi mû ran hoana ǃhō bi tsoatsoa : ǃGaoǃgaoba ǁgui tsîb ga dītoa ǁoao ,
42014030	tsî mî : Nē khoeb kom ǂnubitsoatsoa , tsî dītoab nîsa ǁkhā tama go io .
42014031	Tsî mâ gao-aob , nau gao-aob ǀkha toroba ra dī ǂgaoba kha aibe ǂnû , tsî ǀapeǀape tama hâ , iseb a ǁkhā ǃkhais , disiǀoadisigu ǀkha naub , ǀgamdisiǀoadisigu ǀkha ǁîb ǃoagu ra hāba ǃoasa .
42014032	Tsî ǁkhā tamab ga io , ob ge , ganupeb nauba a ǃnū hîa sîsabega ra sî , tsî ǂkhîb dina ra ǂgan .
42014033	ǁNās ǁkhās khami , sadu di-i hoa-i , ǁî-i di xūn hoana ǁnāxū ǁoa-i ge a ti ǁkhāǁkhāsabe ǁoa .
42014034	ǃGâi xū-i ge ǂō-e ; xawe ǂō-i ga ǁkhoao-o , tare-i ǀkha i kha nî ǁkhoaǁkhoahe ?
42014035	ǃHūb ais kas , ǀarub ais kasa i kom harebe tamao . ǃAugaba ǃoa i kom ra aoǂuiheo . ǂGaera ūhâ-e , ǁnâu-i nîse a-i ǁnâu .
42015001	Tsîn ge mariǃkhōǃoa-aon tsî ǁore-aon tsîn hoana ǁîb ǃoa ge ǀgū , ǁnâu bin nîse .
42015002	O gu ge Farisegu tsî xoaǂansabegu tsîga ǀara , tsî ge mî : Nēb ge ǁore-aona ra ǃkhōǃoa , tsî ǁîn ǀkha ra ǂû .
42015003	Ob ge ǁîgu ǃoa nē ǂkhōsa ǃhoa tsî ge mî :
42015004	Mâ khoeb sadu dib , ǀguikaidisi gūna ūhâb , tsî i ga ǀgui-e ǁîn xa kāba kha khoesedisikhoeseǀana ǃgaroǃhūb ǃnâ ǁnāxū tsî kā hâ-i ǃoa ǃgû tide , ǁî-eb nî hōs kōse ?
42015005	Tsî hōb rao , ob ra ǁî-e ǃgâiaǂgaob ǀkha ǁîb di ǃhōra ai ǁgui .
42015006	Tsî oms tawab ra sī , ob ge ǀhōsan tsî ǁanǁare-aon tsîna ǂgaiǀhû , tsî ǁîna ra mîǀî : Tita ǀkha ǃgâiaǂgao re , kā te go hâ i gūsa ta go hō xuige .
42015007	Mîba du ta ra , ǁnāti i ge ǃgâiaǂgao-e ǀhommi ǃnâ nî hâ , ǀgui ǁore-ao-i , ǃhobasen ra-i ǂama , khoesedisikhoeseǀa ǂhanu-ain , ǃhobasensa ǂhâba tama hân ǃgâ-ai .
42015008	Tsî mâ taras , disi maride ūhâs , tsî ga ǀgui marisa kāsa kha ǃamamǀae-e ǃamam , tsî omsa ǀnapuǃnâ tsî ǂōrisase ôa tide , ǁîsas nî hōs kōse ?
42015009	Tsî hōs rao , os ge ǀhōsadi tsî ǁanǁare-aodi tsîde ǂgaiǁare , tsî ra mî : Tita ǀkha ǃgâiaǂgao re , kā te go hâ i marisa ta go hō xuige .
42015010	ǁNāti i ge ǃgâiaǂgao-e Elob di ǀhomǃgāgu aiǃâ nî hâ , ti ta ra mîba du , ǀgui ǁore-ao-i , ǃhobasen ra-i ǂama .
42015011	Tsîb ge ge mî : ǂAnǂansa khoeb ge ǀgam ǀgôakha ge ūhâ i ;
42015012	Tsîb ge ǂkhammi âkha ǁgûb ǃoa ge mî : Ti îtse , anuba te hâ amǃnâs xūn disa mā te . Ob ge ûixūna ge ǀgora kha .
42015013	Tsî ǂgui tama tsēdi nēs khaoǃgâb ge ǀgôab ǂkhamma hoana ǃkhōǀhao , tsî ǃnū ǃhūb ǃoa ge doebē , tsî ǁnāpa xūn âba ge hîǀhuru , ǀgau tamase ûi tsî .
42015014	Tsî hoanab ge dītoa , ob ge kai ǃâtsūǀkhāba ǁnā ǃhūb ǃnâ ge hā , ob ge ge tsūǀkhātsoatsoa .
42015015	Ob ge ǃgû , tsî ǁnā ǃhūb ǁanǂgāsabegu di ǀguib tawa ge sī sîsenôa ; ob ge ǁîba ǃhanab âb ǁgā ge sî bi , hāgūnab nî ǃûise .
42015016	Tsîb ge ǃnāb âba hāgūn gere ǂû ǂûǃnôan ǀkha gere ǀoaǀoa ǂgao ; xawe khoe-i xare-i ge xū-e mā bi tama ge hâ i .
42015017	Ob ge ǂâi-oa , tsî ge mî : Matikō ǃgâisen ti îb ǃgāna ǃnāǂamsase pere-e ūhâ , o ta tita ra ǃâs xa ǁō .
42015018	Khâi tsî ta ti îb ǃoa ǃgû , tsî ǁîb ǃoa nî mî : Ti îtse , ǁore ta go ǀhommi ǃoagu tsî sats aiǃâ ,
42015019	tsî ta anu tama , ǃaruǀî sa ôase ǂgaihesa ; ǁnâi sa ǃgān di ǀguise dī te .
42015020	Ob ge khâi , tsî ǁgûb ǃoa ge ǃgû . Tsî goroseb ǃnūse hâ , hîab ge ǁgûb âba mû bi , tsî ge ǀkhom bi ; ob ge ǃkhoesī tsî ǁnam tsî ge ǁoa bi .
42015021	Ob ge ǀgôaba ǁîb ǃoa ge mî : Ti îtse , ǁore ta go ǀhommi ǃoagu tsî sats aiǃâ , tsî ta anu tama , ǃaruǀî sa ôase ǂgaihesa .
42015022	Ob ge ǁgûba ǃgāgu âb ǃoa ge mî : Hoan xa îsa saraba ūǂui , î ana bi , î ǀkhunuǂnûida-e ǁîb di ǀkhunub ǃnâ ǂgā tsî ǁharora ǁîb ǂaira ǃaroma ;
42015023	î kaukauhe hâ tsâu-e ūhā , î ǁî-e ǂā , î da ǂû tsî ǃgâiaǂgao .
42015024	Nē ti ôab go ǁō hâ i , tsî go ǁkhawa ûi , tsîb go kā hâ i , tsî go hōhe xuige . On ge ge dâtsoatsoa .
42015025	Tsî ǀgôab kaib ge ǃhanab ai ge hâ i ; tsî ǁarub garu hîab ge omsa ǀgūo , ob ge ǁnaes tsî ǂnās tsîra ge ǁnâu .
42015026	Tsî ǃgāgu di ǀguiba ǂgaihā , tsî ge dîǃā bi , tare-i asa .
42015027	Ob ge ge mîǀî bi : Sa ǃgâsab kom go hāo , ob kom sa îba kaukauhe hâ tsâuba go ǂāo , ǂuruseb go hō bi amaga .
42015028	Ob ge ǁaixa , tsî ǂgâ ǂgao tama ge i . Ob ge ǁgûba ǂoa tsî ge ǀkhoma bi .
42015029	Xaweb ge ǃeream , tsî ǁgûb ǃoa ge mî : Kō , nētikō ǂgui kuriga ta gere ǃoaba tsi , tsî ta tātsē ǀgui mîmā-i âtsa ǃûǂam tama hâ ; xawets kom tātsē piriro-i xawe-e mā te tamao , ti ǀhōsan ǀkha ta nî ǃgâiaǂgaose .
42015030	Ots kom , nē sa ôab , ûixūn âtsa ǀai-aodi ǀkha gere hapub go hā ǃnubai kaukauhe hâ tsâuba go ǂāba bio .
42015031	Ob ge ǁîb ǃoa ge mî : Ti ôa , sats kom hugaǀgui tita ǀkha hâo , tsî tin hoan kom a sao .
42015032	Os kom dâ tsî ǃgâiaǂgaosa anuo , nē sa ǃgâsab go ǁō hâ i , tsî go ǁkhawa ûi , tsîb go kā hâ i , tsîb go hōhe xui-ao .
42016001	Tsîb ge ǁkhāti ǁkhāǁkhāsabegu âb ǃoa ge mî : ǂAnǂansa ǃkhū hâ khoeb ge ge hâ i , ommûǂamaoba ge ūhâ iba tsîb ge nēba ǁîb tawa xūn âba ra hîǀhurub ase ge ǃnuriǃgâhe .
42016002	Ob ge ǂgai bi , tsî ǁîb ǃoa ge mî : Mati ta kha nēsa sats xa ra ǁnâu ? ǃEreamsa mā sa ommûǂamsis xa ; ǃaruǀîts kom a ommûǂamao ǁoao .
42016003	Ob ge ommûǂamaoba ǁîb ǃnâ ge mî : Tare-e ta nî dī , ti ǀhonkhoeb ra ommûǂamsisa ūǀhana teo ? Khao ǁoa ta a , tsî ǀkhopesa ta kom ra tao-o .
42016004	O ta a ǂan , tare-e ta nî dīsa , ommûǂamsisa xu ta nî ūǁnâhe ǃnubai , omdi ân ǃnân nî ǃkhōǃoa tega .
42016005	Ob ge surude-aogu ǁîb ǀhonkhoeb diga ǂgai , tsî ǂgurob ǃoa ge mî : Matikōsets satsa ti ǀhonkhoeba surude hâ ?
42016006	Ob ge ge mî : ǀGuikaidisi soadi olib xa . Ob ge ǁîb ǃoa ge mî : Surudeǂkhanis âtsa ū , î ǂnû , î ǃhaese korodisi , ti xoa .
42016007	ǁNās khaoǃgâb ge naub ǃoa ge mî : Tsî satsa , matikōsets surude hâ ? Ob ge ge mî : ǀGuikaidisi ǀnōb ǃhorob xa . Ob ge ǁîb ǃoa ge mî : Surudeǂkhanis âtsa ū , î ǁkhaisadisi , ti xoa .
42016008	Ob ge ǀhonkhoeba ǂhanuoǃnâ ommûǂamaoba ge koa , gā-aiseb go dī amaga ; nē ǃhūbaib di ôan ǃnâb di ôan ǂamai a gā-ai amaga ǁîn di ǃhaos ǃnâ .
42016009	O ta ge ra mîba du : ǂHanuoǃnâ ǃkhūsib ǀkha ǀhōsana dībasen , în sadu ga tôasio , ǀamo omdi ǃnâ ǃkhōǃoa du .
42016010	ǂKharin ǃnâ ǂgomǂgomsa-i ge ǁkhāti kain ǃnâ ǂgomǂgomsa-e ; tsî ǂkharin ǃnâ ǂhanuoǃnâ-i ge ǁkhāti kain ǃnâ a ǂhanuoǃnâ-e .
42016011	Tsî ǂhanuoǃnâ ǃkhūsib ǃnâ du ga ǂgomǂgomsa tama io , tari-e ǁnâi ama-ai-e nî ǂgomǃgâ du .
42016012	Tsî naun di xū-i ǀkha du ga ǂgomǂgomsa tama io , tari-e ǁnâi sadu di-e nî mā du :
42016013	ǃGā-i xare-i ge ǀgam ǀhonkhoekha a ǃoaba ǁoa ; dī-i kao , o-i kom ǀguiba ǁkhān , tsî nauba nî ǀnamo , tsî nēb ai ǂgāmâisen , tsî nauba nî ǃharaxūo . Elob tsî ǃkhūsib tsîkha du ge a ǃoaba ǁoa .
42016014	Tsî nēn hoana gu ge Farisegu , xūǃgunuxa ge igu ona ǁnâu , o gu ge ǁîba ge re ǀhoe .
42016015	Ob ge ǁîgu ǃoa ge mî : Sago ge ǁîgo , khoen aiǃâ ra ǂhauǃnâkaisen go , xaweb ge Eloba sago ǂgaoga a ǂan ; khoen aiǃâ ǀgapi-i ge Elob aiǃâ ǁgaidī-i ase ī xui-ao .
42016016	ǂHanub tsî kēbo-aogu tsîgu ge Johaneb kōse ge hâ i ; ǁnā ǃnūba xub ge Elob gaosiba ra aoǁnâhe , tsî mâ-i hoa-i ge ǁîb ǃnâ ra ǁgūǂgâ .
42016017	ǀHommi tsî ǃhūbaib tsîkha ǃgôa-īs ge a supu , ǂhanub di ǀgui ǂkhanimûro-i nî ǁnās xa .
42016018	Mâb hoab , taras âba ǀgoraxū tsî ga ǀkharasa ǃgameb ge ra ǃgamekhôa ; tsî aob xa ǀgoraxūhe hâsa ga ǃgameb hoab on ge ra ǃgamekhôa .
42016019	Tsî ǂanǂansa ǃkhū hâ khoeb ge ge hâ i , purpuri tsî tsamra ǃuri sarana ana , tsî tsēkorobe ǃgâiaǂgaob tsî ǂkhaisib ǃnâ gere ûiba .
42016020	Tsî ǂanǂansa ǀgâsa khoeb ge ge hâ i , Lasarub ti ǀon hâba , ǁîb ge ai-ommi âb di dao-ams tawa ge ǁgoe i , ǀhapin xa ǀoa hâse ;
42016021	tsîb ge ǃkhū hâ khoeb di tāba xu ra ǁnā ǂomaron xab ga ǁâsa gere tura ; tsîn ge arina hā , tsî ǁîb ǀhapina gere tsā-ai .
42016022	Tsî i ge ge ī , ob ge ǀgâsa khoeba ǁō , tsî ǀhomǃgāgu xa Abrahammi tîǂams ǃoa ge tanihe ; tsî ǃkhū hâ khoeb on ge ǁō , tsî ge ǁkhōhe .
42016023	Tsî ǀamoǀaeb ǃnâb hâ hîab ge mûra âba ǃhâkhâio , tsûb ǃnâ hâse , ob ge Abrahamma ǃnūseba xu ge mû , tsî Lasaruba ǁîb di tîǂams ai ;
42016024	ob ge ǂgai , tsî ge mî : Abo Abrahamtse , ǀkhomxa te re , î Lasaruba sî re , îb ǁîb ǀkhunub di ǀamsa ǁgam-i ǃnâ ǂgā , îb ti namma hā karakaraba te , kaise ta nē ǁhabub ǃnâ ra tsâ xuige .
42016025	Ob ge Abrahamma ge mî : ǀGôatse , ǂâiǂâisen re , sats ge sa ǃgâiba ǃkhōǃoa ǃkhaisa sa ûib ǃnâ , tsî Lasaruba ǁnās ǁkhās xase tsūba . Ob ge ǁîba ra ǁkhaeǂgaohe , tsîts ge satsa ra tsâtsâhe .
42016026	Tsî nēn hoan ǂamaib kom sida tsî sadu ǁaegu kai ǁhāba ǁguiǁapohe hâo , on ge nēpaxu sadu tawa ra sī ǂgaona sī ǁkhā tama hâ , tsî ǁkhāti naupa xu sida ǃoa ra ǃgâuxa ǂgaona ǁkhā tama hâ .
42016027	Ob ge ge mî : O ta ra ǀkhoma tsi , abotse , ǁîbats nî ti îb oms ǃoa sîsa ;
42016028	koro ǃgâsaga ta ūhâ xui-ao , îb ǁîga ǀhûǀguitimîba , ǁîgu on nē ǃkhais tsûb dis ǃoa hā tidega .
42016029	Ob ge Abrahamma ǁîb ǃoa ge mî : Moseb tsî kēbo-aogu tsîga gu kom ūhâo ; a gu ǁîga ǁnâu .
42016030	Ob ge ge mî : Hî-î , abo Abrahamtse , xawe ǁō hâna xu i ga khoe-e ǁîgu tawa sīo , o gu ge nî ǃhobasen .
42016031	Ob ge ge mîǀî bi : Moseb tsî kēbo-aogu tsîga gu ga ǁnâu tama io , o gu kom ǁkhāti ǂgom tideo , khoe-i ga ǁō hâna xu khâi xawe .
42017001	Tsîb ge ǁkhāǁkhāsabegu âb ǃoa ge mî : Īǁoa i kom ao , ǁgonǁgonǂgaodi hā tide ǃkhaisa ; xawe tsūba-i ge , ǁî-e xu di ra hā-e .
42017002	ǁÎ-e ga ǃgâiba , ǁkhamiǀuisa ǁî-i ǃaos ai ǃgaehe , tsî i ga hurib ǃnâ aoǂgāhe ǃkhaisa , nē ǂkharin di ǀgui-e i ga ǁgonǁgonǂgao ǃkhais xa .
42017003	ǂAnbasen re . ǃGâsab âts ga sats ǃoagu ǁoreo , ǂgōǀau bi re ; tsî ǃhausenni kao , ǀûba bi re .
42017004	Tsî hû ǃnādeb ga ǀgui tsēs ai sats ǃoagu ǁoreo , tsî hû ǃnādeb ga tsēs ai hā ôa tsi , tsî ga mî : ǃHausen ta ra , ots ge nî ǀûba bi .
42017005	Tsî gu ge apostelga ǃKhūb ǃoa ge mî : ǂGomsa ǀaroba ge re .
42017006	Ob ge ǃKhūba ge mî : ǂGom-i mosterdǃkhomro-i xase ī-e go ga ūhâo , o go ga nē ǀnomahais ǃoa mî : ǂGaeǂuisen , î hurib ǃnâ aoǂgāsen ! Os ga ǁnâuǀnam go hâ .
42017007	Tsî tari-e sadu ǃnâ hâ , ǃhūǃgao tamas ka io ra ǀgoadī ǃgāba ūhâ-e , tsî nî ǁnātimîsi , ǃhanaba xub ra ǁaruhā ǃnubai ǁîb ǃoa mî : Hā , î tāb tawa ǂnû .
42017008	Nētib kha mîǀî bi tide : ǂHomiba te ǂû ta nî xū-e , î ǃgaesen î ǃoaba te , ǂû tsî ta nî ās kōse , ots ge satsa ǁnās khaoǃgâ ǂû tsî nî ā ?
42017009	Ganganni nî xare ǁnā ǃgāba , mîmāheb go xūnab goro dī amaga ? Tātsē , ti ta ra ǂâi .
42017010	ǁNās ǁkhās xase sago ona , mîmāhe go ge xūn hoana go ga dī hâ xawe , nēti mî : Sige ge anu tama ǃgāge ; dīsa anuba ge hân ǀguina ge kom ge dīo .
42017011	Tsî i ge ge ī , Jerusalems ǃoab ǃgûgaru , hîab ge Samariab tsî Galileab tsîkha ǁaegu ǃkharu ǃkhaisa .
42017012	Tsî ǃāro-i ǃnâb ra ǂgâ , hîa gu ge disi ǃomamaxa khoegu , ǃnūse mâga ge ǃoa bi ;
42017013	tsî gu ge domma ǃhâkhâi , tsî ge mî : Jesu , ǁkhāǁkhā-aotse , ǀkhomxa ge re !
42017014	Tsî mûb ge , ob ge ǁîgu ǃoa ge mî : ǃGû , î go pristerga sī ǁgausen . O-i ge ge ī , ǃgû gu garu hîa gu ge ǃanu ǃkhaisa .
42017015	Ob ge ǁîgu di ǀguiba , ǂurub go ǃkhaisab ge mû ǃnubai oa , tsî kai dommi ǀkha Eloba ge kare .
42017016	Tsî ǁîb di ǂaira tawa ais âb ai ǁnāǁgoe , tsî ge gangan bi ; tsîb ge ǁîba Samariaǁî khoe ge i .
42017017	Ob ge Jesuba ǃeream , tsî ge mî : Disise go kha ǃanuǃanuhe tama hâ ? Mapa gu ǁnâi khoesega hâ ?
42017018	Tsî ǀnîga ǁnâi hōhe tama hâ , oa tsî nî Eloba ǃgôaba māga , nē ǃhaokhoeb ǀguiba ?
42017019	Ob ge ge mîǀî bi : Khâi , î ǃgû , ǂgoms âts go hui tsi xuige .
42017020	Tsî Farisegu xab ge dîheo , mâ ǁaeb nî gaosib Elob diba hāsao , ob ge ǁîga ǃeream , tsî ge mî : Elob gaosib ge ǃaugakam ǂkhaisa īsib ǀkha hā tama .
42017021	Tsîn ge ǁkhāti : Mû , nēpab hâ , mû , naupab hâ , ti mî tide . Mû , Elob gaosib kom sadu ǁaegu hâo .
42017022	Tsîb ge ǁkhāǁkhāsabegu ǃoa ge mî : Tsēdi ge nîra hā , ǁîdi ǃnâ du ge Khoen Ôab tsēdi di ǀguisa nî mû tura , tsî du ge mû si tide .
42017023	Tsîn ge sadu ǃoa : Mû , nēpab hâ , mû , naupab hâ , ti nî mî . Tā sī , î tā sao .
42017024	Napab , ǀgui ǀkhāb ǀhommi ǃnagas diba xu nau ǀkhāb ǀhommi ǃnagas dib kōse ra napab ǁkhāb khamib kom Khoen Ôaba ǁîb di hās ǃnâ nîra īo .
42017025	Xaweb ge aibe kaise tsâ , tsî nē ǃhaos xa nîra aoxūhe .
42017026	Tsî Noaxi di tsēdi ǃnâ i ge īs ǁkhās khami i Khoen Ôab di tsēdi ǃnâ nîra ī .
42017027	ǂÛ tsîn ge gere ā , ǃgame tsîn ge ǃgameb ǃoa gere māǂuihe , Noaxi ge arki ǃnâ ǂgâ tsēs kōse , ob ge kai ǁgamma hā , tsî hoana ge hîkākā .
42017028	Tsî ǁkhāti Loti di tsēdi ǃnâ i ge īs ǁkhās khami i ge nîra ī : ǂÛ tsîn gere ā , ǁama tsîn gere ǁamaxū , ǂgā tsîn gere om ;
42017029	xawe Loti ge Sodomsa xu ǂoa tsēs ai ra ge ǀaes tsî sulfuri tsîra ǀhomma xu ǀapi , tsî hoana ge hîkākā .
42017030	ǁNās ǁkhās xase i ge Khoen Ôab nî ǂhaiǂhaisen tsēs ai nîra ī .
42017031	Tsî ǁnā tsēs ai , oms ǂamais ai hâ , tsî ga ǁî-i xūna oms ǃnâ ūhâ-e , a-i tā ǁgôaxa , ǁîna i nî ūbēse ; tsî ǃhanab ai ga hâ-e , a-i ǁnās ǁkhās khami tā khaoǃgâ hân ǃoa oa .
42017032	ǂÂi Loti taras xa .
42017033	ǁÎ-i ûiba i nî sâubasen ǃkhaisa ga ôa-am-i ge ǁîba nî ǂoaǃnâ , tsî ǁîba ga ǂoaǃnâ-i ge ǁîba nî sâubasen .
42017034	Tsî ta ra mîba du : ǁNā tsuxub ǁkhāb ǃnân ǀgamna ǀgui kharob ai nî ǁgoe ; ǀgui-i ge nî ūhe , tsî nau-i ge nî ǁnāxūhe .
42017035	ǀGamra ge ǀhûpe nî ǁkhami ; ǀguis ge nî ǃkhōǃoahe , tsî naus ge nî ǁnāxūhe .
42017036	ǀGamkha ge ǃhanab ai nî hâ ; ǀguib ge nî ǃkhōǃoahe , tsî naub ge nî ǁnāxūhe .
42017037	O gu ge ǃeream , tsî ge mîǀî bi : Mapa , ǃKhūtse ? Ob ge ǁîgu ǃoa ge mî : Soros hâpa , ǁnāpan kom ǃariǃkhāna ra ǀhûo .
42018001	Tsîb ge ǁkhāti ǂkhō-e ge mîǀî gu , mati i nî khoe-e hugaǀgui ǀgore tsî ǂkhabuǂâi tide ǃkhaisa ;
42018002	ob ge ge mî : ǂAnǂansa ǀgoraǃgâ-aob ge ǂanǂansa ǃā-i ǃnâ ge hâ i , Eloba ǃaoǃgâ tamab , tsî khoena ǃgôa tamaba .
42018003	Tsîs ge ǂanǂansa ǃoatarasa ǁkhā ǃās ǃnâ ge hâ i . ǁÎs ge hā , tsî ge mîǀî bi : Mâǃoa te rab ǃoagu hui te re !
42018004	Tsîb ge ǂomxa ǁaeba dī ǂgao tama ge i ; xawe egab ge ǁîb ǃnâ ge mî : Eloba ta ǃaoǃgâ tama xawe , tsî khoena ta ǃgôa tama ;
42018005	xawe nē ǃoataras ra ǀhupuǀhupu te hā , amaga ta nî ǂhanuǂhanuba si , îs tā hūkaǀgui hā ǁnora te .
42018006	Tsîb ge ǃKhūba ge mî : ǁNâu go ra , ǂhanuoǃnâ ǀgoraǃgâ-aob ra mî-e ?
42018007	Eloba ǁîb di ǃkhōǂuibasensan , tsēs tsî tsuxub tsîra ǁîba ra ǂgaiǀîna ǂhanuǂhanubab tide , ǁînab nî huisab ra ǀhape xawe ?
42018008	Mîba du ta ra , ǃhaeseb nî ǁîna ǂhanuǂhanuba ǃkhaisa . Tsî Khoen Ôab ga hā ǃnubai , xare kha ǂgom-e hōb nî ǃhūbaib ai ?
42018009	Tsîb ge ǁkhāti ǀnîn , ǂhauǃnân a ti ǂgomǃgâsen hân , nauna sora hân ǃoa nē ǂkhōsa ge mî :
42018010	ǀGam khoekha ge tempeli ǃoa ge ǃapa , ǀgore nîse . ǀGuib ge Farise ge i , tsî naub ge mariǃkhōǃoa-ao ge i .
42018011	Tsîb ge Fariseba ǀguri mâ , tsî nēti ǁîb ǃnâ ge ǀgore : Elotse , gangan tsi ta ra , nau khoen , ǁkhâuǁnâ-aon , ǂhanuoǃnân , ǀai-aon , nē mariǃkhōǃoa-aob tsîn khami ta ī tama ǃkhais xa .
42018012	ǀGam ǃnāra ta wekheb ǃnâ ra ǂûtamahâ , tsî hō ta ran hoan xa ta disiǁî ǃâsa ra mā .
42018013	Tsîb ge mariǃkhōǃoa-aoba ǃnūse mâ , tsî ǁîb di mûra ǀhommi ǃoa ǃhâkhâis xawesa ge dītsâ tama hâ i ; xaweb ge ǁkhaib âb ai ǂnau tsî ge mî : Elotse , ti ǁore-aota ǀkhomxa re !
42018014	Mîba du ta ra , ǁîb ge naub ǂamai ǂhanu-ai kaihe hâse oms âb ǃoa oa ǃkhaisa ; mâ-i hoa-i ǁî-aitsama ra ǀgapiǀgapisen-i ge nîra ǃgamǃgamhe , tsî ǁî-aitsama ra ǃgamǃgamsen-i ge nîra ǀgapiǀgapihe xui-ao .
42018015	Tsîn ge ǁkhāti ǀgôarona ǁîb ǃoa ge ūhā , ǁînab nî tsâǀkhāga ; tsî ǁkhāǁkhāsabegu ge mû , o gu ge ǁîna ge ǃgabe .
42018016	Xaweb ge Jesuba ǁîna ǂgaihā , tsî ge mî : An ǀgôarona tita ǃoa hā , î ǁîna tā ǂhani ; nēti īn dib a gaosib Elob diba xuige .
42018017	Amase ta ra mîba du , Elob di gaosiba ǀgôaro-i khami ǃkhōǃoa tama ga ī-i ge tātsē ǁîb ǃnâ ǂgâ tide-e .
42018018	Tsîb ge ǂanǂansa ǂamkhoeba dî bi , tsî ge mî : ǃGâi ǁkhāǁkhā-aotse , tare-e dī tsî ta nî ǀamo ûiba ǀumi ?
42018019	Ob ge Jesuba ǁîb ǃoa ge mî : Tarexats ǃgâi , ti ra ǂgai te ? Khoe-i xare-i kom ǃgâi tamao , Elob ǀguib .
42018020	Mîmādets ge a ǂan : ǃGamebats ge khôa tide . ǃGamts ge tide . ǃNarits ge tide . ǂKhabasets ge ǂgā-am tide . Saob tsî saos tsîrats ge nî ǃgôa , ti ra mîde .
42018021	Ob ge ge mî : Nēn hoana ta kom ti ǂkhamsisa xu ge ǃkhōǀgaipeo .
42018022	Tsî Jesub ge nēna ǁnâu ob ge ge mîǀî bi : ǀGui-ets gorose tôasi hâ : Ūts hân hoana ǁamaxū î ǁîna ǀgâsan ǃnâ ǀgora , ots ge ǀhommi ǃnâ ǁui-e nî ūhâ , îts hā sao te .
42018023	Tsî nēnab ge ǁnâu , ob ge ǃgamse ge ǃoa , kaiseb ge ǃkhū hâ i xui-ao .
42018024	Tsî ǃoab go ǃkhaisab ge Jesuba mû , ob ge ge mî : Matikōse i a ǃgom , ǃkhū hâ khoen nî Elob gaosib ǃnâ ǂgâ ǃkhaisa .
42018025	Supu i ge a , ǃnai-i nî nali di mûros ǃnâ ǂgâsa , ǃkhū hâ-i nî Elob di gaosib ǃnâ ǂgâs xa .
42018026	On ge ǁnâu rana ge mî : Tari-e ǁnâi a ǃgâiǃō ǁkhā ?
42018027	Ob ge ge mî : Khoen tawa a īǁoan kom Elob tawa a īǁkhāo .
42018028	Ob ge Petruba ge mî : Mû , sige ge hoana ǁnāxū tsî ge sao tsi .
42018029	Ob ge ge mîǀî gu : Amase ta ra mîba go : Khoe-i ga oms tsî ǁgûra , tsî ǃgâsan tsî taras tsî ǀgôan tsîna Elob di gaosib ǃaroma ǁnāxū ,
42018030	o-i ge ǁîna ǂguiǃnâguse nî hōdawa nē hâ ǁaeb ǃnâ , tsî ǃgoaxaǁaeb ǃnâ ǀamo ûiba .
42018031	Tsîb ge disiǀgamǀaga ū , tsî ǁîgu ǃoa ge mî : Mû , Jerusalems ǃoa ge ge ra ǃapa , on ge kēbo-aogu xa Khoen Ôab xa xoahe hân hoana nîra ǀoa .
42018032	ǀŪbenab ge nîra māǁnâhe , tsîb ge nîra ǃhōhe , tsî ǁgaisise dī-ūhe , tsîb ge nîra ǂara-aihe .
42018033	Tsîn ge ǂnau tsî nîra ǃgam bi ; tsî ǃnonaǁî tsēs aib ge nîra khâi .
42018034	Xawe gu ge nēn xa xū-i xare-e ǁnâuǃā tama ge i , tsîs ge nē mîsa ǂganǃgâsaba gu ge i , tsî gu ge mîhe gena ǁnâuǃā tama ge i .
42018035	Tsî i ge Jerixosab ra ǀgū hîa ge ī , ob ge ǂanǂansa ǂgī khoeba daob tawa ǂnû tsî gere ǀkhope .
42018036	Tsî khoen ra ǃgû-ī ǃkhaisab ge ǁnâuo , ob ge ge dî , tare-i a ǃkhaisa .
42018037	On ge ge ǂhôa bi , Jesub Nasareǁîb ra ǃgû-īsa .
42018038	Ob ge ǂgai , tsî ge mî : Jesu , Davib Ôatse , ǀkhomxa te re !
42018039	On ge aiǃâ garuna ge ǃgabe bi , ǃnōb nîga ; xaweb ge ǁnās ǃgâ-ai ge ǂgai : Davib Ôatse , ǀkhomxa te re !
42018040	Ob ge Jesuba mâ , tsî ǁîb ǃoab nî ūhāhesa ge mîmā ; tsî ǀgūseb ge hā , ob ge dî bi ,
42018041	tsî ge mî : Tare-e ta nî dība tsi , ǃkhaisats ra ǂgao ? Ob ge ge mî : ǃKhūtse , mû kaihe ta nîsa .
42018042	Ob ge Jesuba ǁîb ǃoa ge mî : Mû ! ǂGoms âts go hui tsi .
42018043	Ob ge ǁnātimîsi mû , tsî ge sao bi , Eloba ra karese ; tsî ǁaes hoas ge mûn geo , Eloba koasa gere mā .
42019001	Tsîb ge Jesuba Jerixos ǃnâ ǂgâ , tsî ge ǃgûǃkharuǃnâ si .
42019002	Tsî mû , khoeb , Saxeub ti ǀon hâb ge ǁnāpa ge hâ i , tsîb ge mariǃkhōǃoa-aon di ǂamkhoe ge i , tsîb ge ge ǃkhū hâ i .
42019003	Tsîb ge ge ôa-am , Jesubab nî mûse , tarib asa , tsîb ge khoen xa ǁkhā tama ge i , ǃnubub ge i amaga .
42019004	Ob ge aiǃâ ǃkhoe , tsî ǀgopes ai sī ge ǃapa , mû bib nîga , ǁnā daoba-ūb nîra ī xui-ao .
42019005	Tsî Jesub ge ǁnā ǃkhais tawa sī , ob ge ǃgapakhâi , tsî ǁîba mû , tsî ge mîǀî bi : Saxeutse , ǃhaese ǁgôaxa re ; nētsē ta nî sa oms ǃnâ hâ xuige .
42019006	Ob ge ǃnoesase ǁgôaxa , tsî ǃgâiaǂgaob ǀkha ge ǃkhōǃoa bi .
42019007	On ge mû gen hoana ǀara tsî ge mî : ǁOre-aob tawab kom hâ nîse go ǂgâo .
42019008	Tsîb ge Saxeuba mâ , tsî ǃKhūba ǃoa ge mî : Mû , ǃKhūtse , ti xūn di ǃkhareba ta ǀgâsana ra mā ; tsî xū-e ta ga khoe-e gāxaǃnâse ūǀhana hâo ǁî-e hakaǃnâguse ra mādawa .
42019009	Ob ge Jesuba ǁîb ǃoa ge mî : Nētsēs ge nē omsa ǃgâiǃōsi-e go hō , nēb on a Abrahammi ôa amaga .
42019010	Khoen Ôab ge hā , ǃkhoeǂnâ hâ-e ôa tsîb nî ǁî-e ǃgâiǃō kaise xui-ao .
42019011	Tsî nēnan ra ǃgâbasen , hîab ge ǃaruǀî ǂkhō-e ge mî , Jerusalemsab ge ǀgū i , tsî ǁnātimîsib nî Elob gaosiba ǂhaiǂhaisen , tin gere ǂâi amaga .
42019012	Ob ge ge mî : ǂAnǂansa ǀgapiǃgôahesa khoeb ge ǃnū ǃhūb ǃoa ge ǃgû gaosisab nî hōbasenga , tsîb nî ǁnās khaoǃgâ oase .
42019013	Ob ge disi ǃgāgu âba ǂgai , tsî disi ponde mā gu , tsî ge mîlî gu : ǁAmagusa dī , ǁkhawa ta nî hās kōse .
42019014	Tsî gu ge ǁgâuǁîgu âba ǁkhan bi , tsî sîsabega sîǃgon bi , tsî ge mîba kai bi : ǂGao tama ge hâ , nēb nî sige ǂama gaosa .
42019015	Tsî i ge ge ī , gaosisab ge hō ǃnubaib ge hā ǃkhaisa , ob ge ǁnā ǃgāgu , maribab ge māga ǁîb ǃoa ge ǂgai kai , îb ga ǂan , tarib âgu ǁamagus ǃnâ xū-e hōbasen hâ ǃkhaisa , ti .
42019016	Ob ge ǂguroba hā , tsî ge mî : ǃKhūtse , sa ponds ge ǀnî disi ponde go hōba tsi .
42019017	Ob ge ge mîǀî bi : Aio , ǃgâi ǃgātse , ǀoro-i ǃnâts ge ǂgomǂgomsa i , xuige disi ǃādi ǂama ǀgaiba ūhâ re .
42019018	Ob ge ǀgamǁîba hā , tsî ge mî : ǃKhūtse , sa ponds ge ǀnî koro ponde go hōba tsi .
42019019	Ob ge ǁkhāti ǁîb ǃoa ge mî : Sats ona ǀnî hâ koro ǃādi ǂama .
42019020	Ob ge nauba hā tsî ge mî : ǃKhūtse , nēs ge hâ sa ponds , aosenǃkhai-i ǃnâ ta sâuba tsi hâsa ;
42019021	ǃao tsi ta kom geo , ǁkhō khoets a amaga : ǁGuiri tamats hânats kom ra ūo , tsî tsoro tamats hânats kom ra ǃgao-o .
42019022	Ob ge ge mîǀî bi : Sa amsa xu ta nî ǀgoraǃgâ tsi , ǂkhaba ǃgātse ! ǂAnts ge i , ǁkhō khoeta a ǃkhaisa tsî ǁgui tama ta hâpa ta ra ū , tsî tsoro tama ta hâna ta ra ǃgao ǃkhaisa .
42019023	Tsî tare xū-i ǃaromats kha ǁnâi ti pondsa mariǂharuguǂgaes ǃnâ mā tama ge i , o ta kom ga ti hās ǃnâ ǁîsa hōs ǀkha ǂgaoǀkhā hâo ?
42019024	Ob ge ǁîb tawa mâgu ǃoa ge mî : Pondsa ūǀhana bi , î diside ūhâba mā si !
42019025	O gu ge ǁîb ǃoa ge mî : ǀNaib kom disi ponde ūhâo , ǃKhūtse .
42019026	Mîba du ta ra : Ūhâ-i hoa-i ge nîra māhe ; tsî ūhâ tama i ge ǁkhāti ū-i hâ-e nîra ūǀhanahe .
42019027	Î go ǁnā khākhoegu âtagu , tita nî ǁîgu ǂama gao ǃkhaisa ǂgao tama ge iga nēpa ūhā , î ti aiǃâ ǂnauǃan gu .
42019028	Tsî nēna mî tsîb ge ǁîga aiǃgûba tsî Jerusalems ǃoa ge ǃapa .
42019029	Tsî i ge ge ī , Betfages tsî Betanisab ge ǀgūo , ǁnā ǃhommi , ǀKheraǃhommi ti ra ǂgaiheb tawa , ob ge ǁkhāǁkhāsabegu âb di ǀgamkha sîǂui
42019030	tsî ge mî : ǃGû , ǃoa ǃganu ǂnôa ǃāros ǃoa ; tsî ǁîs ǃnâ kho ra ǂgâ , hîa kho ge ǃgaemâihe hâ eselǂkhamro-i , tātsē khoe-i xare-i xa ǂnû-aihe tama-e nî hō ; xore , î ūhā-i re .
42019031	Tsî khoe-i ga sakho dî : Tare xū-i ǃaroma kho ǁî-e ra xore ? O kho ge ǁî-i ǃoa : ǃKhūb kom ǁî-e ǂhâba hâo , ti nî mî .
42019032	O kha ge sîsabekha ǃgû , tsî mîbahe kha go khami ge hō .
42019033	O gu ge ǁî-i di ǀhonkhoega , eselǂkhamro-e kha ra xore hîa ǁîkha ǃoa ge mî : Tare xū-i ǃaroma kho eselroba ra xore ?
42019034	O kha ge : ǃKhūb kom ǁîba ǂhâba hâo , ti ge mî .
42019035	O kha ge ǁîba Jesub ǃoa ge ūǃgû , tsî ǁîkha saran ǂhanina eselrob ai ǁgui , tsî Jesuba ǁîn ai ge ǂnûi .
42019036	Tsî garub a hîan ge ǁîn di sarana daob ai gere ǃā .
42019037	Tsî ǀKheraǃhommi di ǁnōb ǀgūseb ge sī , ǃnubaib ge ǁkhāǁkhāsaben âb di ǂguiba ǃgâiaǂgao hâse Eloba ǃgari dommi ǀkha ge karetsoatsoa , hoa ǀgaisa dīgu hîan ge mûgu ǂama .
42019038	Tsîn ge ge mî : ǀKhaeheb ge hâ ǃgoaxa gao-aoba ǃKhūb di ǀons ǃnâ ! ǂKhîba ab ǀhommi ǃnâ hâ , tsî ǂkhaisiba hoan a ǀgapi ǃkhaidi ǃnâ !
42019039	O gu ge ǀnî Farisega ǂnubis ǁaeguba xu ǁîb ǃoa ge mî : ǁKhāǁkhā-aotse , ǁkhāǁkhāsabegu âtsa ǃgabe re .
42019040	Ob ge ǃeream , tsî ge mîǀî gu : Mîba go ta ra , ǁîgu ga ǃnō o di kom ǀuide nî ǃauo .
42019041	Tsî ǀgūse sī tsîb ge ǃāsa mûo , ob ge ǁîs ǂama ā
42019042	tsî ge mî : Îs ga sas ona mûǂan hâ , nētsēs âs ǃnâ i ga ī xawe , sa ǂkhîb ǃoa hâna ! Xawen ge nēsi sa mûra a ǂganǃgâsaba .
42019043	O di kom tsēde nîra hāǂam sio , ǁîdi ǃnâ gu khākhoegu âsa ǁkhuiga kuruǂnamipe si , xāǂgā tsî mâ ǃnam-i hoa-e xu nîra ǂōǂō side .
42019044	Tsî gu ge sas tsî sas ǃnâ hâ ǀgôan tsîna ǃhūb ai nîra ǂnauǁgui , tsî gu ge sas ǃnâ ǀgui ǀui-e nau ǀui-i ai ǁnāxū tide , ǁîb ǃnâs sarihe hâ ǁaebas ge mûǂan tama i xui-ao .
42019045	Tsî tempeli ǃnâ ǂgâ , tsîb ge ǁîb ǃnâ ǁamaxū tsî ra ǁamaga ge ǃhaeǂui ,
42019046	Tsî ge mîǀî gu : Xoamâihe hâ : “ Ti ommi ge ǀgore-om ” ti nî ǂgaihe , xawe du ge sado ǁîba “ ǃgamaon ǁhāse ” ge dī .
42019047	Tsîb ge tsēkorobe tempeli ǃnâ gere ǁkhāǁkhā . O gu ge ǀgapipristergu tsî xoaǂansabegu tsî ǁaes di ǂamkhoegu tsîga ǃgam bi gu nîsa gere ôa-am .
42019048	Xawe mati gu ǁîsa nî dī ǃkhaisa gu ge hō tama ge i , ǁaes hoas ge ǁîb ai ǂgāmâisen , tsî gere ǁnâu bi xui-ao .
42020001	Tsî i ge ǁnā tsēdi di ǀguis ai ge ī , ǁaesab ra tempeli ǃnâ ǁkhāǁkhā tsî ǃgâiǂhôasab ra aoǁnâ , hîa gu ge ǀgapipristergu tsî xoaǂansabegu tsîga kaigu ǀkha ge hā .
42020002	Tsî ǁîb ǀkha ǃhoa , tsî ge mî : Mîba ge re , mâ ǀgaiba xuts ra nēna dī ǃkhaisa , tsî tarib a ǃkhaisa , nē ǀgaiba ge mā tsiba .
42020003	Ob ge ǃeream , tsî ǁîgu ǃoa ge mî : Tita on ge ǀgui xū-e nî dî go , î go mîba te :
42020004	ǁĀǁnâs , Johaneb disa ǀhomma xus ge hâ i ? Khoena xus ge hâ i ?
42020005	O gu ge ǁîgu ǃnâ ǂâiǂâisen tsî ge mî : Mî ge kao : ǀHomma xus , ob ge sage ǃoa nî mî : Tarexa go ǁnâi ǂgom bi tama hâ ?
42020006	Tsî mî ge kao : Khoena xus , os kom ǁaesa sage nî ǀuiǁhomo , Johaneb a kēbo-ao ǃkhaisan ǂan xui-ao .
42020007	O gu ge , mapa xus ge hâ i ǃkhaisa gu a ǀū , ti ge ǃeream .
42020008	Ob ge Jesuba ǁîgu ǃoa ge mî : O ta tita ona sago mîba tide , mâ ǀgaiba xu ta nēna ra dī ǃkhaisa .
42020009	Tsîb ge ǁaes ǃoa nē ǂkhōsa ge mîtsoatsoa : ǂAnǂansa khoeb ge ǂauxûiǂûǃhanaba ǂgā , tsî sîsenaoga ǃgaeba bi tsî ǂomxa ǁaeba ǃnū ǃhū-i ǃoa ge doebē .
42020010	Tsî ǁaeb aib ge ǃhanasîsenaoga ǃoa ǃgāba ge sî , ǁîba gu nî ǂauxûiǂûǃhanab di ǂûn xa māse ; xawe gu ge ǃhanasîsenaoga ǂnau bi , tsî ǀkhaiǃomse ge sîbē bi .
42020011	Ob ge ǁkhawa ǀnî ǃgāba ge sî ; xawe gu ge ǁîb ona ǂnau , tsî taotaosase sîsenū , tsî ǀkhaiǃomse ge sîbē .
42020012	Ob ge ǁkhawa ǃnonaǁîba ge sî ; xawe gu ge ǁnāb ona ǀhapiǂnûiǀkhā , tsî ge aoǂui .
42020013	Ob ge ǂauxûiǂûǃhanab di ǀhonkhoeba ge mî : Tare-e ta nî dī ? Ti Ôab , ǀnam ta aba ta ge nî sî ; ǀnîsi gu nî ǁîba sâu , mû bi gu kao .
42020014	Tsî sîsenaogu ge mû bi , o gu ge ǃhoaǀîgu , tsî ge mî : Nēb kom ǀumi-aobao , hā î ge ǃgam bi , îs ǀumisa sage di .
42020015	O gu ge ǂauxûiǂûǃhanab ǃaugaba ǃoa aoǂui , tsî ge ǃgam bi . Tare-eb ǁnâi ǂauxûiǂûǃhanab di ǀhonkhoeba ǁîga dī ?
42020016	Hā tsîb kom nē sîsenaoga hîkākā , tsî nî ǂauxûiǂûǃhanaba ǀkharaga māo . Tsî nēsa gu ge ǁnâu , o gu ge ge mî : Tātsē i kom ī tideo .
42020017	Ob ge ǃgapaǀî gu , tsî ge mî : Tare-e ǁnâi nē xoahe hâ-e : “ ǀUib , omǂnubi-aogu xa ge aoxūheb , ǁnāb ge ge ommiǁhôas di danaǀui kai ? ”
42020018	Mâ-i hoa-i , ǁnā ǀuib ai ga ǁnā-i ge nîra ǂkhūǂkhūhe , tsî ǁî-i aib ga ǁnā-i , ǁnā-eb ge nîra hîkākā .
42020019	O gu ge ǀgapipristergu tsî xoaǂansabegu tsîga ǁkhā iri ǃnâ , mati gu nî ǃommâiǀkhā bisa ge ôa-am , xawe gu ge ǁaesa ge ǃao , nē ǂkhōsab go ǁîgu xa mî ǃkhaisa gu ge ǁnâuǃā xui-ao .
42020020	O gu ge kōǀgara bi , tsî ǂhauǃnâgu ase ra dīsen ǃkhē-aoga ge sîǂui , mîs âb ǃnâ gu nî ǃkhō biga , î gu ga ǁîba ǂamkhoegu tsî ǃāǃkhōmâi-aob di ǀgaib ǃnâ māǁnâ , ti .
42020021	O gu ge ǁîba dî , tsî ge mî : ǁKhāǁkhā-aotse , ǂan ge ge a , ǂhanusets ra ǃhoa tsî ǁkhāǁkhā ǃkhaisa , tsî khoe-i ībats ǃkhōǃoa tama ǃkhaisa , tsî Elob daobats ra amab ǃnâ ǁkhāǁkhā ǃkhaisa .
42020022	Sida xare , mā-amhe da hâ , Kaesara ǁgui-aimarisa māsa ? Mā-amhe tama da hâ ?
42020023	Tsî gāxaǃnâsib âgab ge ǂanǃnâguo , ob ge ǁîgu ǃoa ge mî : Tare-e go ra ǃâitsâ teba ?
42020024	Denara ǁgau te ! Tari-i di īb tsî xoamâisab ūhâ ? O gu ge ǃeream , tsî ge mî : Kaesari dis komo .
42020025	Ob ge ge mîǀî gu : Î du ǁnâi Kaesara Kaesari di-e mā , tsî Eloba Elob di-e .
42020026	O gu ge ǁaes aiǃâ ǀgui mî-i xawe-i ǀkha ǃkhō bi ǁoa ge i ; tsî ǃereams âb xa buru , tsî gu ge ge ǃnō .
42020027	Tsî gu ge ǀnî Sadusegu ge hā , khâi-i hâ tama ti ra mîga , tsî dî bi ,
42020028	tsî ge mî : ǁKhāǁkhā-aotse , Moseb ge sida ge xoaba : Khoeb di ǃgâsab , tarasa ūhâb ga ǁō , tsîb ga ǀgôan ose ǁō , ob ge ǃgâsab âba tarasa nî ū , ǁîb ǃgâsabab nî suriba ǀkhī-ūbase .
42020029	O gu ge hû ǃgâsaga ge hâ i ; tsîb ge ǂguroba tarasa ge ū , tsî ǀgôan ose ge ǁō
42020030	tsîb ge ǀgamǁîba tarasa ū , tsî ǁkhāti ǀgôan ose ge ǁō .
42020031	Tsîb ge ǃnonaǁîba ǁîsa ge ū , tsî ǁnās ǁkhās khami hoa hûga ; tsî gu ge ǀgôana ǁōǃgau tama ge i .
42020032	ǀUnis ai , hoagu khaoǃgâs ge taras tsîna ge ǁō .
42020033	Khâis ǃnâ ǁnâi , mâb ǁîgu dib di tarases nî ī ? Hûgu hoagu kom ǁîsa taras ase ge ūhâ io .
42020034	Ob ge Jesuba ǃeream , tsî ge mîǀî gu : Nē ǃhūbaib di ôan ra ǃgame , tsî ǃgameb ǃoa ra māǂuihe ,
42020035	xawe ǁnā ǃgoaxa ǃhūbaib tsî ǁō hâna xu khâis ǃnâ nî amǃnâxasa anu-anuhe hân kom ǃgame tideo tsî ǃgameb ǃoa māǂuihe tideo ;
42020036	tsîn kom ǁkhāti ǃaruǀî a ǁō ǁoao ; ǀhomǃgāgu ǀkhan ra ǀguiti-ī xui-ao , tsî Elob ôan ge ǁîna , khâis di ôan a amaga .
42020037	Tsî ǁō hân nîra ǂkhaiǂkhaihe ǃkhaisab ge ǁkhāti Moseba ǁkhūhais tawa ge ǁgau , ǃKhūbab ge Abrahammi di Elob , tsî Isaki di Elob , tsî Jakob di Elob , ti ǂgai ǃnubai .
42020038	Elob ge ǁō hân di Elo tamaba , tsîb ge a ûitsaman di . Hoan kom ǁîba ra ûibao .
42020039	O gu ge ǀnî xoaǂansabega ǃeream , tsî ge mî : ǁKhāǁkhā-aotse , ǃgâisets goro ǃhoa .
42020040	Tsî gu ge ǃaruǀî dītsâ tama ge i , ǁîba xū-e dîsa .
42020041	Tsîb ge ǁîgu ǃoa ge mî : Matin kha , Xristub a Davib ôa , ti ra mî ?
42020042	Davib ǂûb kom psalmǂkhanis ǃnâ ra mîo : Tsîb ge ǃKhūba ti ǃKhūb ǃoa ge mî : ǂNû ti amǀkhāb ǁôab ai ,
42020043	sa khākhoena ta nî ǂaira âts di ǂnûi-aidas ase dīs kōse .
42020044	Tsî Davib ga : “ ǃKhūb ” ti ǂgai bio , matib a ǁnâi ǁîb di ôa ?
42020045	Tsî ǁaes hoas ra ǁnâu , hîab ge ǁkhāǁkhāsabegu âb ǃoa ge mî :
42020046	Xoaǂansabega ǂanbasen re , gaxu saragu ǃnâ ǃgûmas , tsî ǁamaxūǃkhaidi tawa tawedehes xa ǃgâibahega , tsî ǂguro ǂnûǃkhaide sinagogegu ǃnâ , tsî aiǂnûǃkhaide ǂûǁaedi ǃnâ ǀnamga ,
42020047	ǃoataradi di omde ra hapuga , tsî ǂhauǃnâdīsens ǃaroma gaxu ǀgorede ra dīga ; ǁîgu ge ǃnāsa ǀgoraǃgâ-e nîra hō .
42021001	Tsî ǃgapakhâib ge , ob ge , matin ǃkhū hâna mādi âna ǁuiǂgaes ǃnâ ra aoǂgā ǃkhaisa ge mû .
42021002	Tsîb ge ǁkhāti ge mû , matis ǂanǂansa , ǀgâsa ǃoatarasa ǀgam ǂkhari marirora ra aoǂgāsa ,
42021003	Ob ge ge mî : Amase ta ra mîba du , nē ǀgâsa ǃoataras go hoadu xa ǃnāsase aoǂgā ǃkhaisa .
42021004	Naun hoan ge ǁîn di ǃnāǂamsiba xu Elob ǁguibadi tawa go aoǂgā ; xawes ge ǁîsa tôasib âsa xu , ūs hâ ûixū-i hoa-e go aoǂgā .
42021005	Tsî ǀnîgu ge tempeli xa mîo , îsa ǀuigu tsî ǃnarexūn ǀkhab anu-anuhe hâsa , ob ge ge mî :
42021006	Nē go ra ǃgapaǀîn ǂama di ge tsēde nîra hā , ǁîdi ǃnâ ǀgui ǀui-i nau ǀui-i ai ǁnāxūhe tidede , khôaǁnâhe tidese ī-e .
42021007	O gu ge dî bi , tsî ge mî : ǁKhāǁkhā-aotse , mâ ǁaen kha nēna nîra ī , tsî mâsa saos , nēn nîra ī ǁaeb disa ?
42021008	Ob ge ge mî : ǂAnbasen , î du tā ǂgaeǂhapuhe . ǂGuin kom ti ǀons ǃnâ hā , tsî nî mîo : Tita ge Xristuta , tsî : ǁAeb go ǀgū . Tā ǁnâi ǁîna sao .
42021009	Tsî torogu tsî khâikhâisendi tsîn xa go ga ǁnâuo , tā ǃhuri , nēn aibe nîra ī xuige ; xawes ge ǀamsa ǁnātimîsi hā tide .
42021010	ǃNubaib ge ǁîgu ǃoa ge mî : Nē ǁaes ge nau ǁaes ǃoagu nîra khâi , tsî nē gaosisa nau gaosis ǃoagu ;
42021011	tsî ǃkharaga ǃkhaidi ain ge ǃhūǂgubigu tsî ǃâtsūǀkhāgu tsî ǂhīǁōgu tsîna nîra ī , tsîn ge ǃaoǃaosa xūn tsî kai saodi tsîna ǀhomma xu nîra ī .
42021012	Xawe nēn hoan aiǃân ge sadu ai ǃomgu âna ǁgui , tsî nîra ǃgôaǃgon du , tsî sinagogegu tsî ǃkhō-omgu ǃnâ nîra māǁnâ du , tsî du ge gao-aogu tsî ǃāǃkhōmâi-aogu tsîgu aiǃâ nîra ūsīhe ti ǀons ǃaroma .
42021013	Tsî i ge nē mîdans ǃoa nîra hāǂam du .
42021014	Sadu ǂgaogu ǃnâ ǁnâi ǂâibasen , mati du nî ǃeream ǃkhais xa du ǂhansen tidesa .
42021015	Tita nîra mîdi tsî gā-aisib tsîna mā du , sado mâǃoa hân hoan ǃhoaǃoa tsî mâǃoa ǁoana xuige .
42021016	Tsî du kom ǁgûn , tsî ǃgâsan , tsî khoeǃgâgun , tsî khoen ǂûn xa nîra māǁnâheo , tsîn kom ǀnîn âdo nîra ǃgamo .
42021017	Tsî du kom hoan xa nîra ǁkhanheo , ti ǀons ǃaroma .
42021018	Xawe i kom danas âdu di ǀû-i xare-e kā tideo .
42021019	ǃNūǃnâxasib âdu ǃnâ du nî sadu ûiba hōbasen .
42021020	Tsî Jerusalems ra toroǂnubidi xa ǃnamiǂgāhe ǃkhaisa du ga mû , ǃnubai ǂan , ǁîs di hîǀhuruhes a ǀgū ǃkhaisa .
42021021	ǃNubai an Judeab ǃnâ hâna ǃhommi ǃoa ǁhâ ; tsî ǃās ǁaegub ǃnâ hâna an ǂoa ; tsî ǃhanagu ai hâna , an tā ǁîs ǃnâ ǂgâ .
42021022	ǀKhaotsēdi ge nî ǁîde xui-ao , xoahe hân hoan nîra ǀoa ga .
42021023	Tsî tsūba di ǀgamǀkhā hâdi tsî daisi radi tsîde ǁnā tsēdi ǃnâ . Kai tsūǀkhāb ge ǃhūbaib ai nîra hâ , tsî kai ǁaiba nē ǁaes ǂama .
42021024	On ge gôab di ǀāba xu nîra ǁnā , tsî ǁaedi hoadi ǃoa nîra ūǃgûhe ; tsîs ge Jerusalemsa ǁaedi xa nîra dāǃgâhe , ǁaedi di ǁaegu nîra ǀoas kōse .
42021025	Tsî di ge saode nîra ī sores ai , tsî ǁkhâb ai , tsî ǀgamiron tsîn ai ; tsî ǃhūbaib aib ge ǁaedi di ǂōǂōsiba ǂhansens ǀkha nîra hâ , hurib tsî ǃgabigu tsîn di ǀōb ama .
42021026	Tsîn ge khoena ǃaob tsî ǃhūbaib ai nî hā xūn di ǃâus xa nîra ǀhūǁō , ǀhommi di ǀgaigu nîra ǁnopeǁnopehe xui-ao .
42021027	Tsî ǁnāǃnubain ge Khoen Ôaba nîra mû kai ǀgaib tsî ǂkhaisib tsîkha ǀkha ǀnanu-i ai ǃgoaxase .
42021028	Tsî nēn ga ītsoatsoa , ǃnubai ǃgapakhâi , î danadi âdo ǃhâkhâi , sadu ores go ǀgū xuige .
42021029	Tsîb ge ǂkhō-e ǁîgu ǃoa ge mî : ǀNomahais tsî haidi hoade kōǀî re :
42021030	ǁÎdi ra ǁhao ǃkhaisa du kara mû , o du kom aitsama a ǂano , ǁkhūnab ǀnai ǀgūse hâ ǃkhaisa .
42021031	ǁNās ǁkhās khami , nēn ra ī ǃkhaisa du ga mû , ǃnubai ǂan , Elob gaosib go ǀgū ǃkhaisa .
42021032	Amase ta ra mîba du , tātsēs ge nē ǃhaosa ǃgôa-ī tide , hoan nîra īs kōse .
42021033	ǀHommi tsî ǃhūbaib tsîkha ge nîra ǃgôa-ī , xawe di ge ti mîde tātsē ǃgôa-ī tide .
42021034	ǂAnbasen , î du sadu ǂgaoga tā ǃgomǃgomhe , ōs tsî ākhanus tsî nē ǃhūbaib di ǂhansenaidi tsîn ǀkha , îs tā ǁnā tsēsa ǃnapetama du hâse ǁnoa-i xase hāǂam du ;
42021035	ǃhūbaib ai ǁan hân hoan ǂamab nîra hā xuige .
42021036	ǂKhaikari ǁnâi hâ re , mâ ǁaeb hoaba , î ǀgore re , ī nîra xūn hoana ǁhâxū , tsî du nî Khoen Ôab di ais aiǃâ mâ ǁkhāga .
42021037	Tsîb ge tsēa tempeli ǃnâ gere ǁkhāǁkhā , tsî tsuxuba ǂoa , tsî ǁnā ǃhommi , ǀKheraǃhommi ti ra ǂgaiheb ai ge hâǂkhai .
42021038	Os ge ǁaes hoasa ǃnauǁgoaga tempeli ǃnâ ǁîb tawa ge sī , ǁnâu nîse .
42022001	Tsîs ge ǀkhuruǀkhuruhe tama peren di kaitsēs , Pasxa ti ra ǂgaihesa ǀgū ge i .
42022002	Tsî gu ge ǀgapipristergu tsî xoaǂansabegu tsîga ge ôa-am , mati gu nî ǃgam bisa ; ǁaesa gu ge ǃao xui-ao .
42022003	Tsîb ge Satanna Judab , Iskarioǁîb ti ra ǂgaiheb , disiǀgamǀagu di ǀgui ge ib ǃnâ ge ǂgâ .
42022004	Ob ge ǃgû , tsî ǀgapipristergu tsî danakhoegu tsîgu ǀkha ge ǃhoa , matib nî ǁîba māǁnâ gu ǃkhaisa .
42022005	O gu ge ǃgâiaǂgao , tsî ǁîb ǀkha ge ǀgui , mari-e gu nî mā bisa .
42022006	Ob ge mîmâi tsî ǃgâiga ǁaeba ge ôa-am ǂkhupi-i oseb nî ǁîga māǁnâ bise .
42022007	Tsî ǀkhuruǀkhuruhe tama peren di tsēs ge hā , Pasxaǁkhaob nî ǁîs ai ǂāhesa ,
42022008	ob ge Petrub tsî Johaneb tsîkha sî , tsî ge mî : ǃGû , î Pasxaǁkhaoba sage ǂhomiba re , î ge ǂû .
42022009	O kha ge ǁîb ǃoa ge mî : Mapa khom nî ǂhomisats ra ǂgao ?
42022010	Ob ge ge mîǀî kha : Mû , ǃās ǃnâ kho ra ǂgâ , hîab ge ǁgamsoa-e ra tani khoeba sakho nî ǃoa ; î kho ǂgâb nî oms ǃoa sao bi ;
42022011	î oms ǀhonkhoeba mîba : ǁKhāǁkhā-aob ra mîba kai tsi : Mapas ǃnā-omsa hâ , Pasxaǁkhaoba ta nî ti ǁkhāǁkhāsabegu ǀkha ǂûǃnâsa ?
42022012	Ob ge kai ǃnā-oms , ǂhomihe hâsa nî ǁgau kho ; ǁnāpa ǂhomi re .
42022013	O kha ge ǃgû , tsî ǁîb go mîba kha khami hō , tsî Pasxaba ge ǁāǁā .
42022014	Tsî iri ge hā , ǃnubaib ge tāb tawa ge ǂnû , tsî disiǀgamǀa apostelga ǁîb ǀkha .
42022015	Tsîb ge ǁîgu ǃoa ge mî : Kaise ta ge ge ǁkhore , nē Pasxaǁkhaoba ta nî sago ǀkha ǂûsa , tsâ ta nîs aiǃâ .
42022016	Mîba go ta ra xui-ao , ǃaruǀî ta ǁîb xa ǂû tide ǃkhaisa , Elob gaosib ǃnâ i nî dīǀoaǀoahes kōse .
42022017	Ob ge ǀgabisa ū , tsî gangan , tsî ge mî : Nēsa ū , î ǁîsa sago ǃnâ ǀgora ;
42022018	mîba go ta ra xui-ao , nēsisa xu ta ǂauxûiǂûhais di ǂûn xa ā tide ǃkhaisa , Elob gaosib nîra hās kōse .
42022019	Tsî pereba ū , tsîb ge gangan , tsî mā gu , tsî ge mî : Nēs ge ti soros , sago ǃaroma ra māhesa ; dī nēsa ti ǂâiǂâisensa ǃoa .
42022020	ǁNās ǁkhās xaseb ge ǀgabisa ū tsuxuǂûs khaoǃgâ tsî ge mî : Nē ǀgabis ge ǀasa ǃgaeǀhaosa ti ǀaob ǃnâ , sago ǃaroma ra ǂnâxūheba .
42022021	Xawe mû , ǀapexū te rab di ǃommi ge tita ǀkha tāb tawa hâ .
42022022	Tsî Khoen Ôab ge ǂnûibaheb hâ khami ra ǃgû , xawe tsūba bi ǁnā khoeb , ǁîba ra ǀapexūba .
42022023	O gu ge ǁîgu ǃnâ ge dîgutsoatsoa , tarib âgu nîsa , ǁnāsa nîra dība .
42022024	Tsî i ge ǁkhāti ǂnoagu-ai-e ǁîgu ǃnâ ge hā , tarib âgu ga hoagu xa kaib ase ǃgôahe ǃkhaisa .
42022025	Ob ge ge mîǀî gu : ǁAedi di gao-aogu ge ǁîna ra gaoǂam , tsî ǁîn ǂama ǀgaiba ūhâgu ge ǃgâidī-aogo , ti ra ǂgaihe ,
42022026	xawe go ge sago ǁnāti ī tide ; ab sago ǃnâ hoagu xa kaiba hoagu xa ǂkharib ase ī , îb ai-aiba raba ǃoabasabese ī .
42022027	Tariba ǁnâi ǃnāsase kai , tāb tawa ra ǂnûba ? ǃOaba raba ? Tāb tawa ra ǂnû tamaba ? Xawe tita ge sago ǃnâ ǃoaba rase īta .
42022028	Tsî sago ge ǁîgo , tita ǀkha ti ǃâitsâdi ǃnâ ge hâǃganugo .
42022029	O ta ge sago gaosiba ra mîmâiba , ti Îb ge ǁîba tita mîmâiba khami ,
42022030	Ti tāb ai go ǂû tsî nî āse gaosib âtab ǃnâ , tsî trondi ai ǂnû tsî go nî disiǀgamǀa ǃhaodi , Israelǁîn dide ǀgoraǃgâse .
42022031	Tsîb ge ǃKhūba ge mî : Simontse , Simontse , mû , Satanni ge sago ge ǂganǂuibasen , ǃhorob khamib nî ǀgora gose .
42022032	Xawe ta ge satsa ge ǀgoreba , ǂgoms âts ǀuni tidese ; îts ǁnâi , ǀguitsēts ga ǃhobaseno , ǃgâsagu âtsa ǀgaiǀgai .
42022033	Ob ge ge mîǀî bi : ǃKhūtse , sats ǀkha ta ǂhomisen hâ , ǃkhō-oms ǃnâs kas , ǁōb ǃnâs kas hoasa ǂgâsa .
42022034	Ob ge ge mî : Mîba tsi ta ra , Petrutse , anib ge nētsē ā tide , ǃnona ǃnādets nî , titats a ǂan ǃkhaisa ǀūs kōse .
42022035	Tsîb ge ǁîgu ǃoa ge mî : Sago ta ge mariǁhō-i , tsî ǃkhoa-i , tsî ǁharon ose sîǂui ǃnubai , tôasi go ge xū-e ? O gu ge : Tātsē , ti ge mî .
42022036	Ob ge ge mîǀî gu : Xawe nēsi , mariǁhō-e ūhâba ab ū , ǁnās ǁkhās khami ǃkhoa-e ūhâba , tsî ūhâ tamaba , ab sarab âba ǁamaxū , îb gôa-e ǁamabasen .
42022037	Mîba go ta ra xui-ao , nē-i , tita xa xoahe hâ-i tita ǃnâ nîra ǀoa ǃkhaisa : “ ǂHanuoǃnân ǀkhab ge ǃgôahe hâ ” ti mî-e , tita xa xoahe hân ǀam-e ūhâ xui-ao .
42022038	O gu ge ge mî : ǃKhūtse , mû , nē kha ge ǀgam gôakha hâ . Ob ge : ǂÂu hâ , ti ge mîǀî gu .
42022039	Tsî ǂoab ge , ob ge ǁnaetib âb ǃoa ǀKheraǃhommi ǃoa ge ǃgû , tsî gu ge ǁkhāti ǁkhāǁkhāsabegu âba ge sao bi .
42022040	Tsî ǁnā ǃkhais tawab ge sī , ob ge ǁîgu ǃoa ge mî : ǀGore , î go tā ǃâitsâb ǃnâ ǂgâ .
42022041	Ob ge ǀui-i ra ǂnoahes kōse ǁîga xu ge bē , tsî ǃhonǁgoa , tsî ǀgore ,
42022042	tsî ge mî : Abotse , ǂgaots karao , nē ǀgabisa tita xu ūbē re ; xawe as tā ti ǂâisa ī , îs sa ǂâisa ī re !
42022043	Tsîb ge ǀhomǃgāba ǀhomma xu ǂhai , tsî ge ǀgaiǀgaiǃnâ bi .
42022044	Ob ge ǃgaugus ǃnâ sī , tsî ǁnās ǃgâ-ai ǀgaisase ge ǀgore . Tsîb ge aosenni âba ǀaoǁgamrodi ase ǃhūb ai ge ǁnā .
42022045	Tsî ǀgoresa xub ge khâio , ob ge ǁkhāǁkhāsabegu âb tawa sī , tsî ǃoab xa ǁom hâse hō gu ,
42022046	tsî ge mîǀî gu : Tarexa go ra ǁom ? Khâi , î ǀgore , î go tā ǃâitsâb ǃnâ ǂgâ .
42022047	Tsî ganupeb ra ǃhoa hîa , mû , os ge ǂnubisa ge hā ; tsî disiǀgamǀagu di ǀguib , Judab ti ra ǂgaiheb ge ai-aiba gu ; tsîb ge Jesuba ge ǀgū , ǁoa bib nîse .
42022048	Ob ge Jesuba ge mîǀî bi : Judatse , ǁoa-i ǀkhats kha Khoen Ôaba ra ǀapexū ?
42022049	Tsî ǁîb tawa hâgu ge , tare-i ra ī ǃkhaisa mûo , o gu ge ge mîǀî bi : ǃKhūtse , gôab ǀkha ge nî ǂnau ?
42022050	Tsîb ge ǁîgu di ǀguiba ǀgapipristeri di ǃgāba ǂnau , tsî amǀkhāb ǂgaes âba ge ǂnauǁnâ .
42022051	Ob ge Jesuba ǃeream , tsî ge mî : Tā dī ! ǂÂu go xuige . Tsîb ge ǂgaes âba tsâǀkhā , tsî ge ǂgauǂgau bi .
42022052	Tsîb ge Jesuba ǁîb ǃoagu go hā ǀgapipristergu , tsî tempeli di danakhoegu , tsî kaigu tsîgu ǃoa ge mî : ǃGam-ao-i ǃoas khami go go ǂoa , gôagu tsî haigu tsîn ǀkha .
42022053	Tsēkorobe ta ge sadu ǀkha tempeli ǃnâ ge hâ i , tsî du ge ǃomma tiǀî ǀhōǂui tama ge hâ i ; xawe nēb ge sadu di iri , tsî ǃkhaenab di ǀgaiba .
42022054	O gu ge ǃkhō tsî ge ūǃgû bi , tsî ǀgapipristeri di oms ǃoa ge ūsī bi . Tsîb ge Petruba ǃnūseba xu ge sao .
42022055	Tsî ǀae-en ge ai-ommi ǁaegub ǃnâ khau , tsî ǀhûpe ǂnôa io , ob ge Petruba ǁîn ǁaegu ge ǂnû .
42022056	Tsî ǂanǂansa ǃgās ge ǁîba ǀaes tawa ǂnôase mû , os ge ǃgapaǀî bi , tsî ge mî : Nēb on kom ǁîb ǀkha go hâ io ,
42022057	xaweb ge ǁîba ǀoa , tsî ge mî : ǂAn bi tama ta hâ , tarase .
42022058	Tsî ǂomxa tama i ǁnās khaoǃgâb ge ǀnîba mû bi , tsî ge mî : Sats on kom ǁîgu ditsao ; xaweb ge Petruba ge mî : Khoetse , ǁîgu di tama ta hâ .
42022059	Tsî ǀgui nî ī iri ge ǃgôa-īo , ob ge ǀnîba ǃkhō-am , tsî ge mî : Amase , nēb on go ǁîb ǀkha hâ i : Galileaǁîb komo .
42022060	Ob ge Petruba ge mî : Khoetse , ǀū ta a , tare-ets ra mîsa . Tsî ǁnātimîsi , ganupeb ra ǃhoa , hîab ge aniba ge ā .
42022061	Ob ge ǃKhūba ǂnan , tsî Petruba ge kōǀî . Ob ge Petruba ǃKhūb mîsa ge ǂâihō , matib ge mîba bisa : Anib nî ās aiǃâts ge ǃnona ǃnāde nî ǀūxū te .
42022062	Ob ge ǃaugaba ǃoa ǂoa tsî ause ge ā .
42022063	Tsî khoegu , Jesuba ge ǃkhōgu ge ǁîba ǃhō , tsî ge ǂnau ,
42022064	tsî ǃgū-ai bi , tsî ge dî bi : Kēbo , tarib a ǃkhaisa , satsa go ǂnauba .
42022065	Tsî ǀnîn ǂguina gu ge ǃkhāǃkhā bi rase ge mîǀî bi .
42022066	Tsî ǁgoa i ge , o gu ge ǁaes di kaigu tsî ǀgapipristergu tsî xoaǂansabegu tsîga ge ǀhû , tsî ǁîba ǀapeǀhaos âgu ǃnâ ūhā
42022067	tsî ge mî : Xristuts kao , mîba ge re . Ob ge ge mîǀî gu : Mîba go ta ka xawe go ǂgom tide ;
42022068	tsî dî ta ka , xawe go ǃeream tsî xū te tide .
42022069	Nēsisa xub ge Khoen Ôaba nî ǂnû amǀkhāb ǁôab Elob ǀgaib dib tawa .
42022070	O gu ge hoaga ge mî : Elob Ôatsa kha ǁnâi satsa ? Ob ge ǁîgu ǃoa ge mî : Mî go ge ra , ǁî ta kom titao .
42022071	O gu ge ge mî : Mâ ǃkhō-am-i ǀnî-e ge ǂhâba hâ ? Aitsama ge kom ams âba xu go ǁnâuo .
42023001	Tsîs ge ǁîn di ǂnubis hoasa khâi , tsî Pilatub ǃoa ge ūǃgû bi .
42023002	Tsîn ge ǀhapiǀhapi bitsoatsoa , tsî ge mî : Nēba da kom ge hō , ǁaesa ra ǂgaeǁnâb , tsî Kaesara ǁgui-aimarisa māsa ra ǃkhâib ase , tsî ǁî-aitsama : Xristuta , gao-aota , ti ra mîb ase .
42023003	Ob ge Pilatuba dî bi , tsî ge mî : Jodeǁîn gao-aotsa satsa ? Ob ge ǃeream bi tsî ge mî : Sats go mî .
42023004	Ob ge Pilatuba ǀgapipristergu tsî ǁaes tsîn ǃoa ge mî : ǀHapi-i xare-e ta ge nē khoeb ǃnâ hō tama hâ .
42023005	On ge ǁgarisase ge mî : ǁAesab kom ra gongono , Judeab hoaragab ǃnâ ra ǁkhāǁkhāǃâ , Galileaba xu tsoatsoa tsî nēpas kōse .
42023006	Tsî Pilatub ge ǁnâu , ob ge ge dîǃā , īseb khoeba a Galileaǁî ǃkhaisa .
42023007	Tsî Herodeb di gaosa xub hâ ǃkhaisab ge ǁnâuǃā , ob ge Herodeb , aitsama ǁkhāti ǁnā tsēdi ai Jerusalems ǃnâ ge hâ ib ǃoa ge sî bi .
42023008	Ob ge Herodeba , Jesubab ge mûo , kaise ge ǃgâiaǂgao , ǀnaisa xub ge mû bi ǂgao hâ i xui-ao , ǂguinab ge ǁîb xa ǁnâu , tsî ǁîb xa nî dīhe sao-eb nî mûseb gere ǃâubasen amaga .
42023009	Ob ge ǂgui mîdi ǀkha ge dî bi ; xaweb ge ǁîba ǀgui xū-i xare-e ǃeream bi tama ge i .
42023010	Tsî gu ge ǀgapipristergu tsî xoaǂansabegu tsîga mâ , tsî ǀûs ose ge ǀhapiǀhapi bi .
42023011	Ob ge Herodeba ǁîb di toro-aogu ǀkha ǃharaxū bi tsî ge ǃhō bi , ǃuri sara-e ana , tsî ǁkhawa Pilatub ǁga ge sî bi .
42023012	O kha ge Pilatub tsî Herodeb tsîkha ǁkhā tsēs ai ge khoexagu ; aibe kha kom khākhoebagu ge io .
42023013	Ob ge Pilatuba ǀgapipristergu , tsî danakhoegu , tsî ǁaes tsîna ǂgaiǀhao ,
42023014	tsî ǁîn ǃoa ge mî : Nē khoeba du go ūhāba te , ǁaesa ra ǂgaeǁnâb ase ; tsî mû , tita ge sadu aiǃâ goro dîǃnâ bi , tsî ǁnā ǀhapi-i , sadu ra ǀhapiǀhapi bi-e ǁîb ǃnâ hō tama hâ ;
42023015	tsî Herodeb on ge hō tama , sage ǃoab ǁkhawa go sî bi xui-ao ; tsî mû , ǁōba anu hâ xū-e kom ǁîb xa dīhe tamao .
42023016	O ta ge ǁkhara tsî nî ǁnāxū bi .
42023017	Tsîb ge kaitsēs di ǁaeb ai ǀguibab nî ǁîna ǁnāxūbasa ǁnaeti ge hâ i .
42023018	Os ge ǂnubis hoaragasa ǀguiǂgai , tsî ge mî : Ūbē nēba , î Barababa xūba da !
42023019	ǃĀs ǃnâ ge ǃnae gongonǃnâ-i tsî ǃgam-i ǃaroma ǃkhō-oms ǃnâ aoǂgāhe hâ khoeb ge ǁnāba ge i .
42023020	Ob ge Pilatuba ǁkhawa ǁîn ǃoa ge ǃhoa , Jesuba ǁnāxū ǂgao tsî .
42023021	Xawen ge ǁnās ǃoagu ǂgai , tsî ge mî : ǃGâu bi ! ǃGâu bi !
42023022	Ob ge ǃnonaǁî ǃnās ai ǁîn ǃoa ge mî : Okha , mâ tsū xū-eb ǁnâi nēba dī hâ ? ǁŌba anu hâ ǀhapi-e ta ǁîb ǃnâ hō tama , xui-ao ta ǁkhara tsî nî ǁnāxū bi .
42023023	Xawen ge ǃaruǀîǀgui ǃgari dommi ǀkha ge ǂgaoǀkhā hâhâ , ǃgâuheb nîsa ; tsîs ge ǂgais ân tsî ǀgapipristergu tsîn disa kaise ge ǀgaisa .
42023024	Ob ge Pilatuba ge ǀgoraǃgâ , ǂgans ân nî īsa ;
42023025	Ob ge gongonǃnâ-i tsî ǃgam-i ǃaroma ǃkhō-oms ǃnâ ge aoǂgāhe hâ ib , ǁîn goro ǂgaoba ge ǁnāxū ; tsî Jesubab ge ǁîn di ǂâibaens ǃnâ ge māǁnâ .
42023026	Tsî ūǃgû bin garu hîan ge ǂanǂansa Simonni , Kireneǁîb , ǃaugaba xu ra hāba ū , tsî ǃgâuhaiba ge ǁgui-ai bi , Jesubab nî taniba bise .
42023027	Tsî kai ǁaes tsî taradi tsîn ge ge sao bi , ǁîb ǂama ā tsî ra ǃgaede .
42023028	Ob ge Jesuba ǁîdi ǃoa ǂnan tsî ge mî : Jerusalems ôaso , tā tita āba , xawe saso tsî saso ôan ǂama ā .
42023029	Mû , tsēdi ge nîra hā , ǁîdi ain nî mîde : ǃGâiǃōdi ge ǁora tamade , tsî ǃnāgu hîa ǀgôa-e hō tamaga , tsî samdi hîa daisi tamade .
42023030	ǃNubain ge ǃhomgu ǃoa : ǁNā-ai da re tsî ǃnomgu ǃoa : ǃGū-ai da re ! ti nîra mîtsoatsoa .
42023031	Nēnan ra ǃam haib ai dīo , tare xū-e ǁnâi ǂnâsab ǀkha nî ī ?
42023032	Tsî kha ge ǁkhāti ǀgam tsūdī-aokha ge ūǃgûhe , ǁîb ǀkha nî ǃgamhese .
42023033	Tsî ǃkhais , danaǂkhōdi ǃās ti ra ǂgaihes tawan ge sī , o gu ge ǁnāpa ge ǃgâu bi , tsî tsūdī-aokha ona , ǀguiba amǀkhāb ai , tsî nauba ǁareǀkhāb ai .
42023034	Ob ge Jesuba ge mî : Abotse , ǀûba in re , tare-en ra dīsan a ǀū xuige . Tsî gu ge saran âba ge ǀgoragu , ǂnōgusa ao tsî .
42023035	Tsîs ge ǁaesa mâ , tsî gere ǃgapa . Tsî gu ge ǁkhāti danakhoega ǁîn ǀkha ǁam bi , tsî ge mî : Naunab gere hui , ab ǁî-aitsama huisen , Xristub , Elob di ǃkhōǂuibasensab ka io .
42023036	Tsî gu ge ǁkhāti toro-aoga ǁîba ǃhō , tsî ǃgûsī tsî ǀkhuru xûi-e ūsība bi
42023037	tsî ge mî : Jodeǁîn gao-aots ka satsao , ǁî-aitsama huisen .
42023038	Tsî i ge ǁkhāti xoamâi-e ǁîb ǂama xoahe ge hâ i , Grikeǁî tsî Romeǁî tsî Hebreǁî xoamûdi ǀkha : Nēb ge gao-aob Jodeǁîn diba , ti .
42023039	Tsîb ge ǂgāmâihe hâ tsūdī-aokha di ǀguiba ǃkhāǃkhā bi , tsî ge mî : Xristuts kao , ǁî-aitsama huisen tsî sikhom ona .
42023040	Ob ge nauba ǃeream tsî ǃgabe bi , tsî ge mî : Sats ona kha Eloba ǃaoǃgâ tama hâ , ǁkhā ǀgoraǃgâs ǃnâts hâ hîa ?
42023041	Tsî sakhom ge ǂhanuse ǁîs ǃnâ hâ , dī khom gena anu hâ-e khom ra ǃkhōǃoa xui-ao ; xawe nēb ge tsū xū-e dī tama hâ .
42023042	Ob ge Jesub ǃoa ge mî : ǂÂi te re , ǃKhūtse , sa gaosib ǃnâts ga sīo .
42023043	Ob ge Jesuba ǃeream tsî ge mîǀî bi : Amase , ta ra mîba tsi , nētsēts ge tita ǀkha paradais ǃnâ nîra hâ .
42023044	Tsî i ge ǃnaniǁî nî ī iri ai ge ī , ob ge ǃkhaenaba ǃhūbaib hoab ai ge hâ , khoeseǁî iri kōse .
42023045	Os ge soresa ge ǃkhae , tsî ǂgāmâisab tempeli dib ge ge doaǃā , ǁaegub ǃnâ .
42023046	Tsî Jesub ge kai dommi ǀkha ǂgai , tsî ge mî : Abotse , sa ǃomkha ǃnâ ta ge ti gagasa ra māǁnâ ; tsî nēna mî tsîb ge gagasa ge mā .
42023047	Tsî kaidisigu danakhoeb ge ī go-e mû , ob ge Eloba kare tsî ge mî : Amase , nē khoeb ge ǂhauǃnâ go i .
42023048	Tsî ǁaes hoas , nēnas nî mûse go ǀhûs ge ī gona mû , os ge ǁkhaib ai ǂnau tsî ge oa .
42023049	Tsîn ge ǁîb di ǂansaben hoana ǃnūse ge mâ i , tsî Galileaba xu gere sao bi taradi ona , tsîn ge nēna gere ǃgapa .
42023050	Tsî mû , khoeb , Jose ti ǀon hâb , ǀapemā-aob , ǃgâi tsî ǂhauǃnâ khoeb ,
42023051	ǁîgu di ǀapeǀhaos tsî dīs ǀkha ge ǀgui tama hâ ib , Arimateas , Jodeǁîn ǃās dib , ǁkhāti ǁî-aitsama Elob gaosiba ra ǃâub ,
42023052	ge Pilatub tawa ǂgâ , tsî Jesub sorosa ge ǂgan .
42023053	Tsîb ge ūǁnâ , tsî ǃuri ǃkhaib ǃnâ ge ǃgami si , tsî ǃhaob ǃnâ ǁhāǂgāhe hâ ǁao-i , tātsē i ge khoe-e ǁguiǃnâhe tama hâ i-i ǃnâ ge ǁgui si .
42023054	Tsîs ge aiǂhomisentsē ge i , tsîs ge sâtsēsa ge tsoatsoa .
42023055	Tsî di ge ǁkhāti taradi , Galileaba xu ǁîb ǀkha ge hā hâ ide sao , tsî ǀhobasa ge kō , tsî matis soros âba ge ǁguihesa .
42023056	Tsî oa tsî di ge ǃgâihamxūn tsî ǂkhauxūna ge ǂhomi ; tsî sâtsēs ai di ge mîmās ǃoa ge sâ .
42024001	Tsî ǂguro tsēs wekheb dis ai di ge ǃnauǁgoaga ǀhobas tawa sī , tsî ǂhomi di go ǃgâihamxūna ge ūsī , tsî ǀnîde ǁîdi ǀkha .
42024002	Tsî di ge ǀuisa ǀhobasa xu gababēhe hâse ge hō .
42024003	Tsî ǂgâ di ge , o di ge ǃKhūb Jesub di sorosa hō tama ge i .
42024004	Tsî i ge ge ī , ǁîs xa di ge îganǀgēo , mû , o kha ge ǀgam khoekha ǂkhai ra saran ǃnâ ǁîdi tawa ge mâ i .
42024005	O di ge ǃhuri , tsî aidi âde ǃhūb ai ge ǃgam . O kha ge ǁîdi ǃoa ge mî : Tare-i ǃaroma so ûitsamaba ǁō hân tawa ra ôa ?
42024006	Nēpab a ǀkhai , khâib go . ǂÂi , matib ge sadu ǃoa ǃhoasa , Galileab ǃnâb gorose hâ hîa :
42024007	Khoen Ôab ge ǁore-aon di ǃomǁae māǁnâhe , tsî nîra ǃgâuhe , tsîb ge ǃnonaǁî tsēs ai nîra khâi .
42024008	O di ge mîdi âb xa ge ǂâi .
42024009	Tsî ǀhobasa xu oa , tsî di ge nēn hoana disiǀguiǀagu tsî naun hoana ge sī ǂhôa ,
42024010	tsî di ge nēde ge hâ i : Maria Magdalenas , Johanas , Marias , Jakobub îs , tsî ǀnîde ǁîdi ǀkha , nēna apostelga ge mîbade .
42024011	Tsî di ge mîdi âde ǁau ǃhoa-ain axase ge ība gu , tsî gu ge ǁîde ǂgom tama ge i .
42024012	Ob ge Petruba khâi , tsî ǀhobas ǃoa ge ǃkhoe , tsî ǃgamǃgâb ge , ob ge ǃuri ǃkhaina ǀguri ǁgoese ge mû , tsî ǁîb ǂûb ǃnâ ī go-i ǂama buru hâse ge oa .
42024013	Tsî mû , ǁkhā tsēs ai kha ge ǁîgu di ǀgamkha ǃāros , disiǀguiǀa kilometerde Jerusalemsa xu hâs , Emaus ti ǀon hâs ǃoa ge ǃgû .
42024014	Tsî kha ge ī gon hoan xa gere ǃhoa-ūgu .
42024015	Tsî i ge ge ī , ǃhoa-ūgu tsîkha ra dîǃnâgu , hîab ge Jesub ǂûba ǀgūse hā , tsî ǁîkha ǀkha ǃgû ǃkhaisa .
42024016	Xawe di ge mûdi âkha ge ǁkhaesa i , tsîkha ge mûǂan bi tama ge i .
42024017	Ob ge ǁîkha ǃoa ge mî : Mâ mîǃnôade kha nēde , ǃgûgaruǃâ kho ra ǃhoa-ūgude , tsî tarexa kho ǃoa hâse ī ?
42024018	Ob ge ǀguib , Kleofab ti ǀon hâba ǃeream , tsî ǁîb ǃoa ge mî : Sats ǀguitsa kha Jerusalems ǃnâ a ǃhaokhoe , tsîts nē tsēdi ai ǁîs ǃnâ go ī ǃkhaide a ǀū ?
42024019	Ob ge ge mîǀî kha : Mâde kha ? O kha ge ge mîǀî bi : Jesub Nasareǁîb dide , sîsenni tsî mîdi tsîn ǃnâ ǀgaisa kēbo-ao ge iba , Elob tsî ǁaes hoas aiǃâ ;
42024020	mati gu ge sada ǀgapipristergu tsî danakhoegu tsîga ǁōb di ǀgoraǃgâs ǃnâ māǁnâ bi , tsî ǃgâu bi ǃkhaisa .
42024021	Tsî da ge sida ǃâu hâ i , ǁîb a ǁnāb , Israelǁîna nîra oreba ǃkhaisa ; tsî ǁnāti ī xawes ge nēsa a ǃnonaǁî tsē nēn go īsa xu ;
42024022	tsî di ge ǁkhāti ǀnî taradi sida dide go ǃhuri kai da , ǃnauǁgoaga ǀhobas tawa go sīde ,
42024023	tsî soros âba di go hō tama i , ǃnubai di go hā , tsî mî , ǀhomǃgākha , ǁîb ûi hâ ti ra mîkha di ai-e di go mû ǃkhaisa .
42024024	O gu ge ǀnîgu sida diga ǀhobas tawa sī , tsî taradi goro mî khami go hō , xawe ǁîba gu ge mû tama go hâ i .
42024025	Ob ge ǁîkha ǃoa ge mî : Okha sa gâre tsî ǁgarasa ǂgaoba ūhâkho , kēbo-aogu ge mîn hoana ǂgomsa .
42024026	Xristuba kha nēna tsâ , tsî ǁnāti ǁîb di ǂkhaisib ǃnâ ǂgâb tide ?
42024027	Tsî Moseb tsî kēbo-aogu hoaga xu tsoatsoa , tsîb ge ǁîkha xoadi hoadi ǃnâ ǁîb xa xoahe hâna gere ǁguiǃāba .
42024028	Tsî gauǀî gu a ǃārosa gu ge ǀgū , ob ge aiǃâb ǃoab ra ǃgûǁgase ge dīsen .
42024029	O kha ge ǁgūǀkhā bi tsî ge mî : Sikhom ǀkha hâ re , ǃui-i kom rao , tsî tsēs kom go toao . Ob ge ge ǂgâ , ǁîkha ǀkhab nî hâse .
42024030	Tsî i ge ge ī , ǁîkha ǀkhab tāb tawa ǂnôa , hîab ge pereba ū , tsî ǀkhae , tsî khôa tsî ǁîkha ge mā .
42024031	O di ge mûdi âkha ge khowahe , tsî kha ge ge mûǂan bi , tsîb ge ǁîba ǁîkha xu ge kā .
42024032	O kha ge ge mîǀîgu : Sakhom ǂgaoba kha khauǃnâ khom tamab go hâ i , daob aib goro ǃhoa-ū khom , tsî xoadeb goro ǁguiǃāba khom ǃnubai ?
42024033	O kha ge ǁkhā iri ai khâi , tsî Jerusalems ǃoa oa , tsî disiǀguiǀagu tsî ǁîgu ǀkha hân tsîna ǀhao hâse ge hō ,
42024034	tsîn ge ge mî : ǃKhūb ge amase khâi hâ , tsî Simonni xa go mûhe .
42024035	O kha ge ǁîkha ona daob ai go īn , tsî matib go pereb di khôas ǃnâ ǁîkha xa mûǂanhe ǃkhaisa ge ǃhoaba .
42024036	Tsî nēn xan ra ǃhoa , hîab ge Jesub ǂûba ǁîn ǁaegu mâ , tsî ǁîna ge mîǀî : ǂKhîba ab hâǀkhā du !
42024037	On ge ǃhurib tsî ǃaob tsîkha xa ǀoa , tsî gaga-en ra mû , ti ge ǂâi .
42024038	Ob ge ǁîna ge mîǀî : Tarexa du go ǃhuri , tsî tare xū-i ǃaroma di nēti ī ǂâide sadu ǂgaogu ǃnâ go khâi ?
42024039	Mû , ti ǃomkha tsî ti ǂaira . Tita ǁkhā ta komo . Tsâǀkhā te , î kō , gaga-i kom ǁgan-i tsî ǂkhōna ūhâ tamao , tita ūhâse du ra mû khami .
42024040	Tsî nēsa mî , tsîb ge ǃomkha tsî ǂaira tsîna ǁîna ge ǁgau .
42024041	Tsî ganupen ǃgâiaǂgaob xa ǂgom tama i tsî ra buru , hîab ge ǁîna ge mîǀî : ǂÛxū-e nēpa ū du hâ ?
42024042	On ge amhe hâ ǁau-i di ǃkhare-i tsî ǃom hâ dani-e ge mā bi .
42024043	Ob ge ū , tsî ǁîn di ais aiǃâ ge ǂû .
42024044	Tsîb ge ǁîna ge mîǀî : Nēdi ge ǁnā mîdi , ganupe ta sadu ǀkha hâ , hîa ta ge sadu ǃoa mîde , hoan nîra ǀoaǀoahese , tita xa Moseb di ǂhanub tsî kēbo-aogu tsî psalmdi tsîn ǃnâ xoahe hâna .
42024045	ǃNubaib ge ǁîna ǁnâuǃāba ge khowaba , xoaden nî ǁnâuǃāse .
42024046	Ob ge ǁîn ǃoa ge mî : Nēti xoahe hâ , tsî nētib ge Xristuba anu , tsâ tsîb ǃnonaǁî tsēs ai ǁōba xu khâi ǃkhaisa ,
42024047	tsî ra nî ǁîb di ǀons ǃnâ aoǁnâhese ǃhobasens tsî ǁoren ǀûbas tsîra hoa ǁaedi ǃnâ , Jerusalemsa xu tsoatsoa tsî .
42024048	Tsî du ge sado nēn di ǀhûǀguitimî-ao .
42024049	Tsî mû , tita ge mîmâis ti Îb disa sadu ai nîra sî ; o du ge ǃās Jerusalems ǃnâ nî hâ , ǀgaib ǀkha du ǀgapiseba xu nîra anahes kōse .
42024050	Tsîb ge ǁîna Betanis kōse ge ǂgaeǂguiǂui ; tsî ǃomkha ūkhâi tsîb ge ǁîna ge ǀkhae .
42024051	Tsî i ge ge ī , ǁînab ra ǀkhae , hîab ge ǁîna xu ǀgora , tsî ǀhommi ǃoa ūǃapahe ǃkhaisa
42024052	On ge ǁîba ǀgoreǀî , tsî kai ǃgâiaǂgaob ǀkha Jerusalems ǃoa ge oa .
42024053	Tsîn ge hūkaǀgui tempeli ǃnâ ge hâ i , Eloba ra koa tsî ganganǃâ .
43001001	Tsoatsoas ǃnâs ge mîsa ge hâ i , tsîs ge mîsa Elob tawa ge hâ i , tsîs ge mîsa Elo ge i .
43001002	Nēs ge tsoatsoas ǃnâ Elob tawa ge hâ i .
43001003	Hoa xūn ge ǁîsa xu ge ī , tsî ǁîs ose i ge xū-i xare-e ī tama ge hâ i , ī ge-i hoa-i xa .
43001004	ǁÎs ǃnâb ge ûiba hâ , tsîb ge ûiba khoen di ǃnâ ge i ,
43001005	tsîb ge ǃnâba ǃkhaenab ǃnâ ra ǃnâ , tsîb ge ǃkhaenaba ǃkhā bi tama ge i .
43001006	Khoe-i ge ge i , Eloba xu ge sîhe-i , Johaneb ti ǀon hâba .
43001007	ǁÎb ge ǃkhō-ammi nîs ǃoa ge hā , ǃnâb xab nî ǃkhō-amse , hoan nî ǁîba xu ǂgomse .
43001008	ǃNâ tamab ge ǁîba ge i , xaweb ge ge sîhe , ǃnâb xab nî ǃkhō-amga .
43001009	Tsî ǁnā ǃnâb ge ama-ai ǃnâ ge i , hoa khoen , nē ǃhūbaib ai ra hâna ra ǃnâǃnâba .
43001010	ǃHūbaib ǃnâb ge hâ i , tsî ǃhūbaib ge ǁîba xu ge ī , tsî ǃhūbaib ge ǁîba ǀū ge i .
43001011	ǁÎb din ǃoab ge ge hā , tsîn ge ǁîb dina ǃkhōǃoa bi tama ge i .
43001012	Xawe ǁîba ge ǃkhōǃoan kōseb ge ǁîna ǀgaiba ge mā , Elob ôa kaisa ; ǁnān ǁîb ǀons ǃnâ ra ǂgomna ,
43001013	ǁnān , ǀaoba xus karao , ǁgans di ǂâisa xus karao , aob di ǂâibasensa xus karao ǃnae taman , tsî Eloba xu ǃnae hâna .
43001014	Tsîs ge mîsa ge ǁgan kai , tsîs ge sada ǃnâ ge ǁan , tsî da ge ǁîs di ǂkhaisiba ge ǃgapa , ǁGûba xu ǀGuiseǃnae hâb di ǂkhaisib ase , ǀkhommi tsî amab tsîkha xa ǀoa hâba .
43001015	Johaneb ge ǁîb xa ǃkhō-am , tsî ǂgai tsî ra mî : Nēb ge a , ǁnāb , ǁîba ta goro mîba : Ti khaoǃgâ ǃgoaxab ge ti aiǃâ ge hâ iba ; tita xab ge ǂguro i xui-ao .
43001016	Tsî ǁîb di ǀoasasiba xu da ge sada hoada ǀkhommi ama ǀkhom-e ge hō .
43001017	ǂHanub ge Moseb xa māhe xui-ao ; xawe ǀkhommi tsî amab tsîkha ge Jesub Xristuba xu ge hā .
43001018	Khoe-i xare-i ge Eloba tātsē mû tama hâ ; ǀguise ǃnae hâ ǀGôab ǁGûb di tîǂams ǃnâ hâb , ǁîb ge Eloba ge ǁguiǃāba da .
43001019	Tsî nēs ge ǃkhō-ams , Johaneb disa , Jodeǁîn ge Jerusalemsa xu pristergu tsî Leviǁîgu tsîga sî ǃnubai , dî bi gu nîga : Taritsa kha satsa ?
43001020	Ob ge ǁkhoase ǁguiǁnâ tsî ǀoa tama ge i ; tsîb ge ǁkhoase ge ǁguiǁnâ : Xristu tama ta ge tita .
43001021	O gu ge ge dî bi : Taritsa ǁnâi ? Eliatsa ? Ob ge : ǁÎ tama ta ge , ti ge mî . Kēbo-aotsa ǁnâi satsa ? Ob ge : Hî-î ! ti ge mî .
43001022	O gu ge ge mîǀî bi : Taritsa kha ǁnâi ? Î ge ǃeream-e mā ǁkhā sige go sîga . Tare-ets ra sats ǂûts xa mî ?
43001023	Ob ge ge mî : Tita ge ǃgaroǃhūb ǃnâ ra aoǁnâb di domta : ǃKhūb di daoba ǂhomi du re . Kēbo-aob Jesajab gere mî khami .
43001024	Tsî gu ge sîsabega Farisegu di ge i .
43001025	Tsî gu ge dî bi , tsî ge mîǀî bi : Tare xū-i ǃaromats ǁnâi ra ǁāǁnâ , Xristu tamats ga io , tsî Elia tamats ga io tsî kēbo-ao tamats ga io ?
43001026	Ob ge Johaneba ǃeream gu tsî ge mî : Tita ge ǁgam-i ǀkha ra ǁāǁnâ ; xaweb ge sadu ǁaegu mâ , sadu ǂan tamaba ,
43001027	ǁnāb ge a ǁî , ti khaoǃgâ ǃgoaxaba , ǁharora âb di ǃhâurona ta nî xores xawesa ta anu tamaba .
43001028	Nēn ge Betanis tawa ge ī , Jordanǃāb nauǃani , Johaneb gere ǁāǁnâ ǃkhais tawa .
43001029	ǀGuitsēb ge Johaneba Jesuba ǁîb ǃoa mûǃgoaxa tsî ge mî : Mû , nēb ge a Elob ǁKhao , ǃhūbaib di ǁoreba ra ūbēba !
43001030	Nēb ge a ǁnāb , ǁîb xa ta gere mîba : Ti khaoǃgâb ge khoeba ǃgoaxa ti aiǃâ ge hâ iba , tita xab ge ǂguro i amaga .
43001031	Tsî ta ge ǂan bi tama ge hâ i ; xawe Israelab nî ǂhaisabaga ta ge tita ge hā , ǁgam-i ǀkha ra ǁāǁnâse .
43001032	Tsîb ge Johaneba ǃkhō-am tsî ge mî : Gagaba ta ge ge mû , ǂnabu-i axaseb ge ǀhomma xu ǁgôaxa tsî ǁîb ai a hā ǃkhaisa .
43001033	Tsî ta ge ǂan bi tama ge hâ i , xawe tita ge sîb ǁgam-i ǀkha ta nî ǁāǁnâse , ǁnāb ge tita ǃoa ge mî : Gagab ǁgôaxa tsî ǁîb ai hâsets ge mûb , ǁnāb ge ǃAnu Gagab ǀkha ra ǁāǁnâba .
43001034	Tsî ta ge ǁîsa ge mû , tsî ta ge gere ǃkhō-am nēb a Elob Ôa , ti .
43001035	ǀGuitsēb ge Johaneba ǁkhawa ge mâ i , ǀgamkha ǁîb ǁkhāǁkhāsabegu dikha ǀkha .
43001036	Tsî Jesubab ge gaub a hîa mûo , ob ge ge mî : Mû nēb ge Elob ǁKhaoba !
43001037	Tsî ǀgam ǁkhāǁkhāsabekha ge ǁîb ra ǃhoa ǀgausa ǁnâu , o kha ge Jesuba ge sao .
43001038	Tsî Jesub ge ǂnan , tsî ǁîkha ra sao bi ǃkhaisa mûo , ob ge ǁîkha ǃoa ge mî : Tare-e kho ra ôa ? O kha ge ǁîb ǃoa ge mî : Rabitse ( ǁkhāǁkhā-aotse , ti ra ǂnûiǃkhunihe mîs ge nēsa ) , mapats ǁan hâ ?
43001039	Ob ge ge mîǀî kha : Hā î kho mû . O kha ge sī , tsî mapab ǁan hâ ǃkhaisa ge mû , tsî ǁnā tsēs ai ǁîb tawa ge hâ . Tsîb ge disiǁî nî ī ira ge i .
43001040	Andreab , Simon Petrub di ǃgâsab ge ǁnā ǀgamkha di ǀgui ge i , nēna Johaneb xa ǁnâu tsî Jesuba ge saokha .
43001041	ǁÎb ge ǂgurosa Simonni , ǁîb di ǃgâsab ǂûba hō tsî ge mîǀî bi : Mesiaba ge ge go hō . ( Xristub ti ra ǂnûiǃkhuniheba ) .
43001042	Tsîb ge Jesub tawa ge ūsī bi . Tsî Jesub ge kōǀî bi tsî ge mî : Simon , Jonab ôats ge satsa ; Kefab , tits ge nîra ǂgaihe . ( ǃHaob ti ra ǂnûiǃkhunihesa ) .
43001043	ǀGuitsēb ge Jesuba Galileab ǃoa ge ǃgû ǂgao . Tsî ǁnāǃnubaib ge Filipuba ge hō . Jesub ge ge mîǀî bi : Tita sao !
43001044	Tsîb ge Filipuba Betsaidas , Andreab tsî Petrub tsîkha ǃās di ge i .
43001045	Filipub ge Natanaela hō tsî ge mîǀî bi : ǁNāb , Moseb ge ǁîb xa ǂhanub ǃnâ xoab tsî kēbo-aogu on ge ǁîb xa xoaba ge go hō , Jesub , Joseb ôab , Nasareǁîba .
43001046	Ob ge Natanaela ǁîb ǃoa ge mî : Mâ ǃgâi xū-e kha Nasaretsa xu a ǀkhī ǁkhā ? Ob ge Filipuba ge mîǀî bi : Hā î mû !
43001047	Tsî Jesub ge Natanaeli ǁîb ǃoa ra hāsa a mûo , ob ge ǁîb xa ge mî : Kō , ama-ai Israelǁîb , gāxaǃnâsi-i hâǃnâ tamaba .
43001048	Ob ge Natanaela ǁîba ge dî : Mapa xuts a ǂan te ? Ob ge Jesuba ǃeream tsî ǁîb ǃoa ge mî : Filipub ǂgai tsi tama hîa , ǀnomahais ǃgaots go hâ i ǃnubai ta ge go mû tsi .
43001049	Ob ge Natanaela ǃeream tsî ge mîǀî bi : Rabitse , sats ge a Elob Ôa , Israeli gao-aots ge satsa !
43001050	Ob ge Jesuba ǃeream tsî ǁîb ǃoa ge mî : ǀNomahais ǃgao ta go mû tsi , ti ta go mîba tsi ǃkhais ǃaromats ra ǂgom ; nēn ǃgâ-ai kai xūnats ge nîra mû .
43001051	Tsîb ge ǁîb ǃoa ge mî : Amase , amase ta ra mîba go : Nēsisa xu go ge ǀhomma ǁkhowa-amsen hâse nîra mû , tsî Elob di ǀhomǃgāga Khoen Ôab ai ǃapa tsî ra ǁgôaxase .
43002001	Tsî ǃnonaǁî tsēs ai i ge ǃgameǁâu-e ge dīhe Kanas tawa Galileab ǃnâ ; tsîs ge Jesub îsa ǁnāpa ge hâ i .
43002002	Tsîb ge Jesub ona ǁîb di ǁkhāǁkhāsabegu ǀkha ǃgameǁâus ǃoa ge ǁkhauhe hâ i .
43002003	Tsî ūn ge hâ i ǂauxûi-i ge toaǀkhā nîo , os ge Jesub îsa ǁîb ǃoa ge mî : ǂAuxûi-en kom ūhâ tamao .
43002004	Ob ge Jesuba ǁîs ǃoa ge mî : Tare-e ta sas ǀkha ǁae hâ , tarase ? Ti iri kom ganupe hā tamao .
43002005	Os ge ǁgûsa ǃgāgu ǃoa ge mî : Mîba gob ga xū-i hoa-e dī re .
43002006	Tsî di ge ǁnāpa ǃnani ǁgamxapade ge mâ i , Jodeǁîn ǃanuǃanusens di ǁnaetiba ǃoa , mâs hoas ǀgam tamas ka io ǃnona nî ī emerga ǃkhōǂgā ǁkhāde .
43002007	Ob ge Jesuba ǁîgu ǃoa ge mî : ǁGamxapade ǁgam-i ǀkha ǀoaǀoa ! O gu ge ǁîde ams kōse ge ǀoaǀoa .
43002008	Ob ge ǁîgu ǃoa ge mî : Nēsi xuri î go ǂûǂhûiǂui-aoba ūsība ! O gu ge ge ūsī .
43002009	Tsî ǂûǂhûiǂui-aob ge ǁgam-i , ǂauxûi kai go-e tsâtsâo , ( ǂan tamab go hâ i mapa xu i hâsa ; xawe ǃgāgu ǁgam-e go xuri gu ge ge ǂan i ) , ob ge ǂûǂhûi-aoba dî-amaoba ǂgai ,
43002010	tsî ǁîb ǃoa ge mî : Mâ khoe-i hoa-i ge aibe ǃgâi ǂauxûi-e ra mā , tsî ākhanun kao , o i ge ǁkhoa tama-e ra māhe ; xawets kom satsa ǃgâi ǂauxûi-e nēsis kōse go sâuo .
43002011	Nē tsoatsoas saodi disab ge Jesuba Kanas Galileab dis tawa ge dī , tsîb ge ǁîb ǂkhaisiba ge ǂhaiǂhai . Tsî gu ge ǁkhāǁkhāsabegu âba ǁîb ǃnâ ge ǂgom .
43002012	Nēs khaoǃgâb ge Kapernaums ǃoa ge ǁgôa , ǁîb ǂûb tsî ǁîb îs tsî ǃgâsagu , tsî ǁkhāǁkhāsabegu âb tsîna , tsî ǀoro tsēde ǁnāpa ge hâ .
43002013	Tsîb ge Jodeǁîn di Pasxakaitsēsa ǀgū ge i , tsîb ge Jesuba Jerusalems ǃoa ge ǃapa .
43002014	Tsîb ge tempeli ǃnâ gomagu tsî gūn tsî ǂnabun tsîna ra ǁamaxūgu tsî mariǂharugu-aogu tsîga ǁnāpa ǂnôase ge hō .
43002015	Ob ge tsurin ǀkha sami-e dībasen , tsî hoaga tempela xu ge doeǁgaǂui , gūn tsî gomagu tsîn ǀkha , tsî mariǂharugu-aogu di marinab ge ge tsoroxū tsî tāgu âgab ge ge ǂhāǃgau ;
43002016	tsîb ge ǂnabuna ra ǁamaxū gu ǃoa ge mî : Nēna nēpa xu ūbē î go tā ti Îb di omma ǁamagu-omse dī .
43002017	O gu ge ǁkhāǁkhāsabegu âba ge ǂâihō : “ Ôasasib sa ommi dib ge tita go hapu ” ti xoahe hâ ǃkhais xa .
43002018	On ge Jodeǁîna ǃeream , tsî ǁîb ǃoa ge mî : Mâ sao-ets ǁnâi sida ra ǁgau , nēnats dī ǁkhā ǃkhaisa ?
43002019	Ob ge Jesuba ǃeream , tsî ǁîn ǃoa ge mî : Nē tempela khôaǁnâ , o ta ge ǃnona tsēdi ǃnâ ǁîba nî omkhâi .
43002020	On ge Jodeǁîna ge mî : Hakadisiǃnaniǀa kurigu ǃnâb kom nē tempela ge omheo , ots satsa ǃnona tsēdi ǃnâ ǁîba nî omkhâi ?
43002021	Xaweb ge ǁîba ǁnāsa ǁîb soros di tempeli xa ge ǃhoa .
43002022	ǁŌ hâna xub ge khâi ǃnubai gu ge ǁkhāǁkhāsabegu âba , nēsab ge mîǀî gu ǃkhais xa ge ǂâi , tsî gu ge xoas tsî Jesub ge mîǀî gu mîs tsîra ge ǂgom .
43002023	Tsî Jerusalems tawab ge Pasxakaitsēs di ǁaeb ai hā , on ge ǂguina ǁîb di ǀons ǃnâ ge ǂgom , dīb gere saoden ge mû amaga .
43002024	Xaweb ge Jesub ǂûba ǁîn ai ge ǂgomǃgâsen tama hâ i , hoanab ge ǂan i amaga ;
43002025	tsî khoe-i nî nau khoe-i xa ǃkhō-amba bisab ge ǂhâba tama hâ i amaga ; ǁî-aitsamab khoe-i ǃnâ hâ-e ge ǂan i xui-ao .
43003001	Tsîb ge khoeba ge hâ i , Farisegu dib , Nikodemub ti ǀon hâb , Jodeǁîn di ǂamkhoeba .
43003002	ǁÎb ge tsuxuba Jesub tawa hā , tsî ǁîb ǃoa ge mî : Rabitse ǂan ge ge a , Eloba xu ge hā ǁkhāǁkhā-aots a ǃkhaisa ; khoe-i xare-i kom nē saodi , sats ra dīde a dī ǁoao , Elob ga ǁî-i ǀkha hâ tama io .
43003003	Ob ge Jesuba ǃeream , tsî ǁîb ǃoa ge mî : Amase , amase ta ra mîba tsi , khoe-i ga ǁkhawa ǃnae tama io , o i ge gaosib Elob diba a mû ǁoa .
43003004	Ob ge Nikodemuba ǁîb ǃoa ge mî : Mati i kha khoe-e , kaira hâǃâ a ǃnae ǁkhā ? Xare i kha ǁkhawa ǁgûs di ǃnāb ǃnâ ǂgâ-oa tsî a ǃnae ǁkhā ?
43003005	Ob ge Jesuba ge ǃeream : Amase , amase ta ra mîba tsi : Khoe-i ga ǁgam-i tsî Gagaba xu ǃnae tama io , o i ge tātsē gaosib Elob dib ǃnâ a ǂgâ ǁoa .
43003006	ǁGansa xu ǃnae hâ-i ge a ǁgan ; tsî Gagaba xu ǃnae hâ-i ge a gaga .
43003007	Tā buru : ǁKhawa du nî ǃnae , ti ta go mîba tsi ǃkhais ǃaroma .
43003008	ǂOab ge ǂgaob ra ǃkhai-i hoa-i ai ra ǃgom , tsîts ge ǀōb âba ra ǁnâu , xawets ge a ǀū , mapa xub ra ǀkhī tsî mâǀîb ra ǃgû ǃkhaisa . ǁNās ǁkhās khami i ge Gagaba xu ǃnae hâ-i hoa-e ī .
43003009	Ob ge Nikodemuba ǃeream , tsî ǁîb ǃoa ge mî : Matin kha ǁnâi nēna a ī ǁkhā ?
43003010	Ob ge Jesuba ǃeream , tsî ǁîb ǃoa ge mî : Israelǁîn di ǁkhāǁkhā-aotsa kha satsa , tsîts nēna ǂan tama hâ ?
43003011	Amase , amase ta ra mîba tsi : Sige ge ǂan ge ana ra ǃhoa tsî mû ge gena ra ǃkhō-am ; tsî du ge sige ǃkhō-amsa ǃkhōǃoa tama hâ .
43003012	ǃHūbaib din xa ta ga mîba du , tsî du ga ǂgom tama io , mati du kha nî ǂgom , ǀhommi din xa ta ga mîba duo ?
43003013	Tsî khoe-i xare-i ge ǀhommi ǃoa ǃapa tama hâ , ǀhomma xu ge ǁgôaxab ǀguib , Khoen Ôab , ǀhommi ǃnâ hâba .
43003014	Tsî Moseb ge ǃgaroǃhūb ǃnâ ǀaoba ǀgapiǀgapi hâ is ǁkhās khamib ge Khoen Ôaba nîra ǀgapiǀgapihe ,
43003015	hoan ǁîb ǃnâ ra ǂgomn nî ǀamo ûiba ūhâse .
43003016	ǁNātikōseb ge Eloba ǃhūbaiba ge ǀnam , ob ge ǁîb di ǀguise ǃnae hâ ǀGôaba ge mā , ǁîb ǃnâ ra ǂgomn hoan kāǁō tidese , xawen nî ǀamo ûiba ūhâse .
43003017	Elob kom ǁîb di ôaba ǃhūbaib ai sî tamao , ǃhūbaibab nî ǀgoraǃgâseo , tsîb kom ǃhūbaib nî ǁîba xu sâuhese ge sî bio .
43003018	ǁÎb ǃnâ kara ǂgom-i ge ǀgoraǃgâhe tide-e ; xawe ǂgom tama ka i-i ge ǀnai ǀgoraǃgâhe hâ-e ǀguise ǃnae hâ ǀGôab Elob dib di ǀons ǃnâ i ǂgom tama amaga .
43003019	Tsî nēs ge ǀgoraǃgâsa , ǃnâb ge ǃhūbaib ai hā , xawen ge khoena ǃkhaenaba ǃnâb xa ǀnam isa , sîsengu ân ge ǂkhaba i xui-ao .
43003020	ǂKhababa ra dī-i hoa-i kom ǃnâba ra ǁkhan-eo , tsî i kom ǃnâb ǃoa hā tamao , ǁî-i sîsengu xa i ǂgōǀauhe tidese .
43003021	Xawe amaba ra dī-i ge ǃnâb ǃoa ra hā-e , î gu ga ǁî-i sîsenga ǂhai ; Elob ǃnâ gu dīhe hâ xui-ao .
43003022	Nēn khaoǃgâb ge Jesuba ǁkhāǁkhāsabegu âb ǀkha Judeaǃhūb tawa ge sī ; ǁnāpab ge ǁîgu ǀkha hâ tsî gere ǁāǁnâ .
43003023	Tsî Johaneb on ge Enons , Salims ǀgūse hâs tawa gere ǁāǁnâ , ǁgamxa ǃkhais ge i amaga . Tsîn ge ǁnāpa sī , tsî ge ǁāǁnâkaisen .
43003024	Ganupeb ge Johaneba ǃkhō-oms ǃnâ aoǂgāhe tama hâ i xui-ao .
43003025	Tsî i ge ǂnoagu-e ge ǀkhī Johaneb ǁkhāǁkhāsabegu tsî Jodeǁîn ǁaegu , ǃanuǃanusens xa .
43003026	On ge Johaneb tawa sī tsî ge mî : Rabitse , ǁnāb , Jordanǃāb nauǃani sats ǀkha go hâ ib , sats go ǁîb xa ǃkhō-ammi , mû , ǁîb ge ra ǁāǁnâ , tsîn ge hoana ǁîb tawa ra sī .
43003027	Ob ge Johaneba ǃeream tsî ge mî : Khoe-i ge xū-i xare-e a ūbasen ǁoa , ǀhomma xu i ga ǁî-e māhe tama io .
43003028	Sadu ǂûdu ge ti ǀhûǀguitimî-aodo : Tita ge Xristu tama ta , tsî ǁîb aiǃâ sîhe hâ ta ti ta gere mî ǃkhaisa .
43003029	ǃGame-aosa ūhâb ge ǃgame-aoba ; tsî ǃgame-aob di khoeb mâ tsî ra ǁnâu bib ge ǃgame-aob di dommi xa kaise ra ǃgâiaǂgao . ǁNātib ge nē ǃgâiaǂgaob tiba go ǀoa .
43003030	ǁÎb ge ǃaruǀîǀgui nî ǀom , xawe tita ge ǃaruǀîǀgui nî ǂkhari .
43003031	ǀGapiseba xu ra ǁgôaxab ge hoan ǂamai hâba ; tsî ǃhūba xu ra ǀkhīb ge a ǃhū , tsî ǃhūb din xa ra ǃhoa . ǀHomma xu ra hāb ge hoan ǂamai hâba .
43003032	Tsîb ge ra ǃkhō-am , mû tsîb ge ǁnâuna ; tsî khoe-i xare-i ge ǃkhō-ams âba ǃkhōǃoa tama hâ .
43003033	ǃKhō-ams âba kara ǃkhōǃoa-i , ǁnā-i ge ra ǀgaiǀgai , Elob a ama-ai ǃkhaisa .
43003034	Elob ge sîb ge Elob mîde ra ǃhoa xui-ao ; tsîb kom Eloba Gagaba ǀnōsib ǀkha mā tamao .
43003035	ǁGûb ge ǀGôaba ǀnam hâ tsîb ge hoana ǁîb ǃomǁae ge mā .
43003036	ǀGôab ǃnâ ra ǂgom-i ge ǀamo ûiba ūhâ-e , xawe ǀgôaba ǁnâuǀnam tama-i ge ûiba mû tide-e , tsîb ge Elob ǁaiba ǁî-i ai ra hâhâ .
43004001	Tsî ǃKhūb ge hōǃâo , Farisegu ge ǁnâu ǃkhaisa , Jesub ge Johaneb ǃgâ-ai ǂguina ǁkhāǁkhāsabedī tsî a ǁāǁnâ ǃkhaisa ,
43004002	( Jesub ge aitsama ǁāǁnâ tama , tsî ǁîb ǁkhāǁkhāsabegu ge ǁîsa ge dī ) ,
43004003	ob ge Judeaba xū tsî ǁkhawa Galileab ǃoa ge ǃgû .
43004004	Tsîb ge Samariab ǃnâ-ū nî ǃkharu .
43004005	Ob ge Samariaǁîn di ǃāros Sixar ti ǀon hâs , Jakob ge ǁîb ôab Joseba mā ǃhanab ǀgūse ǁgoes tawa ge sī .
43004006	Tsîs ge ǁnāpa Jakob di tsausa ge hâ i . Ob ge Jesuba ǃgûs xa ǀhupu hâse tsaus xōǀkhā ge ǂnû ; tsî-i ge ǃnaniǁî ir ge i .
43004007	Os ge Samariaǁî tarasa ge hā , ǁgam-es nî xurise . Ob ge Jesuba ǁîs ǃoa ge mî ; Mā te , î ta ā re !
43004008	Tsî gu ge ǁkhāǁkhāsabegu âba ǃāros ǃoa ge ǃgû hâ i , ǂûna gu nî ǁamase .
43004009	Os ge Samariaǁî tarasa ǁîb ǃoa ge mî : Matits ǁnâi satsa , Jodeǁîts a hîa , tita Samariaǁî tarata ǁgam-e ra ǂgaoǀkhā ? ( Jodeǁîn kom Samariaǁîn ǀkha ǁae-ūgu tamao . )
43004010	Ob ge Jesuba ǃeream tsî ǁîs ǃoa ge mî : Elob hōsas ga ǂano , tsî tarib a ǃkhaisa : Mā te , î ta ā re ! ti ra mîǀî siba , os ga ǁîba ǂgaoǀkhā hâ , tsîb ga ûitsama ǁgam-e mā si hâ .
43004011	Os ge tarasa ǁîb ǃoa ge mî : ǃKhūtse , ǃkhā-ūxū-ets kom ūhâ tamao , tsî tsaus kom a ǃgamo ; mapa xuts ǁnâi ûitsama ǁgam-e ūhâ ?
43004012	Abob Jakob , nē tsausa ge mā dab ǃgâ-aits a kai ? Tsîn ge ǁîb ǂûb , ǁîb di ôan , tsî ǁîb ǀgoan tsîna ǁîs ǃnâ ge ā .
43004013	Ob ge Jesuba ǃeream , tsî ǁîs ǃoa ge mî ; Nē ǁgam-i xa ra ā-i hoa-i ge ǁkhawa nî ǁgâ-e .
43004014	Xawe ǁnā ǁgam-i , tita nî ǁî-e mā-i xa kara ā-i hoa-i ge ǀamose ǁgâ tide-e ; xaweb ge nî ǁnā ǁgam-i , tita nî ǁî-e mā-i , ǁî-i ǃnâ ǁgamxa ǀau kai , ǀamo ûib kōse ra ôa-e .
43004015	Os ge tarasa ǁîb ǃoa ge mî : ǃKhūtse , ǁnā ǁgam-i xa mā te , î ta tā ǁgâ , î ta tā nēpa xuri hāsa ǂhâ .
43004016	Ob ge Jesuba ǁîs ǃoa ge mî : ǃGû î sī sa aoba ǂgai , î hā .
43004017	Os ge tarasa ǃeream tsî ǁîb ǃoa ge mî : Ao-e ta kom ūhâ tamao . Ob ge Jesuba ge mîǀî si : Aio , ǂhanuses go mî : Ao-e ta ūhâ tama .
43004018	Koro aogas ge ūhā i , tsî nēsis ūhâb kom sa ao tamabao . Os ge amaba go ǃhoa .
43004019	Os ge tarasa ǁîb ǃoa ge mî : ǃKhūtse , kēbo-aots a ǃkhaisa ta ge ra mû .
43004020	Sida îgu ge nē ǃhommi ai gere ǀgoreǀî ; o du ge sado , Jerusalems a ǃās , ǁîs tawa nî ǀgoreǀîhesa , ti ra mî .
43004021	Ob ge Jesuba ǁîs ǃoa ge mî ; Tarase , ǂgom te re , iri ge nîra hā , ǁîb ai du ǁGûba nē ǃhommi ais karao , Jerusalems tawas karao ǀgoreǀî tideba .
43004022	Sadu ge ǀū du a-e ra ǀgoreǀî ; xawe da ge sida ǂan tari-e da ra ǀgoreǀîsa ; ǃgâiǃōsib Jodeǁîna xu ra hā xui-ao .
43004023	Xaweb ge ira nîra hā , tsîb ǀnai nēsi hâ , on ge ama-ai ǀgoreǀî-aona ǁGûba Gagab tsî amab tsîkha ǃnâ nîra ǀgoreǀî ; ǁGûb nēti ra ǀgoreǀî bina ra ôa xui-ao .
43004024	Elob ge a Gaga ; tsî ǁîba ra ǀgoreǀîn ge Gagab tsî amab tsîkha ǃnâ nî ǀgoreǀî bi .
43004025	Os ge tarasa ǁîb ǀoa ge mî : ǂAn ta a Mesiab ( Xristub ti ra ǂgaiheb ) nîra hā ǃkhaisa . ǁÎb ga hāo , ob ge hoana nîra ǂhôa da .
43004026	Ob ge Jesuba ǁîs ǃoa ge mî : Tita ge ǁî ta sas ǀkha ra ǃhoa ta .
43004027	ǃNubai gu ge ǁkhāǁkhāsabegu âba hā , tsî ge buru , tara-i ǀkhab ra ǃhoa ǃkhais xa ; xaweb ge ǀguib xaweba : Tare-ets ra dî ? Tare-ets ra ǁîs ǀkha ǃhoa ? ti mîtsâ tama ge i .
43004028	Os ge tarasa ǁîs di xapasa xū , tsî ǃās ǃoa ǃgû , tsî khoen ǃoa ge mî :
43004029	Sī î du khoeba mû , dī ta geren hoana go mîba teba , iseb ǀnîsi Xristu tamasa .
43004030	On ge ǃārosa xu ǂoa , tsî ǁîb tawa ge sī .
43004031	ǁÎn ra ǂoa hîa gu ge ǁkhāǁkhāsabega ǁîba ǁkhau tsî : Rabitse , ǂû re ! ti ge mî .
43004032	Ob ge ge mîǀî gu : Tita ge ǂû ta ra ǂû-e ūhâ , sago a ǀū-e .
43004033	O gu ge ǁkhāǁkhāsabega ge mîǀîgu : Khoe-e kha ǂûxū-e go hā-ūba bi ?
43004034	Ob ge Jesuba ǁîgu ǃoa ge mî : Nēs ge ti ǂûsa , sî te geb di ǂâisa ta nî dī , tsî ǁîb di sîsenna ta nî dītoasa .
43004035	Ganupe haka ǁkhâgu , os nî ǃgaosa hā , ti mî tama du hâ ? Mû , tita ra mîba du : ǃGapakhâi , î ǃhanaga kōǀî , ǀnai gu kom go ǃurio , ǃgaohe gu nîse .
43004036	ǀNaib ge ǃgao raba amǃnâ-e ra hō , tsî ǂûna ǀamo ûib ǃoa ra ǀhaoǀhaobasen , hoakha , tsoro rab tsî ǃgao rab tsîkha nî ǃgâiaǂgaose .
43004037	Nēs ǃnâ i ge ǁnā ǂkhoamî-e ama : Nēb ge ra tsoro tsî naub ge ra ǃgao .
43004038	Tita ge sago ge sî , sago sîsen tama hâ-e go nî ǃgaose ; naugu ge ǁî-e gere sîsen , o go ge sago ǁîgu di sîsenni ǃnâ ge ǂgâ .
43004039	Tsî ǂguin ǁnā Samariaǁî ǃāros din ge ǁîb ǃnâ ge ǂgom , taras di mîs ǃaroma : Dī ta geren hoanab go mîba te , ti ra ǃkhō-amsa .
43004040	Tsî Samariaǁîn ge ǁîb tawa sīo , on ge ge ǀkhoma bi , ǁîn ǀkhab nî hâsa ; ob ge ǀgam tsēra ǁnāpa ge hâ .
43004041	On ge naun ǃgâ-ai ǂguina ǁîb di mîs ǃaroma ge ǂgom ,
43004042	tsî taras ǃoa ge mî : Sa mîs ǀguis ǃaroma da nēsi ǂgom tama hâ , ǁî-aitsama da kom ǁnâu tsî go mûǂano , nēb a amase Xristu ǃkhaisa , ǃhūbaib di ǃGâiǃōdī-aoba .
43004043	Tsî ǀgam tsēra khaoǃgâb ge ǁnāpa xu bē , tsî Galileab ǃoa ge ǃgû .
43004044	Jesub ǂûb ge ǃkhō-am xui-ao , kēbo-ao-i ǁgûxan ǃhūb ǃnâ ǃgôahe tama hâ ǃkhaisa .
43004045	Tsî Galileab tawab ge sī , on ge Galileaǁîna ge ǃkhōǃoa bi , Jerusalems tawab gere kaitsēs ai dīn hoana ge mûna ; ǁîn on ge kaitsēs ai sī hâ i xui-ao .
43004046	Tsîb ge Jesuba ǁkhawa Kanas Galileab dis tawa ge sī , ǁîs ǃnâb ge ǁgam-e ǂauxûi kaisa . Tsîb ge Kapernaums tawa ǂanǂansa gao-aob ǃgāb , ǁîb di ôab ǀaesen hâba , ge hâ i .
43004047	Nēb ge ǁnâuo , Jesub ge Judeaba xu Galileab ǃoa hā ǀkhaisa , ob ge ǁîb tawa sī , tsî ge ǀkhoma bi , ǁgôa tsîb nî ǁîb di ôaba ǂgauǂgausa , ǁōǁga raseb ge ǁgoe i xui-ao .
43004048	Ob ge Jesuba ǁîb ǃoa ge mî : Saodi tsî buruxan tsîna du ga mû tama io , o du ge tātse ǂgom tide .
43004049	Ob ge gao-aob ǃgāba ǁîb ǃoa ge mî : ǃKhūtse , ǁgôa re , ti ôab ǁō tama hîa .
43004050	Ob ge Jesuba ge mîǀî bi : ǃGû , sa ôab ge go ûi . Ob ge khoeba Jesub go mîǀî bi mîsa ǂgom , tsî ge ǃgû .
43004051	Tsî ǀnai ǁgôab ra hîa gu ge ǃgāgu âba ǃoa bi , tsî ǂhôa bi tsî ge mî : Sa ôab ge go ûi .
43004052	Ob ge ǁîga iri , ǁîb aib go ǃgâise tsâba ge dîǃā ; o gu ge ǁîb ǃoa ge mî : ǁAri hûǁî iri ais ge ǁkhaisa go xū bi .
43004053	Ob ge ǁgûba ge mûǂan , ǁkhā iri a ǃkhaisa , ǁîb aib ge Jesuba ǁîb ǃoa : Sa ôab ge go ûi , ti a mîba . Ob ge ǁîb ǂûb tsî ommi âb hoaragaba ge ǂgom .
43004054	Nēs ge ǀgamǁî saos , Jesub ge dīsa , Judeaba xub ge Galileab ǃoa hā ǃnubai .
43005001	Nēn khaoǃgâ i ge Jodeǁîn di kaitsē ge i , tsîb ge Jesuba Jerusalems ǃoa ge ǃapa .
43005002	Tsî i ge Jerusalems ǃnâ Gūdao-ammi tawa khōsenǁgam-e ge hâ i , Hebreǁîgowab ǃnâ Betesda , ti ra ǂgaihe-e , koro hâǃnâ-omga ūhâ-e .
43005003	ǁÎgu ǃnân ge kaise ǂgui ǀaesen hân , ǂgīn , ǃhoran tsî ǃhom hân tsîna gere ǁgoe , ǁgam-i di gongonhesa gere ǃâuna .
43005004	ǀHomǃgā-i ge ǃkharaga ǁaegu ai khōsenǁgam-i ai ǁgôaxa tsî ǁgam-e gere gongon xui-ao . ǂGuro ra ǁgam-i di gongonhes khaoǃgâ ǂgâ-i , ǁnā-i ge gere ǂgau , mâ ǀaesenai-i ǀgui-e i ga ūhâ xawe .
43005005	Tsîb ge ǁnāpa ǂanǂansa khoeba ge hâ i , ǃnonadisiǁkhaisaǀa kuriga ge ǀaesen ǁgoe iba .
43005006	Tsî Jesub ge ǁîba mûǁgoe , tsî ge ǂan ǀnaib ge ǂomxase ǀaesen ǁgoe i ǃkhaisa , ob ge ǁîb ǃoa ge mî : ǂUru ǂgaots ra ?
43005007	Ob ge ǀaesen hâba ge ǃeream bi : ǃKhūtse , ǁgam-i ra gongonhe ǃnubai nî tita khōsenǁgam-i ǃnâ ǂgā khoe-e ta kom ūhâ tamao ; o i kom , tita ǃgûgaru hîa , ǀnî-e ti aiǃâ ra ǁgôao !
43005008	Ob ge Jesuba ǁîb ǃoa ge mî : Khâi , kharob âtsa ū , î ǃgû !
43005009	Ob ge khoeba ǁnātimîsi ǂgau , tsî kharob âba ū , tsî ge ǃgû . ǁNāb ge sâtsē ge i .
43005010	On ge Jodeǁîna ǂgauǂgauhe gob ǃoa ge mî : Sâtsēs kom , kharoba tanisats kom mā-amhe tamao .
43005011	Ob ge ǁîn ǃoa ge mî : ǂGauǂgau te gob ge : Kharob âtsa ū , î ǃgû , ti go mîǀî te .
43005012	On ge ge dî bi : Tariba kha ǁnā khoeb , sats ǃoa : Kharob âtsa ū , î ǃgû , ti go mîba ?
43005013	Xaweb ge ǂgauǂgauhe goba , tarib a ǃkhaisa ge ǀū i ; Jesub ge ūbēsen amaga ; ǁnāpan ge ǂgui khoena hâ i xui-ao .
43005014	Nēn khaoǃgâb ge Jesuba tempeli ǃnâ hō bi , tsî ǁîb ǃoa ge mî : Kō , ǂuruts go ; ǃaruǀî tā ǁore , î-i tā ǁnā-i ǃgâ-ai tsû xū-e hāǂam tsi .
43005015	Ob ge khoeba ǃgû , tsî Jodeǁîna sī ge ǂhôa , Jesub a ǃkhaisa , ǁîba go ǂgauǂgauba .
43005016	ǁNā-amagan ge Jodeǁîna Jesuba ge ǃgôaǃgon , tsî matin nî ǃgam bisa ge ôa-am , sâtsēs aib ge ǁîsa dī xui-ao .
43005017	Ob ge Jesuba ǁîna ge ǃeream : Ti îb ge nēsis kōse ra sîsen , o ta ge tita ona ra sîsen .
43005018	ǁNā-amagan ge Jodeǁîna ǁnās ǃgâ-ai , matin nî ǃgam bisa ge ôa-am , sâtsēsab go khôas ǀguis ǃaroma tama i , tsîb ge ǁkhāti Eloba ǁîb Îb ase go ǂgai , tsî ǁî-aitsamab Elob ǀkha ǀguiti-īse go dīsen .
43005019	Ob ge Jesuba ǃeream , tsî ǁîn ǃoa ge mî : Amase , amase ta ra mîba du : ǀGôab ge ǁîba xu aitsama xū-i xare-e a dī ǁoa , ǁgûb ra dīseb ra mû-i ǀgui-e ; ǁîb ra dī-eb ǀgôab ona ra dī xui-ao .
43005020	ǁGûb ǀgôaba a ǀnam xui-ao , tsîb ge ǁîb ǂûb ra dīn hoana ra ǁgau bi ; tsîb ge nēn ǃgâ-ai kai sîsenga nî ǁgau bi , sadu nî burus kōse .
43005021	ǁGûb ǁō hâna ǂkhaiǂkhai tsî ra ûi-ûis ǁkhās khamib ge ǀgôab ona ǂgaob ra-i hoa-e ra ûi-ûi .
43005022	ǁGûb ge khoe-i xare-e ǀgoraǃgâs tsîna hî tamaba , tsîb ge ǀgoraǃgâs hoasa ǀgôaba ge mā ,
43005023	hoan nî ǀgôaba ǃgôase , ǁgûban ra ǃgôas ǁkhās khami . ǀGôaba ǃgôa tama-i ge ǁgûb , ǁîba ge sîba ǃgôa tama-e .
43005024	Amase , amase ta ra mîba du : Ti mîsa ǁnâu tsî tita ge sîb ǃnâ ra ǂgom-i , ǁnā-i ge ǀamo ûiba ūhâ , tsî ǀgoraǃgâs ǃnâ sī tide , xawe i ge ǁōba xu ûib ǃoa nî ǃgâu .
43005025	Amase , amase ta ra mîba du : Iri ge nîra hā , tsîb ǀnai nēsi hâ , on ge ǁō hâna Elob Ôab di domma nîra ǁnâu ; tsî ǁnâu bi ran , ǁnān ge nîra ûi .
43005026	ǁGûb aitsama ǁîb ǃnâ ûiba ūhâs ǁkhās khamib ge ǁkhāti ǀGôaba ge mā , ûibab nî aitsama ǁîb ǃnâ ūhā ǃkhaisa ;
43005027	tsîb ge ǁîba ǀgaiba ge mā , ǀgoraǃgâsab nî dīse , Khoen Oab a xui-ao .
43005028	Tā buru ǁîs ǃaroma ; iri ge nîra hā xuige , ǁîb ain ǀhobadi ǃnâ hân hoana ǁîb di domma nîra ǁnâuba ,
43005029	tsîn nîra ǀkhī , ǃgâina gere dīna ûib di khâis ǃoa , tsî ǂkhabana gere dîna ǀgoraǃgâs di khâis ǃoa .
43005030	Tita ge tita ǂû ta xu xū-e a dī ǁoa . ǁNâu ta ra khami ta ra ǀgoraǃgâs ge a ǂhanu , ti ǂâisa ta ôa tama , tsî ta Abob , tita ge sîb di ǂâisa ra ôa xui-ao .
43005031	Tita xa ta ga aitsama ǃkhō-amo , os ge ti ǃkhō-amsa ama tama hâ .
43005032	Xaweb ge ǀnîba hâ , tita xa ra ǃkhō-amma ; tsî ta ge a ǂan tita xab ra ǃkhō-am ǃkhō-ams a ama ǃkhaisa .
43005033	Sadu ge Johaneb ǃoa sadu di sîsabega ge sî , tsîb ge amaba ge ǃkhō-am .
43005034	Xawe ta ge tita khoe-i di ǃkhō-amsa ǃkhōǃoa tama hâ ; tsî nēna ta ra mî , ǃgâiǃō kai du nîse .
43005035	ǁÎb ge khau tsî ra ǃnâ ǃamamǀae ge i ; o du ge ǃnubu ǁaeroba ǁîb di ǃnâb ǃnâ ǃgâiǃgâisen ǂgao hâ i .
43005036	Xawe ta ge tita Johaneb di-i xa kai ǃkhō-am-e ūhâ , ǁnā sîsengu , ǁGûb ge tita māgu , ǀamǀam gu ta nîsa , ǁnā sîsengu , dī ta ra gu kom tita xa ra ǃkhō-amo , ǁGûb ge tita sî ǃkhaisa .
43005037	Tsî tita ge sî ǁGûb ge ǁkhāti tita xa ge ǃkhō-am ; sadu ge tātsē ǁîb di domma ǁnâu tama , tsî ǁîb di ība mû tama hâ .
43005038	Tsî du ge ǁîb mîsa , sadu ǃnâs nî hâhâse ūhâ tama hâ , ǁîb ge sîba du ǂgom tama hâ amaga .
43005039	Sadu ge xoas ǃnâ ra ôa , ǁîs ǃnâ du ǀamo ûiba ūhâ , ti du ǂâi hâ xui-ao ; tsî ǁîs kom tita xa ra ǃkhō-amsao .
43005040	Tsî du ge tita ǃoa hā ǂgao tama hâ , ûiba du nî ūhâse .
43005041	Khoena xu ta ge tita ǃgôa-e ūǃoa tama hâ .
43005042	Xawe ta ge sado a ǂan , Elob ǀnamma du sadu ǃnâ ūhâ tama hâ ǃkhaisa .
43005043	Tita ge ti îb di ǀons ǃnâ ge hā , tsî du ge ǃkhōǃoa te tama hâ . ǀKharab ga ǁîb ǀons ǂûs ǃnâ hāo , o du nî ǃkhōǃoa bi .
43005044	Mati du kha a ǂgom ǁkhā , sadu ǃnâ ǃgôa-e ra ūǃoabagu do , tsî Elob ǀguiba xu hâ ǃgôaba ôa tama do ?
43005045	Tā ǂâi , Abob tawa ta nî sado ǀanaǃgâ ǃkhaisa . ǀGuib ge hâ , sado ra ǀanaǃgâba : Moseb , ǁîb ai du ge mûmâinǃgâba .
43005046	Moseba du ga ǂgomo , o du ga tita ona ǂgom hâ ; ǁîb tita xa xoa hâ amaga .
43005047	Xawe ǁîb di xoade du ga ǂgom tama io , mati du kha ti mîde nî ǂgom ?
43006001	ǁNās khaoǃgâb ge Jesuba Galileahurirob , Tiberias tawa hâb nauǃani ge ǃgâu .
43006002	Tsîs ge kai ǂnubisa ǁîba ge sao , ǀaesen hân tawab ra dī saoden ge mû xui-ao .
43006003	Ob ge Jesuba ǃhommi ai ǃapa , tsî ǁnāpa ǁkhāǁkhāsabegu âb ǀkha ge ǂnû .
43006004	Tsîb ge Pasxab , Jodeǁîn di kaitsēsa ge ǀgū i .
43006005	ǃNubaib ge Jesuba ǃgapakhâi tsî ge mû , kai ǂnubis ǁîb ǃoa ra hāsa ; ob ge Filipub ǃoa ge mî : Mapa ge nî perena ǁama , nēn nî ǂûga ?
43006006	Tsîb ge nēsa ǃâitsâ bi rase ge mî ; ǁîb kom ge ǂan io , tare-eb nî dīsao .
43006007	Ob ge Filipuba ge ǃeream bi : ǀGamkaidisi denargu di pere-i kom ǁîna ǂâuba tideo , mâ-i hoa-i ân ga ǂkhari ǃâro-e hō xawe o , ti .
43006008	Ob ge ǁkhāǁkhāsabegu âb di ǀguib , Andreab , Simon Petrub di ǃgâsaba ǁîb ǃoa ge mî :
43006009	Axarob ge nēpa hâ , koro gerstperes tsî ǀgam ǁaukha tsîna ūhâba , xawe tarena ǁîna nētikō ǂgui ǂnubis ǃnâ ?
43006010	Ob ge Jesuba ge mî : An khoena ǂnû ! Tsîs ge ǁnā ǃkhaisa ǀgâxa ge i . ǃNubai gu ge koroǀoadisi nî ī khoega ge ǂnû .
43006011	Ob ge Jesuba perega ū , tsî gangan , tsî ǁîga ǁkhāǁkhāsabega ge mā , tsî ǁkhāǁkhāsabegu ge ǂnû gona ge mā ; ǁnās ǁkhās xase ǁaun tsîn xa , ǂgaon ge hâ is kōse .
43006012	Tsî ǁân geo , ob ge ǁkhāǁkhāsabegu âb ǃoa ge mî : ǃGau go ǃârona ǀhaoǀhao , î-i tā xū-i xare-e kā .
43006013	O gu ge ǀhaoǀhao , tsî disiǀgamǀa ǀharudi ǀoaba ǃâron xa ge ǀoaǀoa , ǁnā koro gerstperegu xa gu ge ǂûǃgau hâ in xa .
43006014	Tsî khoen ge Jesub go dī saosa mûo , on ge ge mî : Nēb ge amase ǁnā kēbo-aob , ǃhūbaib ai nîra hāba .
43006015	Tsî Jesub ge ǂan io , hā tsîn nî ǃkhō bi ǃkhaisa , gao-aodī bin nîse , ob ge ǁkhawa ǃhommi ǃoa ge ǂgō , ǁîb ǀguiba ǀguri .
43006016	Tsî ǃui-i ge , o gu ge ǁîb di ǁkhāǁkhāsabega hurirob ǁga ge ǁgôa .
43006017	Tsî ǂgaus ǃnâ ǂgâ tsî gu ge hurirob nauǃani Kapernaums ǃoa ge ǃgâu . Tsî i ge ǀnai ǃkhae ge i , tsîb ge Jesuba ganupe ǁîgu tawa hā tama ge hâ i .
43006018	Tsîb ge huriroba kai ǂoa-i xa ge khâi ,
43006019	Tsî koro nî ī ǃnani nî ī kilometerde gu ge ǃgâu hâ i ǃnubai gu ge Jesuba , hurirob aib garu , tsî ǂgausab ra ǀgū hîa ge mû ; o gu ge ge ǃao .
43006020	Ob ge ǁîgu ǃoa ge mî : Tita komo , tā ǃao !
43006021	ǃNubai gu ge ǁîba ǂgaus ǃnâ ge ūǂgâxa ǂgao ; os ge ǂgausa ǃhaese garuǀî gu ge i ǃhūb tawa ge sī .
43006022	Tsî ǀguitsēs ge ǂnubis , hurirob ammi ai mâsa ge mû , ǀnî ǂgau-i ǁnāpa a ǀkhai ǃkhaisa , ǁkhāǁkhāsabegu go hâǃnâ hâ is ǀguis , tsî Jesub go ǁîb di ǁkhāǁkhāsabegu ǀkha ǂgâ tama i , tsî gu go ǀguri ī ǃkhaisa ;
43006023	xawe di ge ǀnî ǂgaude Tiberiasa xu , ǁnā ǃkhais ǁîs tawa gu ge ǃKhūb ra gangan hîa pereǂûs ǀgūse ge hā .
43006024	Tsî ǂnubis ge mû , Jesub tsî ǁîb di ǁkhāǁkhāsabegu tsîgu ǁnāpa ǀkhai ǃkhaisa , on ge ǁîn ona ǂgaudi ǃnâ ǂgâ tsî Kapernaums tawa ge sī , Jesuba ra ôase .
43006025	Tsî hurirob nauǃanin ge hō bio , on ge ǁîb ǃoa ge mî : Rabitse , mâ ǁaets go nēpa hā ?
43006026	Ob ge Jesuba ǁîna ǃeream tsî ge mî : Amase , amase ta ra mîba du , saode du ge mûs ǃaroma tama i tsî peren xa ǂû tsî du go ǁâ ǃkhais ǃaroma du ra ôa te .
43006027	Tā kā ra ǂû-i ǃaroma sîsen , î du ǁnā ǂû-i , ǀamo ûib kōse ra hâhâ-i Khoen Ôab nîra mā du-i ǃaroma sîsen ; ǁîbab ǁGûb Eloba ǀgaiǀgai hâ xuige .
43006028	On ge ǁîb ǃoa ge mî : Tare-e da nî dī , o da Elob di sîsenga nî sîsen ?
43006029	Ob ge Jesuba ǃeream , tsî ǁîn ǃoa ge mî : Nēb ge Elob di sîsenna , ǁîba ge sîb ǃnâ du nî ǂgom ti .
43006030	On ge ǁîb ǃoa ge mî : Mâ sao-ets kha ra dī , mû tsî da nî satsa ǂgomse ? Tare-ets ra sîsen ?
43006031	Sada îgu ge ǃgaroǃhūb ǃnâ manaba gere ǂû , xoamâihe hâ khami : “ ǀHomma xub ge ǁîna pere-i xa ge ǂûmā . ”
43006032	Ob ge Jesuba ǁîna ǃoa ge mî : Amase , amase ta ra mîba du : Mose tamab ge ǁnāb , ǀhommi pereba ge sado māba , xaweb ge a ti Î , sado ama-ai ǀhommi pereba ra māba .
43006033	Nēb ge Elob di pereb , ǀhomma xu ge ǁgôaxab , tsî ǃhūbaiba ûiba ra māba xui-ao .
43006034	On ge ǁîb ǃoa ge mî : ǃKhūtse hugaǀgui nē pereb xa mā da .
43006035	Ob ge Jesuba ǁîn ǃoa ge mî ; Tita ge ûib di pereta . Tita ǃoa ra hā-i ge tātsē ǃâ tide-e , tsî tita ǃnâ ra ǂgom-i ge tātsē ǁgâ tide-e .
43006036	Tsî ta ge go mîba du , mû te du ge ǃkhaisa , xawe du ǂgom tama .
43006037	ǁGûb ra tita mā-i hoa-i ge tita ǃoa ra hā-e ; tsî tita ǃoa ra hā-e ta ǂhāǂui tide .
43006038	ǀHomma xu ta ge ǁgôaxa xui-ao , ti ǂâisa ta nî dīse tama , xawe tita ge sîb di ǂaisa ta nî dīse .
43006039	Tsî nēs ge tita ge sî ǁGûb di ǂâisa , ǁîb ge tita mān hoan xa ta ǀgui-i xare-e kā kai tide ǃkhaisa , tsî ta nî ǁî-e ǀuni tsēs ai ǂkhaiǂkhai ǃkhaisa .
43006040	Tsî nēs ge ǂâis tita ge sîb disa , ǀgôaba ra ǃgapaǀî-i , tsî ǁîb ǃnâ ra ǂgom-i hoa-i nî ǀamo ûiba ūhâ ǃkhaisa ; tsî ta ge tita ǁî-e nî ǂkhaiǂkhai ǀuni tsēs ai .
43006041	On ge Jodeǁîna ǁîb ǂama ge ǀara : Tita ge ûib di pereta , ǀhomma xu ge ǁgôaxa ta , tib goro mî ǃkhais ǃaroma .
43006042	On ge ge mî : Jesub , Joseb ôa tamaba kha nēb , ǁîb ǁgûb tsî ǁgûs tsîra da a ǂanna ? Matib ǁnâi : ǀHomma xu ta ge ǁgôaxa , ti ra mî ?
43006043	Ob ge Jesuba ǃeream , tsî ǁîn ǃoa ge mî : Tā sadu ǃnâ ǀara .
43006044	Khoe-i xare-i ge tita ǁga a hā ǁoa , ǁGûb tita ge sîb ga ǁî-e tita tawa ǂgaihā tama io ; tsî ta ge tita ǁî-e nîra ǂkhaiǂkhai ǀuni tsēs ai .
43006045	Kēbo-aogu ǃnâ xoamâihe hâ : Tsîn ge hoana Elob xa ǁkhāǁkhāhe hâse nî hā . Mâ-i hoa-i , ǁGûb xa ǁnâu tsî ra ǁkhāǁkhāsen-i ge tita ǃoa ra hā .
43006046	ǁNāti tamas : Khoe-i ga ǁGûba mû hâs , ǁnāb , Eloba xu hâb ǀguib kom ǁGûba ge mûo .
43006047	Amase , amase ta ra mîba du : ǂGom ra-i hoa-i ge ǀamo ûiba ūhâ .
43006048	Tita ge ûib di pereta .
43006049	Sadu îgu ge ǃgaroǃhūb ǃnâ manaba gere ǂû , xawe gu ge ge ǁō .
43006050	Nēb ge pereb , ǀhomma xu ra ǁgôaxaba , ǁîb xa ga ǂû khoe-i ǁō tidese .
43006051	Tita ge ûitsama pereta , ǀhomma xu ge ǁgôaxa ta . Nē pereb xa kara ǂû khoe-i ge ǀamosib kōse nîra ûi-e . Tsî pereb , tita nî māb ge ti ǁgans , ǃhūbaib di ûib ǃaroma ta nîra māsa .
43006052	On ge Jodeǁîna ǂnoagu tsî ge mî : Matib kha nēba sada ǁîb di ǁgansa a ǂûmā ǁkhā ?
43006053	Ob ge Jesuba ǁîn ǃoa ge mî : Amase , amase ta ra mîba du : Khoen Ôab di ǁgansa du ga ǂû tama io , tsî ǁîb ǀaoba du ga ā tama io , o du kom sadu ǃnâ ûi-e ūhâ tamao .
43006054	Ti ǁgansa ra ǂû-i , tsî ti ǀaoba ra ā-i , ǁnā-i ge ǀamo ûiba ūhâ tsî ta ge ǁî-e nîra ǂkhaiǂkhai ǀuni tsēs ai .
43006055	Ti ǁgans a ama-ai ǂû , tsî ti ǀaob a ama-ai āxū xui-ao .
43006056	Ti ǁgansa ra ǂû-i , tsî ti ǀaoba ra ā-i ge tita ǃnâ ra hâ-e , tsî tita ge ǁî-i ǃnâ ra hâ .
43006057	Ûitsama ǁGûb ge tita sî , tsî ta ǁGûba xu ra ûis ǁkhās khami i ge ǁkhāti tita ra ǂû-e tita xu nîra ûi .
43006058	Nēb ge pereb , ǀhomma xu ge ǁgôaxaba , sadu îgu ge manaba ǂû tsî gere ǁō khami ī tamaba . Nē pereb xa kara ǂû-i kom ǀamosib kōse nîra ûi-eo .
43006059	Nēnab ge Kapernaums tawa ge mî , sinagogeb ǃnâ ra ǁkhāǁkhāǃâ .
43006060	Tsî ǂguin ǁîb ǁkhāǁkhāsaben din ge ǁnâuo , on ge ge mî : Ama ǁgonǁgonǂgaosa mî-i ge nē-e ; tari-e ǁî-e a ǁnâu ǁkhā ?
43006061	Tsî Jesub ge ǁîb ǃnâ ǂan , ǁîb di ǁkhāǁkhāsaben ǁîs ǃaroma ra ǀara ǃkhaisa , ob ge ǁîn ǃoa ge mî : ǁGonǁgonǂgao dus ra nēsa ?
43006062	Mati i kha nî ī , Khoen Ôaba du ga aibeb ge hâ i ǃkhais ǃoa ra ǃapase mûo ?
43006063	Gagab ge ûi-ûi raba , ǁgans ge harebe tama hâ . Mîdi , sadu ǃoa ta go ǃhoadi ge gaga tsî a ûi .
43006064	Xawe ǀnîn ge sadu ǃnâ hâ ǂgom tamana . Tsoatsoasa xub kom Jesuba ge ǂan io , mân a ǃkhaisa , ǂgom tidena , tsî mâb a ǃkhaisa ǁîba nî ǀapexūba .
43006065	Ob ge ge mî : ǁNā-amaga ta ge ge mîba du : Khoe-i xare-i ge tita ǃoa a hā ǁoa , ǁGûba xu i ga ǁnāsa māhe tama io .
43006066	ǁNā ǁaeba xun ge ǂguin ǁîb ǁkhāǁkhāsaben dina oa , tsî ǃaruǀî ǁîb ǀkha ǃgû tama ge i .
43006067	Ob ge Jesuba disiǀgamǀagu ǃoa ge mî : Tsî sago ona ra ǃgûbē ǂgao ?
43006068	Ob ge Simon Petruba ǁîba ge ǃeream : ǃKhūtse , tari-i ǃoa ge kha nî ǃgû ? Sats kom mîdi ǀamo ûib dide ūhâo .
43006069	Tsî ge kom sige ǂgom tsî ge mûǂano , Xristu , ûitsama Elob di Ôats a ǃkhaisa .
43006070	Ob ge Jesuba ǁîga ge ǃeream : Disiǀgamǀase ta kha sago ǃkhōǂuibasen tama hâ ? Tsî ǀguib âgo ge a ǁgâua .
43006071	Tsîb ge ǁîsa Judab , Simonni ôab Iskarioǁîb xa ge mî ; ǁîb ge ega ge ǀapexū bi , tsîb ge disiǀgamǀagu di ǀgui ge i .
43007001	Tsîb ge Jesuba nēn khaoǃgâ Galileaba ge ǃgûǃnâ ; Judeabab ge ǃgûǃnâ ǂgao tama ge i , Jodeǁîn ge ǃgam bin nîsa gere ôa-am xui-ao .
43007002	Tsîs ge Jodeǁîn di kaitsēs , ǁhaogu kaitsēs ti ra ǂgaihesa ge ǀgū i .
43007003	O gu ge ǃgâsagu âba ǁîb ǃoa ge mî : Nēpa xu ǃgû , î Judeab tawa sī în ǁkhāǁkhāsaben âtsa ǁkhāti dīts ra sîsenga mû .
43007004	Khoe-i xare-i ge xū-e ǂganǃgâsib ǃnâ dī tama , ǂhaisase i nî ǂansa ǃkhaisa ra ôa-amǃâ . Nēnats ga dīo , ǃhūbaiba ǁnâi aitsama ǂhaiǂhaisenba re .
43007005	ǃGâsagu âb ǂûgu on ge ǁîb ǃnâ ǂgom tama i xui-ao .
43007006	Ob ge Jesuba ǁîgu ǃoa ge mî : Ti ǁaeb ge ganupe hā tama hâ , xawe sago di ǁaeb ge hugaǀgui nēpa hâ .
43007007	ǃHūbaib ge sago a ǁkhan ǁoa ; xaweb ge tita ra ǁkhan , ǁîb di sîsengu a ǂkhaba , ti ta ǁîb xa ra ǃkhō-am xui-ao .
43007008	Sago ǁnâi nē kaitsēs ǃoa ǃgû . Tita ge nē kaitsēs ǃoa ganupe ǃgû tide , ti ǁaeb ganupe hā tama hâ xui-ao .
43007009	Tsî nēna mî tsîb ge Galileab ǃnâ ge hâ .
43007010	Tsî ǃgâsagu âb ge ǃgûbē ǃnubaib ge ǁîb ǂûb ona ge ǃgû , ǂhaisase tama , xawe ǂganǃgâsib ǃnâ .
43007011	On ge Jodeǁîna ǁîba kaitsēs ai ôa , tsî ge mî : Mapab ǁîba hâ ?
43007012	Tsîs ge ǁîb xa ǀhuikhoms kaisa ǁaes ǃnâ ge hâ i . ǀNîn ge : ǃGâi khoeb komo , ti ge mî . On ge nauna : Hî-i , ǁaesab kom ra ǂgaeǂhapuo , ti ge mî .
43007013	Xawe i ge khoe-i xare-e ǁîb xa ǁkhoaǂgaose ǃhoatsâ tama ge i , Jodeǁîna ǃao tsî .
43007014	Tsî ǀnai i ge kaitsēgu ǁaegu i , ǃnubaib ge Jesuba tempeli ǃoa ǃgû , tsî gere ǁkhāǁkhā .
43007015	On ge Jodeǁîna buru , tsî ge mî : Matib kha nēba xoade a ǂan , ǁkhāǁkhāhe tamab hâ hîa ?
43007016	Ob ge Jesuba ǁîna ǃeream tsî ge mî : ǁKhāǁkhās âtas ge ti tama hâ , xawes ge a tita ge sîb di .
43007017	Khoe-i ga ǁîb di ǂâisa dī ǂgao-o , o i ge nî hōǃâ , ises nē ǁkhāǁkhāsa Eloba xu hâsa , īse ta aitsama tita xa ra ǃhoasa .
43007018	Aitsama ǁî-i xa ra ǃhoa-i ge ǁî-i ǃgôab ǂûba ra ôa-e , xawe ǁî-e ge sîb di ǃgôaba ra ôa-i , ǁnā-i ge a ama-ai , tsî ǂhanuoǃnâsi-i xare-i ge ǁî-i ǃnâ hâ tama hâ .
43007019	Moseba sado ǂhanuba mā tamab hâ ? Xawe i ge khoe-i sadu di-i xare-e ǁîba dī tama hâ . Tarexa du kha ǃgam te du nîsa ra ôa-am ?
43007020	Os ge ǁaesa ǃeream , tsî ge mî : ǁGâuabats kom ūhâo . Tari-e ǃgam tsi nîsa ra ôa-am ?
43007021	Ob ge Jesuba ǃeream , tsî ǁîn ǃoa ge mî : ǀGui dī-i ǀgui-e ta ge dī , o du ge hoatsama ǁî-i ǂama buru hâ .
43007022	Moseb ge ǃgaosa ge mā du ; Moseba xus hâo tama , tsîs ǁgûga xus hâ ; xawe du ge khoe-e sâtsēs ai ra ǃgao .
43007023	Tsî khoe-i ga sâtsēs ai ǃgaosa hō , Moseb ǂhanub khôahe tidese , o du tita ǃoagu ǁnâi ra ǁaixa , hoaraga khoe-e ta go sâtsēs ai ǂuruǂurus ǂama ?
43007024	Tā mûs ǃoa ǀgoraǃgâ , î du ǂhanu-ai ǀgoraǃgâ-e ǀgoraǃgâ .
43007025	On ge ǀnîn Jerusalems dina ge mî : Nē tamaba kha ǁnāb ǃgam bin nîsan ra ôa-amma ?
43007026	Tsî mû , ǂhaisaseb ra ǃhoa , xawen ge xū-i xare-e mîba bi tama hâ . Mûǂan gu go xare sada ǂamkhoega , nēb a amase Xristu ǃkhaisa ?
43007027	Xawe da sada a ǂan , mapa xub nēba hâsa . Tsî Xristub ga hāo , o i kom khoe-i xare-e ǂan tideo , mapa xub hâsao .
43007028	Ob ge Jesuba tempeli ǃnâ ra ǁkhāǁkhāse ǃgarise ge ǂgaiǂui : Ā , sadu ge tita ǂan hâ , tsî du ge a ǂan , mapa xu ta hâsa : Aitsama ta ge tita xu hā tama hâ , xawe ama-aib ge ǁîb , tita ge sîb , sadu ǂan tama hâba .
43007029	Xawe ta ge tita a ǂan bi , ǁîba xu ta hâ xui-ao , tsîb ge ǁîba ge sî te .
43007030	On ge ǃkhō bin nîsa ge ôa-am ; xawe khoe-i xare-i ge ǃomma ǁîb tawa ǁgui tama , iri âb ganupe hā tama ge hâ i xui-ao .
43007031	Tsî ǂguin ǂnubis din ge ǁîb ǃnâ ǂgom tsî ge mî : Xristub ga hāo , xareb kha nēb ra dī saodi xa ǂgui saode nî dī ?
43007032	Tsî Farisegu ge ǁnâu , nēti īnas ra ǂnubisa ǁîb xa ǀhoeǃhoa ǃkhaisa , o gu ge Farisegu tsî ǀgapipristergu tsîga ǃgāga ge sîǂui , ǁîba gu nî ǃkhōse .
43007033	Ob ge Jesuba ǁîn ǃoa ge mî : Ganupe ǂkhari ǁaero-i ǀgui-e ta ge sadu ǀkha nî hâ , o ta ge tita ge sîb ǃoa nî ǃgû .
43007034	ǃNubai du ge tita nî ôa , tsî hō te tide ; tita hâpa , ǁnāpa du a sī ǁoa xui-ao .
43007035	On ge Jodeǁîna ǁîn ǁaegu ge mî : Mapab kha nēba nî ǃgû , o da ǁîba hō tide ? ǀGaruǀgaruhe hâ Grikeǁînǀî ǃgû tsîb kha nî Grikeǁîna ǁkhāǁkhā ?
43007036	Mâ mîǃnôa-e kha nēb ra mî-e : O du ge tita nî ôa , tsî hō te tide ; tsî : Tita hâpa , ǁnāpa du ge a sī ǁoa ?
43007037	Tsî ǀuni tsēs kaitsēdi dis , hoadi xa kais aib ge Jesuba mâ , tsî ǂgai tsî ge mî : Khoe-i ga ǁgâ , a-i tita ǁga hā , î-i ā .
43007038	Tita ǃnâ ra ǂgom-i , xoas ra mî khami , ǁnā-i di sorosa xu gu ge ûitsama ǁgamǃāga nîra dâu .
43007039	Tsîb ge nēsa ǁîb ǃnâ ga ǂgomn nîra hō Gagab xa ge mî ; ganupeb ge ǃAnu Gagaba hā tama ge hâ i , Jesub ge ganupe ǂkhaiǂkhaihe tama hâ i amaga .
43007040	On ge ǂguin ǂnubis dina , nē mîsan ge ǁnâuo ge mî : Nēb ge amase ǁnā kēbo-aoba .
43007041	On ge nauna ge mî : Xristub ge ǁîba . Xawen ge nauna ge mî : Xristuba kha Galileaba xub nî ǀkhī ?
43007042	Xoasa kha mî tamas hâ , Davib di suriba xu , tsî ǃāros Betlehems , Davib ge hâǃnâ isa xub nî Xristuba ǀkhī ǃkhaisa ?
43007043	O i ge ǁhaiǃāgu-e ǂnubis ǁaegu ge hā ǁîb ǃaroma .
43007044	Tsî ǀnîn ge ǁîba ǃkhō ǂgao ge hâ i ; xawe khoe-i xare-i ge ǁîb tawa ǃomma ǁgui tama hâ .
43007045	Tsî sîsabegu ge ǀgapipristergu tsî Farisegu tsîgu tawa ǁarusīo , o gu ge nēga ǁîgu ǃoa ge mî : Tare xū-i ǃaroma go ūhā bi tama hâ ?
43007046	O gu ge sîsabega ge ǃeream : Tātsē i kom khoe-e nē khoeb khami ǃhoa tama ge hâ io .
43007047	O gu ge Farisega ge ǃeream : Sago ona kha ǂgaeǂhapuhe hâ ?
43007048	ǂAmkhoegu di ǀgui-e ǁîb ǃnâ ǂgom-i ge , tsî Farisegu di ǀgui-i tsîna ?
43007049	Xawe nē ǂnubis ǂhanuba ǂan tamas ge ǀâxarexūhe hâ .
43007050	Ob ge Nikodemub , tsuxuba ǁîb tawa ge hāb , ǁîgu di ǀgui ge iba ǁîgu ǃoa ge mî :
43007051	Sada di ǂhanuba xareb khoe-e ra ǀgoraǃgâ , khoe-i aibe ǁnâuǃgâhe tama , tsî dī-i ra-e ǂanǃāhe tama hâ hîa ?
43007052	O gu ge ǃeream , tsî ǁîb ǃoa ge mî : Sats ona kha a Galileaǁî ? Ôaǃnâ î mû , Galileaba xu i kēbo-ao-i xare-e khâi tama hâsa .
43007053	O i ge mâ-i hoa-e ǁnāti ge ǁaru .
43008001	Tsîb ge Jesuba ǀKheraǃhommi ǃoa ge ǃgû .
43008002	Tsî ǃnauǁgoagab ge ǁkhawa tempeli ǃnâ ge sī , tsî ǂnubis hoas ge ǁîb tawa ge hā . Ob ge ǂnû tsî ǁîna gere ǁkhāǁkhā .
43008003	Tsî gu ge xoaǂansabegu tsî Farisegu tsîga taras , ǀase ǃgamekhôas ǃnâ go ǃkhōhesa ǁîb tawa ūhā , tsî ǁaegub ǃnâ mâi si ,
43008004	tsî ǁîb ǃoa ge mî : ǁKhāǁkhā-aotse , nē taras ge ǀase ǃgamekhôas ǃnâ go ǃkhōhe .
43008005	Tsî Moseb ge ǂhanub ǃnâ ge mîmā , nēti īn nî ǀuiǁhomhe ǃkhaisa ; satsa ǁnâi , tare-ets ra mî ?
43008006	Tsî gu ge ǁnāsa ge mî , ǃâitsâ bi gu nîse , î gu ga ǁîba ǀhapiǀhapi ǁkhā ti . Ob ge Jesuba ǃgamǃgâ tsî ǀkhunub ǀkha ǃhūb ai ge xoa .
43008007	Tsî dîhâhâ bi gu geo , ob ge khuisen tsî ǁîgu ǃoa ge mî : Sago xa ga ǁoreoba ab ǂguro ǀuisa ǁîs ai ǂnoa .
43008008	Tsî ǁkhawa ǃgamǃgâ tsîb ge ǃhūb ai ge xoa .
43008009	Tsî ǁnāsa gu ge ǁnâu , o gu ge ǁîgu ǂâis ǂûs xa ǃhoadanhe hâse ǀguiǀguibese ge ǂoa , kaiba xu tsoatsoa tsî ǂkhammi kōse . Tsîb ge Jesuba taras , ǁaegub ǃnâ mâs ǀkha ǀguri ge ǃgau .
43008010	Tsî Jesub ge khuisen tsî ǀnî khoe-e mû tama io , taras ǀguisa , ob ge ǁîs ǃoa ge mî : Mapa gu hâ , tarase , sa ǀanaǃgâ-aoga ? Khoe-e kha ǀgoraǃgâ si tama hâ ?
43008011	Os ge ge mî : Khoe-i xare tama-i , ǃKhūtse . ǃNubaib ge Jesuba ǁîs ǃoa ge mî : O ta tita ona ǀgoraǃgâ si tama hâ ; ǃgû î ǃaruǀî tā ǁore !
43008012	Tsî ǁkhawab ge Jesuba ǁîga ǃhoa-ū tsî ge mî : Tita ge ǃhūbaib di ǃnâta ; tita ra sao-i , ǁî-i ge ǃkhaenab ǃnâ ǃgû tide , tsî i ge ûib di ǃnâba nî ūhâ .
43008013	O gu ge Farisega ǁîb ǃoa ge mî : Aitsamats ge sats xa ra ǃkhō-amsen , os kom ǃkhō-ams âtsa ama tamao .
43008014	Ob ge Jesuba ǃeream tsî ǁîgu ǃoa ge mî : Tsî tita xa ta aitsama ra ǃkhō-amsen , xawes ge ti ǃkhō-amsa a ama ; ǂan ta a xui-ao , mapa xu ta ge hā , tsî mâǀî ta ra ǃgûsa ; xawe du ge sado ǂan tama hâ , mapa xu ta ge hā tsî mâǀî ta ra ǃgûsa .
43008015	Sadu ge ǁgans ǃoa ra ǀgoraǃgâ ; tita ge khoe-i xare-e ǀgoraǃgâ tama hâ .
43008016	Tsî ǀgoraǃgâ ta ra xawes ge ti ǀgoraǃgâsa a ama ; ǀguri ta hâ tama xui-ao ; xawe tita tsî sî te ge ǁGûb tsîkhom komo .
43008017	Tsî sadu di ǂhanub ǃnâ ǁkhāti xoahe hâ : ǀGam khoekha di ǃkhō-amgus a ama ǃkhaisa .
43008018	Tita ge aitsama tita xa ra ǃkhō-amsen ta , tsî Abob , tita ge sîb on ge tita xa ra ǃkhō-am .
43008019	O gu ge ǁîb ǃoa ge mî : Mapab sa Îba hâ ? Ob ge Jesuba ge ǃeream : Sadu ge tita kas , ti Îb kasa ǂan tama hâ ; tita du ga ǂan io , o du ga ti Îb ona ǂan hâ .
43008020	Nē mîdeb ge Jesuba ǁuib ǂgaes tawa ge ǃhoa , tempeli ǃnâ ra ǁkhāǁkhāǃâ ; tsî khoe-i xare-i ge ǁîba ǃkhō tama , iri âb ge ganupe hâ tama hâ i amaga .
43008021	Ob ge Jesuba ǁkhawa ǁîn ǃoa ge mî : Tita ge ra ǃgû , o du ge tita nî ôa , xawe du nî ǁoren âdu ǃnâ ǁō ; tita ra ǃgûba ǃkhais tawa du a sī ǁoa xui-ao .
43008022	On ge Jodeǁîna ge mî : Aitsamab kha nî ǃgamsen , ob ra mî : Tita ra ǃgûba ǃkhais tawa du a sī ǁoa ?
43008023	Ob ge ǁîn ǃoa ge mî : Sadu ge ǃnagaba xu hâ , tita ge ǀgapiseba xu hâ ; sadu ge nē ǃhūbaiba xu hâ , tita ge nē ǃhūbaiba xu hâ tama hâ .
43008024	O ta go mîba du , ǁoren âdu ǃnâ du nî ǁō ǃkhaisa ; tita a ǁî ǃkhaisa du ga ǂgom tama io , o du kom ǁoren âdu ǃnâ nîra ǁō-o .
43008025	On ge ǁîb ǃoa ge mî : Taritsa kha satsa ? Ob ge Jesuba ǁîn ǃoa ge mî : ǀAse ta goro ǃhoa khami ī ta ge tita .
43008026	ǂGuin , sadu xa mî tsî ta ga ǀgoraǃgâna ta ūhâ ; xawe tita ge sîb ge a ama-ai , tsî ǁîba xu ta ge ǁnâun , ǁnāna ta ǃhūbaiba ra ǃhoa-ū .
43008027	Xawen ge ǁnâuǃā tama ge i , ǁGûb xab go ǁîna ǃhoa-ū ǃkhaisa .
43008028	Ob ge Jesuba ǁîn ǃoa ge mî : Khoen Ôaba du nî ǀgapiǀgapi ǃnubai du ge nî mûǂan , ǁî ta a ǃkhaisa ; tsî tita xu ta aitsama xū-e dī tamasa , tsî ti Îb ge ǁkhāǁkhā te khami ta ra ǃhoa ǃkhaisa .
43008029	Tsî tita ge sîb ge tita ǀkha hâ ; Abob ge tita ǀguri hâ kai tama hâ , ǃgâiba bi ana ta hugaǀgui ra dī xui-ao .
43008030	Nēnab ge mî , on ge ǂguina ǁîb ǃnâ ge ǂgom .
43008031	Tsîb ge Jesuba ǁîb ǃnâ ǂgom hâ Jodeǁîn ǃoa ge mî : Ti mîs ǃnâ du ga hâhâo , o du ge a amase ti ǁkhāǁkhāsabe ;
43008032	tsî du ge amaba nî ǁnâuǃā , tsîb ge amaba sado nî ǃnoraǃnora .
43008033	On ge ge ǃeream bi : Abrahammi surida komo , tsî da kom tātsē khoe-i di khobo tama ge hâ io ; matits ǁnâi : ǃNoraǃnorahe du ge nî , ti ra mî .
43008034	Ob ge Jesuba ǁîna ǃeream , tsî ge mî : Amase , amase ta ra mîba du , ǁoreba ra dī-i hoa-i ge a ǁoreb di khobo .
43008035	Khobo-i ge ǀamose oms ǃnâ hâ tama hâ ; ǀgôab ge ǀamose ra hâ .
43008036	ǀGôab ga ǁnâi ǃnoraǃnora duo , o du ge a amase ǃnorasa .
43008037	Abrahammi suridu a ǃkhaisa ta a ǂan ; xawe du ǃgam te du nîsa ra ôa-am , ti mîs sadu ǃnâ ǂgâǃkhai-e ūhâ tama xui-ao .
43008038	Tita ge ti Îb tawa ta ge mûna ra ǃhoa ; tsî du sadu ona sadu îb tawa du ge mûna ra dī .
43008039	On ge ǃeream , tsî ǁîb ǃoa ge mî : Abrahammi kom sida îo . Ob ge Jesuba ǁîn ǃoa ge mî : Abrahammi ôa du kao , o du ga Abrahammi di sîsenga dī hâ .
43008040	O du nēsi tita du nî ǃgamsa ra ôa-am , khoeta , Eloba xu ta ge ǁnâu amaba ra ǃhoaba du ta ; nēsab ge Abrahamma dī tama hâ .
43008041	Sadu ge sadu îb di sîsenga ra dī . On ge ǁîb ǃoa ge mî : ǀAiba xu da ǃnae tama hâ . ǀGui ǁGûb ǀguiba da ge ūhâ , Eloba .
43008042	Ob ge Jesuba ǁîn ǃoa ge mî : Elob ga sadu Îo , o du ga tita ǀnam hâ ; Eloba xu ta ge ǂoa tsî hā xui-ao ; ti aitsama ta ǂoa tama , xaweb ge ǁîba ge sî te .
43008043	Tarexa du kha ti mîsa ǁnâuǃā tama hâ ? Ti mîsa du a ǁnâu ǁoa amaga .
43008044	Sadu ge ǁgâuaba ǁgûb ase ūhâ , tsî du ge sadu îb di turagu ǃoa ra dī ǂgao . ǁÎb ge khoen ǃgamao ge i , tsoatsoasa xu , tsîb ge amab ǃnâ mâhō tama ge i ; ama-i xare-i ǁîb ǃnâ hâ tama hâ xui-ao . ǂHumibab ra ǃhoa , ob ge ǁîb ǂûb di-e xu ra ǃhoa , ǂhumi-aob a , tsî ǂhumib di ǁgûb a amaga .
43008045	Xawe tita , amaba ta ra mî amaga du ǂgom te tama .
43008046	Tari-i âdo tita ǁore-i xa a mîdan ǁkhā ? Tsî amaba ta kara mîo , tarexa du ǂgom te tama hâ ?
43008047	Eloba xu hâ-i ge Elob di mîde ra ǁnâu-e ; ǁnā-amaga du sado ǁnâu tama . Eloba xu du hâ tama xui-ao .
43008048	On ge Jodeǁîna ǃeream , tsî ge mîǀî bi : ǃGâise da mî tama hâ , Samariaǁîts a , tsîts ǁgâua-e ūhâ ǃkhaisa ?
43008049	Ob ge Jesuba ge ǃeream : Tita ge ǁgâua-e ūhâ tama , xawe ta ge ti Îba ra ǃgôa , tsî sadu ge tita ra ǀgoe .
43008050	Tsî tita ge ti ǃgôaba ôa tama hâ ; xaweb ge ǀguiba hâ , ǁîba ra ôa tsî ǀgoraǃgâba .
43008051	Amase , amase ta ra mîba du : Khoe-i ga ti mîsa ǃkhōǀgaipeo , o-i ge ǀamos kōse ǁōba tsâ tide .
43008052	On ge Jodeǁîna ǁîb ǃoa ge mî : Nēsi da ra mûǂan , ǁgâua-ets ūhâ ǃkhaisa . Abrahammi kom ge ǁō-o , tsî kēbo-aogu on , ots satsa ra mî : Khoe-i ga ti mîsa ǃkhōǀgaipeo , o i ge ǀamos kōse ǁōba tsâ tide , ti .
43008053	Satsa kha Abob Abrahammi , ǁō geb ǃgâ-ai a kai ? Tsî kēbo-aogu on ge ǁō . Tarits asets kha aitsama ra dīsen ?
43008054	Ob ge Jesuba ge ǃeream : Tita ga aitsama ǃgôasen , os ge ti ǃgôasa a ǁau . Xawe ti Îb ge ǁnāb , tita ra ǃgôab , sadu di Elob a , ti du ra mîba .
43008055	Tsî du ge ǁîba mûǂan tama hâ ; xawe ta ge tita ǁîba a ǂan , tsî ǁîba ta ǂan tama ti ta ga mîo , o ta ga ǂhumi-ao , sadu ī khami ; xawe ta a ǂan bi , tsî ta ge mîs âba ra ǃkhōǀgaipe .
43008056	Abrahammi sadu îb ge ǃgâiaǂgao ge hâ i , ti tsēsab nî mûs ǂama ; tsîb ge mû si , tsî ge ǃgâiaǂgao .
43008057	On ge Jodeǁîna ǁîb ǃoa ge mî : Ganupets kom korodisi kurixa tamao , ots kha Abrahamma ge mû ?
43008058	Ob ge Jesuba ǁîn ǃoa ge mî : Amase , amase ta ra mîba du , Abrahammi hâ tama hîa ta ge tita ge hâ i .
43008059	On ge ǀuide ge ūkhâi , ǁîban nî ǂnoase ; xaweb ge Jesuba gaugausen , tsî tempela xu ge ǂoa .
43009001	Tsî ǃgû-īb ra hîab ge ǃnaesa xu a ǂgī khoeba ge mû .
43009002	O gu ge ǁkhāǁkhāsabegu âba dî bi , tsî ge mî : Rabitse , tari-e ge ǁore , nēba , ǁîb îra , ǂgī hâseb ge ǃnaesa ?
43009003	Ob ge Jesuba ge ǃeream : Nēb kas , ǁîb îra kas ge ǁore tama hâ ; xawe i ge ge ī , Elob sîsengu nî ǁîb tawa ǂhaise .
43009004	Tita ge ǁnāb , tita ge sîb di sîsenga nî sîsen , tsē-i as kōse ; tsuxub ge ǃgoaxa , khoe-i xare-i ǁîb ǃnâ a sîsen ǁoaba .
43009005	ǃHūbaib ai ta hâs kōse ta ge a ǃhūbaib di ǃnâ .
43009006	Tsî nēna mî tsîb ge ǃhūb ai ǂara , tsî ǂāba ǂgobe , tsî ǀâ ǂgoaba ǂgī hâb di mûra ai ǂkhau ,
43009007	tsî ge mîǀî bi : ǃGûsī î Siloams , ( Sîǂuis , ti ra ǂnûiǃkhunihes ) di khōsenǁgam-i ǃnâ ǁāsen ! Ob ge ǃgûsī tsî ǁāsen tsî mû rase ge hā .
43009008	On ge ǀgūkhoen , tsî aibeb ge ǂgī i ǃkhaisa ge mûna ge mî : Nēba kha ǀkhope gere ǂnôa tamaba ?
43009009	On ge ǀnîna : ǁÎb komo , ti ge mî . Tsî naun : ǁÎb khami ī . Xaweb ge ǁîb ǂûba : ǁÎ ta kom titao , ti ge mî .
43009010	On ge ǁîb ǃoa ge mî : Matits kha mûra âtsa go khowabahe ?
43009011	Ob ge ǃeream tsî ge mî : Khoeb , Jesub ti ra ǂgaiheb go ǂgoa-e ǂgobe tsî ǂkhaumû te , tsî mî : ǃGûsī î Siloams di khōsenǁgam-i ǃnâ ǁāsen ! Tsî ǃgûsī tsî ta go ǁāseno , o ta ge go mû .
43009012	On ge ǁîb ǃoa ge mî : Mapab ǁîba hâ ? Ob ge : ǀŪ ta a , ti ge mî .
43009013	On ge ǂgī ge iba Farisegu tawa ge ūsī .
43009014	Tsî i ge sâtsē ge i , Jesub ge ǀâ ǂgoaba dī tsî ǁîb di mûra khowa ǃnubai .
43009015	O gu ge Farisega ǁkhawa ǁîba ge dî , matib go mûsa . Ob ge ǁîgu ǃoa ge mî ; ǂGoa-eb go ti mûra ai ǂkhau , tsî ta go ǁāsen , o ta ra mû .
43009016	O gu ge ǀnîgu Farisegu diga ge mî : Nē khoeb ge Eloba xu hâ tama hâ , sâtsēsab khai tama hâ xui-ao . Xawe gu ge nauga ge mî : Mati i khoe-i hîa a ǁore-ao-e nēti ī saode a dī ǁkhā ? Tsî i ge ǁhaiǃāgu-e ǁîn ǃnâ ge hā .
43009017	O gu ge ǁkhawa ǂgī go ib ǃoa ge mî : Satsa ǁnâi , tare xū-ets ǁîb xa ra mî , sa mûrab go khowaba tsi ǃkhais xa ? Ob ge : Kēbo-aob komo , ti ge mî .
43009018	Tsîn ge Jodeǁîna ǂgom tama ge i , ǂgīb go hâ i hîab go mû ǃkhaisa , ǁgûra mû kaihe gob diran ge ǂgais kōse .
43009019	On ge ǁîra dîǃā tsî ge mî : Nēba saro ôab , ǁnā ǂgī hâse ge ǃnae , ti ro ǁîb xa ra mîba ? Matib ǁnâi nēsi ra mû ?
43009020	O ra ge ǁgûra ǃeream tsî ge mî : ǂAnm ge a , nēb a sim di ôa , tsî ǂgī hâseb ge ǃnae ǃkhaisa ;
43009021	xawe matib nēsi ra mû ǃkhaisam a ǀū ; tsî tari-i go mûra âba khowaba bi ǃkhaisam sima ǂan tama ; kaiǂâub kom hâo , ǁîba dî re , îb ǁîba aitsama ǃhoabasen re .
43009022	Nēna ra ge ǁîb îra ge ǃhoa , Jodeǁîna ra ge ǃao amaga . ǀNain ge Jodeǁîna ǀgui xui-ao , khoe-i ga ǁîba Xristub ase ǁguiǁnâo , o i nî sinagogeba xu ǂhāǂuihe , ti .
43009023	ǁNā-amaga ra ge ǁîb îra : ǁÎb kom kaiǂâu hâo , ǁîba dîǃnâ re , ti ge mî .
43009024	On ge ǀgamǁî ǃnās ai ǂgī go i khoeba ǂgai tsî ǁîb ǃoa ge mî : Eloba ǃgôaba mā ; sige ge a ǂan , nē khoeb a ǁore-ao ǃkhaisa .
43009025	Ob ge ǃeream tsî ge mî : Iseb a ǁore-ao ǃkhaisa ta ge tita a ǀū , ǀgui xū-i ǀgui-e ta ge a ǂan , ǂgī ta go i tsî nēsi ta ra mû ǃkhaisa .
43009026	O gu ge ǁîb ǃoa ge mî : Tare-eb go dī tsi ? Matib go mûra khowaba tsi ?
43009027	Ob ge ge ǃeream gu : ǀNai ta kom go mîba go-o , xawe go kom ǁnâu tamao . Tarexa go kha ǀgam ǃnāra ǁnâu ǂgao hâ ? Sago ona ǁnâi ǁîb di ǁkhāǁkhāsabe kai ǂgao hâ ?
43009028	O gu ge ǁîba ǀgoe , tsî ge mî : Sats ge a ǁîb di ǁkhāǁkhāsabe ; xawe sige ge a Moseb di ǁkhāǁkhāsabe .
43009029	Sige ge a ǂan , Elob ge Moseb ǀkha a ǃhoa ǃkhaisa , xawe ge ge nēba a ǀū , mapa xub hâsa .
43009030	Ob ge khoeba ǃeream , tsî ǁîgu ǃoa ge mî : Ama buruburuxaba te a , sago a ǀū ǃkhaisa , mapa xub hâsa ; xaweb ge ti mûra go khowa .
43009031	O da ge a ǂan , Elob ǁore-aona ǁnâu tama ǃkhaisa , xawe eloǃaoǃgâxa-i tsî ǁîb ǂâisa ra dī-i , ǁnā-eb ra ǁnâu .
43009032	ǃHūbaib di ǁaeba xu i ge ǁnâusa tama ge hâ i , khoe-i ge ǂgī hâse ge ǃnae i di mûra khowa ǃkhaisa .
43009033	Nēb ga Eloba xu hâ tama io , ob kom ga xū-e dī ǁoao .
43009034	O gu ge ǃeream , tsî ǁîb oa ge mî : Hoaragasets ge satsa ǁoreb ǃnâ ge ǃnae , tsîts kha sige ra ǁkhāǁkhā ? O gu ge ǁîba ge ǂhāǂui .
43009035	Tsî Jesub ge ǁnâu , ǂhāǂui bi gu go ǃkhaisa , ob ge hō bib geo , ǁîb ǃoa ge mî : Satsa Elob Ôab ǃnâ ǂgomts ra ?
43009036	Ob ge ge ǃeream : Mâba kha ǃKhūtse , î ta ǁîb ǃnâ ǂgom ?
43009037	Ob ge Jesuba ǁîb ǃoa ge mî : ǁÎbats go mû , tsî sats ǀkha ra ǃhoab kom ǁîbao .
43009038	Ob ge : ǂGom ta ra , ǃKhūtse , ti mî tsî ge ǀgorelî bi .
43009039	Ob ge Jesuba ge mî : ǀGoraǃgâ-i ǃoa ta ge ǃhūbaib ai ge hā , mû taman nî mûse , tsî mû ran nî ǂgīse .
43009040	Tsî ǀnîgu Farisegu digu , ǁîb tawa hâgu ge ǁnâuo , o gu ge ǁîb ǃoa ge mî : Tsî sige ǁkhāti ǂgī hâ ?
43009041	Ob ge Jesuba ǁîgu ǃoa ge mî : ǂGī go ga hâo , o go ga ǁore-e ūhâ tama i hâ ; xawe : Mû ge ra , ti go nēsi ra mî amagab ge ǁoreb âgo ra hâ .
43010001	Amase , amase ta ra mîba du : Dao-amsa-ū gūn di ǃharas ǃnâ ǂgâ tama-i , tsî nau ǃkhai-e xu ra ǃapaǂgâ-i , ǁnā-i ge ǃnari-ao tsî ǃgamao-e .
43010002	Xawe dao-amsa xu ra ǂgâ-i , ǁnā-i ge gūn di ǃûi-ao-e .
43010003	ǁÎbab ge daoǃûi-aoba ra ǁkhowa-amba , tsîn ge gūna ǁîb di domma ra ǁnâu ; tsîb ge ǁîb di gūna ǀons ǀkha ra ǂgai , tsî ǁîna ra ǂgaeǂguiǂui .
43010004	Tsî gūn âbab ga dīǂuio , ob ge ǁîna ra ai-aiba , on ge gūna ǁîba ra sao , dommi âban a ǂan amaga .
43010005	Xawe ǀkharaban ge sao tide , tsî nî ǁîba xu ǃkhoeni , ǀkharan di domman ǂan tama hâ amaga .
43010006	Nē ǂkhoamî-eb ge Jesuba ǁîn ǃoa ge mî ; xawen ge ǁnâuǃā tama ge i , tare-i a ǃkhaisa , ǁîn ǃoab ge ǃhoa-e .
43010007	Ob ge Jesuba ǁkhawa ǁîn ǃoa ge mî : Amase , amase ta ra mîba du : Tita ge gūn di dao-amta .
43010008	Ti aiǃâ ge hān hoan ge a ǃnari-ao , tsî ǃgamao ; xawen ge gūna ǁîna ǁnâuǀnam tama ge i .
43010009	Tita ge dao-amta . Khoe-i ga tita xu ǂgâo , o i ge nîra ǃgâiǃō , tsî i ge ǂoa tsî nîra ǂgâ ; tsî ǃû-ai-e nîra hō .
43010010	ǃNari-ao-i kom ǃnari tsî i nî ǂā , tsî i nî hîǀhuru , ti ī ǂâibasens ǀguis ǀkha ra hāo . Tita ge ge hā , ûib tsî ǃnāǂamsasib tsîkhan nî ūhâse .
43010011	Tita ge ǃgâi ǃÛi-aota . ǃGâi ǃÛi-aob ge ǁîb di ûiba ǁîb di gūna ra mâiba ;
43010012	xawe ǃgaesab , ǃûi-ao tamab tsî gūn â-i tamab , ge ǂhiras ǃgoaxa ǃkhaisa mû , tsî gūna xū tsî ra ǃkhoeni ; os ge ǂhirasa ǁîna ǃkhō , tsî gūna ra ǀgaruǀgaru .
43010013	Tsîb ge ǃgaesaba ra ǃhū , ǃgaesab a tsî gūnab ǁae-ū tama amaga .
43010014	Tita ge ǃgâi ǃÛi-aota , tsî ta ge tina a ǂan , tsî ta ge tin xa ra ǂanhe .
43010015	Titab Aboba a ǂans ǁkhās khami ta tita ona Aboba a ǂan , tsî ta ge ti ûiba gūna ra mâiba .
43010016	Tsî ta ge ǀnî gūn nē ǃharas di tamana ūhâ ; tsî ǁîn ona ta nî ūhā , tsîn ge ti domma nîra ǁnâu , on ge nî ǀgui gū ǀgui ǃûi-aoba ūhâna .
43010017	ǁNā-amagab ge Aboba tita ǀnam hâ , ti ûiba ta ra ǁguiǁnâ amaga , ǁkhawa ta nî ǁîba ūse .
43010018	Khoe-i xare-i ge ǁîba tita xu ū tama , xawe ta ge ti aitsama ǁîba ra ǁguiǁnâ . Tita ge ǀgaiba ūhâ , ǁîba ǁguiǁnâsa , tsî ta ge ǀgaiba ūhâ , ǁîba ǁkhawa ūbasensa . Nē mîmāsa ta ge ti Îba xu ge hō .
43010019	O i ge ǁkhawa ǁhaiǃāgu-e Jodeǁîn ǃnâ ge hā , nē mîdi ǂama .
43010020	On ge ǂguin ǁîn dina ge mî : ǁGâua-eb ūhâ , ob kom go ǃkhauo ; tarexa du ǁîba ra ǁnâu ?
43010021	On ge ǀnîna ge mî : ǁGâuab xa hâǃnâhe-i di mî tamadi kom nēdeo . ǁGâua-e kha ǁkhā i a , ǂgī hân di mûde khowasa ?
43010022	Tsî-i ge Jerusalems ǃnâ tempeli khaihes di kaitsē ge i , tsî i ge sao ge i .
43010023	Tsîb ge Jesuba tempeli ǃnâ gere ǃgûma , Salomob di ai-ommi ǃnâ .
43010024	On ge Jodeǁîna ǃnamiǂgā bi , tsî ǁîb ǃoa ge mî : Matikō ǂomxasets sida ra ǀgommaǂâi kai ? Xristuts ka satsao , ǁkhoaǂgaose sida mîba re .
43010025	Ob ge Jesuba ǁîna ge ǃeream : Mîba du ta ge , xawe du ge ǂgom tama i . Sîsengu , ti Îb di ǀons ǃnâ ta ra dīgu , ǁîgu kom tita xa ra ǃkhō-amo .
43010026	Xawe du ge ǂgom tama hâ , ti gūn di tama du a amaga , mîba du ta ge khami .
43010027	Ti gūn ge ti domma ra ǁnâu , tsî ta ge tita ǁîna ǂan hâ , tsîn ge ǁîna tita ra sao .
43010028	Tsî tita ge ǁîna ǀamo ûiba ra mā ; tsîn ge tātsēs tsîna kāǁō tide , tsî khoe-i xare-i ge ǁîna ti ǃomma xu tsubuǂui tide .
43010029	Ti îb , tita ǁîna ge māb ge hoan ǂamai a kai ; tsî khoe-i xare-i ge ǁîna ti îb di ǃomma xu a tsubuǂui ǁoa .
43010030	Tita tsî Abob tsîkhom a ǀgui .
43010031	On ge Jodeǁîna ǁkhawa ǀuide ge ūkhâi , ǀuiǁhom bin nîse .
43010032	Ob ge Jesuba ǁîna ge ǃeream : ǂGui ǃgâidīgu ti Îba xu hâga ta ge ǁgau du ; mâ dīb ǁnāgu dib ǃaroma du kha ra ǀuiǁhom te ? ti .
43010033	On ge Jodeǁîna ǃeream bi tsî ge mî : ǃGâi dī-i ǃaroma da satsa ǀuiǁhom tama , xawe eloǃkhāǃkhās , tsî khoets a hîats sa-aitsama ra Elodīsen ǃkhais ǃaroma .
43010034	Ob ge Jesuba ǁîna ge ǃeream : Sadu ǂhanub ǃnâ xoamâihe tama i hâ : Tita ge ge mî , elogo a ǃkhaisa ? ti .
43010035	Tsîb ga ǁnāgu , ǁîgu ǃoas ge mîsa hāga , elogo , ti ǂgaio ( tsî xoas ge khôahe ǁoasa ) ,
43010036	mati du kha Abob ge khai tsî ǃhūbaib ai sî ta ǃoa ra mî : Elobats ra ǃkhāǃkhā , Elob Ôata ge tita , ti ta goro mî amaga ?
43010037	Ti Îb di sîsenga ta ga dī tama io , tā ǂgom te .
43010038	Xawe ǁîga ta kara dīo , ǁnâi sîsenga ǂgom , tita du ga ǂgom tama i xawe ; î du ǂan tsî ǂgom , Abob tita ǃnâ hâ , tsî tita ǁîb ǃnâ hâsa .
43010039	On ge ǁkhawa ǁîba ge ǃkhō ǁga , xaweb ge ǃomgu âna xu ge bē .
43010040	Tsîb ge ǁkhawa Jordanǃāb nauǃani , Johaneb ǀguitsē gere ǁāǁnâ ǃkhais tawa sī tsî ǁnāpa ge hâ .
43010041	Tsî ǂguin ge ǁîb tawa sī tsî ge mî : Johaneb ge sao-i xare-e dī tama hâ ; xawe Johaneb nēb xa gere mîn hoan ge a ama .
43010042	Tsî ǂguin ge ǁnāpa ǁîb ǃnâ ge ǂgom .
43011001	Tsîb ge ǂanǂansa khoeba ge ǀaeǁgoe hâ i , Lasarub ti ǀon hâb , Betanis dib , Marias tsî ǁîs ǃgâsas Martas tsîra ǃāros diba .
43011002	Tsîs ge Mariasa ǁnā ge i , ǃKhūba gere ǂkhaus , tsî ǂaira âba ǀûn as ǀkha gere ǀomǀkhāsa ; ǁîs di ǃgâsab Lasarub ge ǀaeǁgoe hâ isa .
43011003	O ra ge ǃgâsara ǁîb ǃoa sî tsî ge mîba kai bi : ǃKhūtse , mû , ǀnamts hâb ge ǀaeǁgoe hâ .
43011004	Tsî Jesub ge ǁnâu , ob ge ge mî : Nē ǀaesenni ge ǁōb ǃoa hâ tamaba , tsîb ge ǂkhaisib Elob dib ǃoa hâ , Elob Ôab nî ǁîba xu ǂkhaiǂkhaihega .
43011005	Tsîb ge Jesuba Martas , tsî ǁîs di ǃgâsas tsî Lasarub tsîna ǀnam ge i .
43011006	Tsî ǁîb ǀaesen hâ ǃkhaisab ge ǁnâu , ob ge ganupe ǀgam tsēra hâb a ǃkhais tawa ge hâ .
43011007	ǁNās khaoǃgâb ge ǁkhāǁkhāsabegu ǃoa ge mî : A ge ǁkhawa Judeab ǃoa ǃgû .
43011008	O gu ge ǁkhāǁkhāsabega ǁîb ǃoa ge mî : Rabitse , ǀasen go Jodeǁîna satsa ǀuiǁhom ǂgao hâ i , xawets ǁkhawa ǁnāǀî nî ǃgû ?
43011009	Ob ge Jesuba ge ǃeream : Disiǀgamǀa irga kha tsēs ǃnâ hâ tama hâ ? Khoe-i ga tsēa ǃgûo , o-i ge ǃnomsen tide ; nē ǃhūbaib di ǃnâba i ra mû amaga .
43011010	Xawe khoe-i ga tsuxuba ǃgûo , o-i ge ra ǃnomsen , ǃnâ-e-i ǁî-i ǃnâ ūhâ tama amaga .
43011011	Nēna ǃhoa tsîb ge ǁnās khaoǃgâ ǁîgu ǃoa ge mî : Lasarub sage horesab ge ǁom hâ ; o ta ge ra ǃgû , ǁîba ta nî ǂkhaiǂkhaise .
43011012	O gu ge ǁkhāǁkhāsabegu âba ge mî : ǃKhūtse ǁommi nîs karao , ob ge nî ǂgau .
43011013	Xaweb ge Jesuba ǁnāsa ǁōb âb xa ge mî ; xawe gu ge ǁîga ǂoms di sâb xab ra ǃhoa , ti ge ǂâi hâ i .
43011014	ǃNubaib ge Jesuba ǃoaǃū ǁîgu ǃoa ge mî : Lasarub ge go ǁō ;
43011015	tsî ta ge sago ǃaroma ra ǃgâiaǂgao , ǁnāpa ta go hâ tama hâ isa , ǂgom ǁkhā go nîse . Xawe a ge ǁîb ǃoa ǃgû !
43011016	Ob ge Tomab , Didimub ti ra ǂgaiheba , ǁîb di ǀhōsaǁkhāǁkhāsabegu ǃoa ge mî : A ge sage ona ǃgû , î ge ǁîb ǀkha ǁō .
43011017	Tsî Jesub ge sī , ob ge ǁîba ǀnai haka tsēde ǀhobas ǃnâ ǁgoese ge hō .
43011018	Tsîs ge Betanisa Jerusalems ǀgūse ge ǁgoe i , ǃnona nî ī kilometergu kōse .
43011019	Tsî ǂgui Jodeǁîn ge Martas tsî Marias tsîra ǃoa ge hā hâ i , ǃgâsab ǂaman nî ǁîra ǁkhaeǂgaose .
43011020	Tsî Martas ge Jesub ǃgoaxa ǃkhaisa ǁnâuo , os ge ǁîba ge ǃgûǃoa ; xawe Marias ge oms ǃnâ ge ǂnû .
43011021	ǃNubais ge Martasa Jesub ǃoa ge mî : ǃKhūtse , sats ga nēpa hâ hâo , ob ge ti ǃgâsaba ga ǁō tama hâ i .
43011022	ǁNāti ī xawe ta a ǂan , Elobats ga satsa ǂgaoǀkhā xū-i hoa-eb nî Eloba mā tsi ǃkhaisa .
43011023	Ob ge Jesuba ǁîs ǃoa ge mî : Khâi nî ǃgâsab âs ge .
43011024	Os ge Martasa ǁîb ǃoa ge mî : ǂAn ta a , ǀuni tsēs aib khâis ǃnâ nîra hâ ǃkhaisa .
43011025	Ob ge Jesuba ǁîsa ge mîǀî : Tita ge Khâita , tsî Ûita . Tita ǃnâ kara ǂgom-i , ǁnā-i ge nîra ûi , ǁō i ka xawe .
43011026	Tsî ûi tsî tita ǃnâ kara ǂgom-i hoa-i , ǁnā-i ge tātsē ǁō tide . ǂGoms ra nēsa ?
43011027	Os ge ǁîb ǃoa ge mî : Ā , ǃKhūtse ǂgom ta ra , Xristu , Elob Ôats , ǃhūbaib ai nîra hāts a ǃkhaisa .
43011028	Tsî nēna mî tsîs ge ge ǃgû tsî Marias ǃgâsas âsa ǂgai , tsî ǂganǃgâse ǁîs ǃoa ge mî : ǁKhāǁkhā-aob ge go hā , tsî ra ǂgai si .
43011029	Tsî ǁîs ge ǁnâuo , os ge ǁnātimîsi khâi tsî Jesub tawa ge sī .
43011030	Tsîb ge Jesuba ganupe ǃāros ǃnâ ge ǂgâ tama hâ i , tsî Martas ge ǃgûǃoa bi ǃkhais ǂhanis tawa ge hâ i .
43011031	Tsî Jodeǁîn ǁîs ǀkha oms ǃnâ hân , tsî ǁîsa ra ǁkhaeǂgaon ge mû , Marias ge ǃhaese khâi tsî ǂoa ǃkhaisa , on ge ǁîsa sao tsî : ǀHobas ǃoas kom ra ǃgûo , ǁnāpas nî āse , ti ge mî .
43011032	Tsî Marias ge Jesub hâ ǃkhai-i tawa sī tsî mû bio , os ge ǂaira âb tawa ǁnāǁgoe , tsî ǁîb ǃoa ge mî : ǃKhūtse , sats ga nēpa hâ io , ob ge ti ǃgâsaba ga ǁō tama hâ i .
43011033	Tsî Jesub ge ǁîs tsî ǁîs ǀkha go hā Jodeǁîn on ra ā ǃkhaisa mûo , ob ge gagas ǃnâ ǁgonaǂgao tsî ge gongonǃnâhe ;
43011034	ob ge ge mî : Mapa du ǁîba ǁgui hâ ? On ge ǁîb ǃoa : ǃKhūtse , hā î mû re ! ti ge mî .
43011035	Tsîb ge Jesuba ge ā .
43011036	On ge Jodeǁîna ge mî : Kō , matikōseb go ǁîba ǀnam isa !
43011037	On ge ǀnîn âna ge mî : Okha , nēb ǂgī hâb di mûra go khowaba ǁkhāti dī ǁoab ga i nēb ga ǁō hâ ga tidesa ?
43011038	Ob ge Jesuba ǁkhawa ǁîb ǃnâ ǁgonaǂgao , tsî ǀhobas tawa ge sī . Tsî ǀhobas ge ǁhoab ǃnâ ge hâ i , tsîs ge ǀui-i ǀkha ge ǂganamhe hâ i .
43011039	Ob ge Jesuba : ǀUisa ūbē ! ti ge mî . Os ge Martas ǁō hâb di ǃgâsasa ǁîb ǃoa ge mî : ǀNaib ǀō hâ , ǃKhūtse , hakaǁî tsēs komo .
43011040	Ob ge Jesuba ǁîs ǃoa ge mî : Mîba si tama ta hâ , ǂgoms kao , os nî ǂkhaisib Elob diba mûsa ?
43011041	On ge ǀuisa ge ūbē , ǁō hâb ge ǁgoe i ǃkhaisa xu . Ob ge Jesuba kōkhâi tsî ge mî : Abotse , gangan tsi ta ra , ǁnâu-am tets go ǃkhais xa .
43011042	Tsî ta ge a ǂan , hugaǀguits ra ǁnâu-am te ǃkhaisa ; xawe mâǂnamipe hâ ǁaes ǃaroma ta ǁîsa ra mî , ǂgomn nîga sats ge sî te ǃkhaisa .
43011043	Tsî nēna mî tsîb ge ǃgari dommi ǀkha Lasarutse , ǂoaxa ! ti ge ǂgai .
43011044	Ob ge ǁō hâba ge ǂoaxa , ǃomkha tsî ǂaira ai ǀhobas ǃkhaiga ǃgaehe hâse , tsî ais âba aosenǃkhaib ǀkha ǃnanhe hâse . Ob ge Jesuba ǁîn ǃoa ge mî : Xore bi , îb ǃgû !
43011045	On ge Marias ǃoa ge hā tsî Jesub go dīna go mû Jodeǁîn di ǂguina ǁîb ǃnâ ge ǂgom .
43011046	Xawe ǀnîn ân ge Farisegu ǃoa ǃgû , tsî ǁîga Jesub go dīna sī ge mîba .
43011047	O gu ge ǀgapipristergu tsî Farisegu tsîga ǀapeǀhao-e dī , tsî ge mî : Tare-e ge nî dī ? Nē khoeb kom ǂgui saode ra dīo .
43011048	ǁNāti ge ga ǁîba dī kaio , on ge hoana ǁîb ǃnâ nî ǂgom . O gu ge Romeǁîga hā , tsî nî ǃhūb tsî ǁaes tsîna sage ūǀhana .
43011049	Ob ge ǀguib âgu , Kajafab , ǁnā kurib ǁkhāb ai ǀgapiprister ge iba ǁîgu ǃoa ge mî : Sago kom xū-e ǂan tamao ,
43011050	tsî go kom ǁkhāti ǂâiǂâisen tamao , ǃgâiba da a ǃkhaisa , ǀgui khoe-i nî ǁaesa ǁōbasa , ǁaes hoas nî kās xa .
43011051	Tsîb ge ǁnāsa ǁîb ǂûba xu mî tama ; xawe ǁkhā kurib aib ge ǀgapiprister i xui-aob ge ge kēbo , Jesub nî ǁaesa ǁōbasa ,
43011052	tsî ǁaesab nî ǁōbas ǀguisa tama , xaweb nî ǁkhāti Elob ôan , ǀgaruǀgaruhe hâna ǀhaoǀhaose .
43011053	ǁNā tsēs ǁkhāsa xu gu ge ge ǀapeǀape , ǃgam bi gu nîsa .
43011054	Ob ge Jesuba ǃaruǀî ǁkhoase Jodeǁîn ǃnâ ǃgûma tama ge i ; ob ge ǁnāpa xu ǃgaroǃhūb ǀgūse hâ ǃkhais , Efraim ti ǀon hâ ǃās ǃoa ǃgû , tsî ǁnāpa ǁkhāǁkhāsabegu âb ǀkha ge hâ .
43011055	Tsîb ge Jodeǁîn di Pasxaba ǀgū ge i ; tsîn ge ǂguin ǁnā ǃhūb dina Jerusalems ǃoa ge ǃapa Pasxab aiǃâ ǃanuǃanusenn nîse .
43011056	On ge Jesuba ôa , tsî tempeli ǃnâ mâse gere mîǀîgu : Mati du ǂâi hâ ? Hāb nî xare kaitsēs ai ?
43011057	Tsî gu ge ǁkhāti ǀgapipristergu tsî Farisegu tsîga mîmā-e ge ǂoa kai , khoe-i ga ǂan , mapab hâsa , o i ge nî ǂanǂan ǃkhō bi gu nîse , ti .
43012001	Tsî ǃnani tsēde Pasxakaitsēs aiǃâb ge Jesuba Betanis tawa ge sī , Lasarub , Jesub go ǁō hâna xu ǂkhaiǂkhaib ge hâǃnâ isa .
43012002	Tsîn ge ǁnāpa ǃuiǂûǁae-e ge dība bi , tsî Martas ge gere ǃoaba , tsî Lasarub ge ǁîb ǀkha tāb tawa ǂnôan di ǀgui ge i .
43012003	Os ge Mariasa ǃkhare literi ǂkhauǀkhāxū-i , ǃūmû tsî ǃgomǀgausa nardub xa ū , tsî Jesub di ǂaira ǂkhau , tsî ǁîs di ǀûn ǀkha gere ǀomǀkhā ; os ge omsa ǃgâihamxūb di ǁamab xa ge ǀoa .
43012004	Ob ge ǁkhāǁkhāsabegu di ǀguib , Judab Iskarioǁîb , ega ǁîba nî ǀapexūba ge mî :
43012005	Tare xū-i ǃaromab kha nē ǃgâihamxūba ǃnonakaidisi denargu ama ǁamaxūhe tsî ǀgâsana māhe tama hâ ?
43012006	Tsîb ge ǁîsa ge mî , ǀgâsan xab ra ǂhansens ǃaroma tama , xawe ǃnari-aob ge i , tsî mariǁhōsab ge ūhâ i , tsî ǁîs ǃnâ ra aoǂgāhenab gere ǃnari amaga .
43012007	Ob ge Jesuba ge mî : ǁNāxū si ; tita nîra ǁkhōhe tsēsas ǁîba sâuba hâ xuige .
43012008	ǀGâsana du hugaǀgui sadu tawa ūhâ ; xawe du ge tita hugaǀgui ūhâ tama hâ .
43012009	Tsîs ge kai ǁaes Jodeǁîn disa ge ǁnâu , ǁnāpab hâsa , on ge ge sī , Jesub ǀguib ǃaroma tama i , tsî Lasarub ǁō hâna xub go ǂkhaiǂkhaiban nî mûse .
43012010	O gu ge ǀgapipristerga ge ǀapeǀape , Lasarub ona gu nî ǃgam , ti .
43012011	Jodeǁîn ǂguin ge ǁîb ǃaroma ǃgûsī , tsî Jesub ǃnâ ǂgom amaga .
43012012	ǀGuitsēs ai , kai ǂnubis kaitsēs ǃoa go hās ge ǁnâuo , Jesub Jerusalems ǃoa ǃgoaxa ǃkhaisa ,
43012013	on ge palmhaidi ǂgonaga ū tsî ǁîba nî ǃgûǃoase ge ǂoa , tsî Hosiana , ǀKhaeheb ge hâ , ǃKhūb di ǀons ǃnâ ǃgoaxab , Israeli gao-aoba ! ti ge ǂgai .
43012014	Tsîb ge Jesuba eselro-e hō , tsî ǁî-i ai ge ǂnû ; xoamâihe hâ khami :
43012015	Tā ǃao , Sions ǀgôase ! Mû , sa gao-aob ge ǃgoaxa esel-i ǂkhamro-i ai ra ǃgapise , ti .
43012016	Tsî gu ge ǁkhāǁkhāsabegu âba ǁnāsa aiba ǁnâuǃā tama ge i , xawe ega , Jesub ge ǂkhaiǂkhaihe hâ i ǃnubai gu ge ge ǂâihō , nēs ǁîb xa xoamâihe hâ ǃkhaisa , tsî khoen ge nēsa dība bi ǃkhaisa .
43012017	Tsî ǂnubis , Lasarubab ge ǀhobasa xu ǂgai tsî ǁō hâna xu ǂkhaiǂkhai ǃnubai ǁîb ǀkha ge hâ is ge ǁîb dīb xa ge ǃkhō-am .
43012018	ǁNā-amagas ge ǂnubisa ǁkhāti ǁîba ge ǃgûǃoa , nēti-ī sao-eb go dī ǃkhaisan ge ǁnâuo .
43012019	O gu ge Farisega ǁîgu ǃnâ ge mî : Mû go ra ǁnâi , xū-i xare-e go sîsenǂui tamasa . Mû , ǃhūbaib hoab kom ǁîba ra sao o .
43012020	Tsîn ge ǀnî Grikeǁîna , ǀgoreǀî nîse kaitsēs ǃoa ge hān ǃnâ ge hâ i .
43012021	ǁÎn ge Filipub , Betsaidas , Galileab disa xu hâb tawa hā , tsî ǀkhoma bi , tsî : ǃKhūtse , Jesuba da mû ǂgao hâ , ti ge mî .
43012022	Ob ge Filipuba Andreaba ge sī mîba , tsî Andreab tsî Filipub tsîkha ge Jesuba ge sī mîba .
43012023	Ob ge Jesuba ǁîna ǃeream , tsî ge mî : Iri ge go hā , ob ge Khoen Ôaba nîra ǂkhaiǂkhaihe .
43012024	Amase , amase , ta ra mîba du : ǃHoroǃkhomro-i ga ǃhūb ǃnâ ǁnā tsî ǁō tama io , o-i ge ǀguri hâ ; xawe ǁō i kao , o-i ge ǀoasase ra ǂûtani .
43012025	Ûib â-e kara ǀnam-i ge ǁîb xa nî kāhe-e , tsî ûib â-e nē ǃhūbaib ai ga ǁkhan-i ge ǁîba ǀamo ûib ǃnâ nî sâu-e .
43012026	Khoe-i ga tita ǃoabao , a-i tita sao ; tsî tita hâpa , ǁnāpa i ge tita ra ǃoaba-i ona nîra hâ ; tsî tita kara ǃoaba-i , ǁnā-eb ge Aboba nîra ǃgôa .
43012027	Nēsis ge ti ǀomsa ǁgonǁgonǃnâhe hâ . Tsî tare-e ta nî mî ? Abotse , nē ira xu ore te ! Xawe ǁîs ǃaroma ta ge nē iri ǃnâ go ǂgâ .
43012028	Abotse , sa ǀonsa ǂkhaiǂkhai ! O i ge dom-e ǀhomma xu ge ǀkhī : ǂKhaiǂkhai si ta go , tsî ta ge ǁkhawa nîra ǂkhaiǂkhai si , ti .
43012029	Os ge ǂnubis ǁnāpa mâ tsî ge ǁnâusa : ǃGuru i kom go-o , ti ge mî . On ge nauna : ǀHomǃgā-i kom ǁîb ǀkha go ǃhoao , ti ge mî .
43012030	Ob ge Jesuba ǃeream tsî ge mî : Tita ǃaroma tamas , tsî sadu ǃaromas ge a nē dommi go ǃnaesa .
43012031	Nēsis ge ǀgoraǃgâsa nē ǃhūbaib ǂama ra hā ; nēsib ge ǂamsab nē ǃhūbaib diba nîra ǂhāǂuihe .
43012032	Tsî tita , ǃhūbaiba xu ta ga ǀgapiǀgapiheo , o ta ge hoana Tita ǃoa nîra ǂgae .
43012033	( Tsîb ge nēsa ge mî , ǁgaub nîse , mâ ǁō ai-eb nîra ǁō ǃkhaisa . )
43012034	Os ge ǂnubisa ǁîba ge ǃeream : Sida ge ǂhanuba xu ge ǁnâu , Xristub nî ǀamose hâsa ; tsî matits ǁnâi satsa : Khoen Ôab ge nîra ǀgapiǀgapihe , ti a mî ǁkhā ? Tariba kha ǁnā Khoen Ôaba ? ti .
43012035	Ob ge Jesuba ǁîn ǃoa ge mî : ǂKhari ǁaero-eb ge ǃnâba ganupe sadu ǀkha nî hâ . ǃGûǃnâ bi , ǃnâba du ūhâ hîa , îb ǃkhaenaba sado tā ǃkhō . ǃKhaenab ǃnâ ra ǃgû-i ge a ǀū , mâǀî i ra ǃgû ǃkhaisa .
43012036	ǃNâba du ūhâ hîa ǃnâb ǃnâ ǂgom re , î du ǃnâb di ôa kai . Nēnab ge Jesuba mî , ǃnubaib ge ǃgûbē tsî ǁîna xu ge gaugausen .
43012037	Tsî ǁnātikō ǂgui saodeb ge ǁîn aiǃâ gere dī , xawen ge ǁîb ǃnâ ǂgom tama ge i ,
43012038	mîs kēbo-aob Jesajab dis nî ǀoaǀoahese , nēti ra mîsa : “ ǃKhūtse , tari-e sige aoǁnâsa ra ǂgom ? Tsî tari-eb ǃKhūb di ǁôaba ǂhaiǂhaibahe hâ ? ”
43012039	ǁNā-amagan ge ǂgom ǁoa ge i , Jesajab ra ǁkhawa mî xui-ao :
43012040	“ Mûdi ânab ge ǂgī kai , tsî ǂgaob ânab ge karokaro , mûdi ǀkhan mû tidese , tsî ǂgaob ǀkhan ǁnâuǃā tidese , tsîn ǃhobasen tidese , tsî ta ǁîna ǂgauǂgau tidese . ”
43012041	Nēnab ge Jesajaba ge mî , ǁîb ǂkhaisibab ge mû , tsî ǁîb xab gere ǃhoa ǃnubai .
43012042	Tsî ǁnāti ī xawe gu ge ǁkhāti ǂgui ǂamkhoega ǁîb ǃnâ ge ǂgom ; xawe Farisegu ǃaroma gu ge ǁîsa ǁguiǁnâ tama ge i , sinagogeba xu gu ǂhāǂuihe tidega ;
43012043	khoen ǃgôaba gu ge Elob di ǃgôab ǃgâ-ai ǀnam i xui-ao .
43012044	Tsîb ge Jesuba ǂgai tsî ge mî : Tita ǃnâ ra ǂgom-i ge tita ǃnâ ǂgom tama-e , tsî i ge tita ge sîb ǃnâ ra ǂgom ,
43012045	tsî tita ra mû-i ge tita ge sîba ra mû-e .
43012046	ǃNâ-i ase ta ge tita ǃhūbaib ai ge hā , mâ-i hoa-i tita ǃnâ ra ǂgom-i ǃkhaenab ǃnâ hâ tidese .
43012047	Tsî khoe-i ga ti mîde ǁnâu , tsî ǂgom tama i , ǁnā-e ta tita ǀgoraǃgâ tide ; ǃhūbaiba ta nî ǀgoraǃgâse ta hā tama , tsî ǃhūbaiba ta nî ǃgâiǃō kaise ta ge hā xui-ao .
43012048	Tita kara ǃharaxū-i , tsî ti mîde ǃkhōǃoa tama i ge ǀnai ǁî-e ra ǀgoraǃgâ-e ūhâ : Mîs tita gere ǃhoas , ǁîs ge ǁî-e nîra ǀgoraǃgâ ǀuni tsēs ai .
43012049	Tita ge tita xa aitsama ǃhoa tama hâ ; xawe Abob , tita ge sîb , ǁnāb ge mîmā-e ge mā te , tare-e ta nî mî tsî ǃhoa ǃkhaisa .
43012050	Tsî ta ge a ǂan , ǁîb di mîmās a ǀamo ûi ǃkhaisa . O ta ge ǃhoa ta rana , Abob ge tita mîba khami ra ǃhoa .
43013001	Tsî Pasxakaitsēs aiǃâ , Jesub ge ǂan io , iri âb , ǁîb aib nî nē ǃhūbaiba xu ǁGûb ǃoa ǃgûb go hā ǃkhaisa , ob ge ǁîb din , ǃhūbaib ai hâna , ǁînab ge ǀnam hâ i khami ǀunis kōse ge ǀnam .
43013002	Tsî ǃuiǂûǁaeb ge hāo , ǀnaib ǁgâuaba Judab , Simonni ôab , Iskarioǁîb di ǂgaob ǃnâ mâ hîa , ǀapexū bib nîsa ,
43013003	tsî Jesub ge ǂan io , hoanab ǁGûba ǁîb di ǃomǁae mā hâ ǃkhaisa , tsî Eloba xub ge ǂoa , tsî Elob ǃoab ra ǃgûsa ,
43013004	ob ge ǃuiǂûsa xu khâi , tsî saran âba ǂgaeǂui , tsî ǃuri ǃkhaiba ū tsî ǁîb ǀkha ge ǃgaesen .
43013005	ǁNās khaoǃgâb ge ǁgam-e ǃore-i ǃnâ ǂnâ , tsî ǁkhāǁkhāsabegu di ǂaide ge ǁātsoatsoa , tsî ǃuri ǃkhaib , ǁîb ǀkhab ǃgaesen hâb ǀkha ge ǀomǀkhā .
43013006	Tsî Simon Petrub tawab ge sīo , ob ge ǁnāba ǁîb ǃoa ge mî : ǃKhūtse , satsa kha ǁnâi ti ǂaira nî ǁā ?
43013007	Ob ge Jesuba ǃeream tsî ǁîb ǃoa ge mî : Dī ta ra-ets nēsi a ǀū , xawets ge nēn khaoǃgâ nîra ǂan .
43013008	Ob ge Petruba ge mîǀî bi : Tātsē , tātsēts ge satsa ti ǂaira ǁā tide . Ob ge Jesuba ǁîba ge ǃeream : ǁĀ tsi tama ta ga io , ots kom tita ǃnâ amǃnâ-e ūhâ tamao ti .
43013009	Ob ge Simon Petruba ǁîb ǃoa ge mî : ǃKhūtse ti ǂaira ǀguira tama , îts ǃomkha tsî danas ona ǁā .
43013010	Ob ge Jesuba ǁîb ǃoa ge mî : Khōhe hâ-i kom ǀnî ǁāhesa ǂhâba tamao , ǂaira ǁāhes ǀguis . Hoaragase i kom a ǃanuo . Tsî sago ge ǁkhāti a ǃanu , xawe hoatsama tama .
43013011	ǁÎba nîra ǀapexūbab ge ǂan i amagab ge : Hoatsama tama go ge a ǃanu , ti ge mî .
43013012	Tsî ǂaidi âgab ge ǁātoa , tsî saran âbab ge ǂgaeǂgāo , ob ge ǁkhawa tāb tawa ǂnû , tsî ǁîgu ǃoa ge mî : ǂAn go a , tare-e ta goro dība go ǃkhaisa ?
43013013	Sago ge tita : ǁKhāǁkhā-aotse tsî : ǃKhūtse , ti ra ǂgai , tsî go ǁnāsa ǂhanuse ra mî : ǁÎ ta kom titao .
43013014	Tsî ta ǁnâi tita , sago ǃKhū tsî ǁkhāǁkhā-aota sago ǂaide goro ǁāo , o go ge sago ona surudegu hâ , ǂaide ǁābagusa .
43013015	Aiǁgau-e ta go mā go , sago on nî dīga , tita goro dība go khami .
43013016	Amase , amase , ta ra mîba go : ǃGāb ge ǁîb ǀhonkhoeb xa kai tama hâ , tsî sîsabeb ge ǁîba ge sîb xa kai tama hâ .
43013017	Nēna ǂan tsî go ga ǁîna dīo , o go ge a ǃgâiǃō .
43013018	Sago hoago xa ta mî tama . ǂAn ta a , mâga ta ǃkhōǂuibasen hâsa ; xawes ge nēsa go ī , xoas nî ǀoaǀoahese : “ Tita ǀkha ra pereǂûb ge ǃnôas âba tita ǃoagu ge ūkhâi ” ti .
43013019	ǀNai nēsi ta ge ǁîna ra mîba go , ǃnae taman hâ hîa , ǃnaen ka ǃnubai go nî ǂgom ga , tita a ǁî ǃkhaisa .
43013020	Amase , amase ta ra mîba go : Tita nî sîba kara ǃkhōǃoa-i ge tita ra ǃkhōǃoa-e ; tsî tita kara ǃkhōǃoa-i ge tita ge sîba ra ǃkhōǃoa-e .
43013021	Tsî nēnab ge Jesuba mîo , ob ge gagas ǃnâ gongonhe tsî ǃkhō-am tsî ge mî : Amase , amase ta ra mîba go , ǀguib âgo nî tita ǀapexūsa .
43013022	O gu ge ǁkhāǁkhāsabega ge kōǀîgu tarib xab ra ǁnāsa mî ǃkhaisa , îganǀgē tsî .
43013023	Tsîb ge ǁkhāǁkhāsabegu âb di ǀguib , tāb tawa ǂnôaba Jesub di ǃâǃnâb tawa ge ǃgâsen hâ i , Jesub ge ǀnam iba .
43013024	ǁÎbab ge Simon Petruba ge nape , dîb nîse , tarib a ǃkhaisa ǁîb xab goro ǃhoaba .
43013025	Ob ge ǁîba Jesub di ǁkhaiǂams ǃoa ǂōsen tsî ǁîb ǃoa : ǃKhūtse , tariba a ǁî ? ti ge mî .
43013026	Ob ge Jesuba ge ǃeream . ǁNāb ge ǁîb , ǁîba ta pereǃâro-e ǀobeba tsî nî māba , ti . Ob ge pereǃâro-e ǀobe tsî Judab , Simonni ôab Iskarioǁîba ge mā .
43013027	Tsî pereǃâro-i khaoǃgâb ge Satanna ǁîb ǃnâ ge ǂgâ . Ob ge Jesuba ge mîǀî bi : Dīts ra-e ǃhaese dī !
43013028	Tsî ǀguib xaweb , tāb tawa ǂnôagu dib ge ǂan tama ge hâ i , tare xū-i ǃaromab go ǁnāsa ǁîb ǃoa mî ǃkhaisa .
43013029	ǀNîgu ge ge ǂâi , Judab mariǁhōsa ūhâ amagab ra Jesuba mîǀî bi : Kaitsēs ǃoa ge ǂhâba hâna ǁama , tamas ka io , ǀgâsanab nî xū-e māsa .
43013030	Tsî pereǃâro-eb ge ūo , ob ge ǁnātimîsi ge ǂoa ; tsî i ge tsuxu ge i .
43013031	Tsî Judab ge ǂoao , ob ge Jesuba ge mî : Nēsib ge Khoen Ôaba ǂkhaiǂkhaihe hâ , tsîb ge Eloba ǁîb ǃnâ ǂkhaiǂkhaihe hâ .
43013032	Tsî Elob ga ǁîb ǃnâ ǂkhaiǂkhaihe hâo , ob ge ǁkhāti Eloba ǁîba ǁîb ǂûb ǃnâ nîra ǂkhaiǂkhai , tsîb ge ǃhaese nîra ǂkhaiǂkhai bi .
43013033	ǀGôarogo , ǂkhari ǁaero-i ǀgui-e ta sago ǀkha nî hâ . O go ge tita nî ôa ; tsî Jodeǁîn ǃoa ta gere mî khami : “ Tita ra ǃgûba du ge a sī ǁoa ” ǁnās ǁkhās khami ta ǁkhāti nēsi sago ǃoa ra mî .
43013034	ǀAsa mîmā-e ta ra mā go : ǀNamgu go nî , ti ; tita ge sago ǀnam is ǁkhās khami go nî sago ǀnamgu .
43013035	Nēs tawan ge hoana nî mûǂan , ti ǁkhāǁkhāsabe go asa , ǀnamguba go ga sago ǃnâ ūhâo .
43013036	Ob ge Simon Petruba ǁîb ǃoa ge mî : ǃKhūtse , mâǀîts kha ra ǃgû ? Ob ge Jesuba ge ǃeream bi : Tita ra ǃgûpats ge nēsi a sao te ǁoa ; xawets ge ega nîra sao te .
43013037	Ob ge Petruba ǁîb ǃoa ge mî : ǃKhūtse , tare xū-i ǃaroma ta kha nēsi a sao tsi ǁoa ? Ti ûiba ta kom satsa nî mâibao .
43013038	Ob ge Jesuba ge ǃeream bi : Sa ûibats kha satsa tita nî mâiba ? Amase , amase ta ra mîba tsi : Anib nî ās aiǃâts ge satsa ǃnona ǃnāde nî ǀūxū te .
43014001	Tsîb ge ǁîb ǁkhāǁkhāsabegu ǃoa ge mî : ǂGaob âgo ab tā ǃhuri . Elob ǃnâ ǂgom , î go ǁkhāti tita ǃnâ ǂgom !
43014002	Ti Îb di ommi ǃnâ di ge ǂgui ǃnā-omde hâ . ǁNāti tamas ga io , o ta ga mîba go hâ : ǃGûsī ta ra , hâǃkhai-e ta nî ǂhomiba gose .
43014003	Tsî ǃgû tsî ta nî hâǃkhai-e ǂhomiba go , xawe ta nî ǁkhawa hā , tsî nî sago tita tawa ūsī , î go tita hâpa sago ona hâ .
43014004	Tsî mâǀî ta ra ǃgû ǃkhaisa go ge a ǂan , tsî daoba go ǁkhāti a ǂan .
43014005	Ob ge Tomaba ǁîb ǃoa ge mî : ǃKhūtse , ǀū ge ge a , mâǀîts ra ǃgû ǃkhaisa , tsî mati ge kha daoba a ǂan ǁkhā ?
43014006	Ob ge Jesuba ǁîb ǃoa ge mî : Tita ge daota , tsî amata , tsî ûita . Khoe-i xare-i ge Abob tawa a sī ǁoa , tita xu i ga sī tama io .
43014007	Tita go ga ǂan hâo , o go ga ti Îb ona ǂan hâ . Tsî nēsisa xu go ge ǁîba a ǂan tsî ǁîba go mû .
43014008	Ob ge Filipuba ǁîb ǃoa ge mî : ǃKhūtse , sa Îba ǁgau ge re , o ge ge a ǂkhî .
43014009	Ob ge Jesuba ge mîǀî bi : Filiputse , nētikō ǂomxase ta ge sago ǀkha hâ , xawets ǂan te tama hâ ? Tita ra mû-i kom ǁGûba ra mû-eo . Matits ǁnâi : Sa Îba ǁgau ge re , ti ra mî ?
43014010	ǂGom tamats hâ , tita Abob ǃnâ hâ ǃkhaisa , tsî Abob tita ǃnâ hâsa ? Mîdi , sadu ǃoa ta ra ǃhoade ta kom tita xu ǃhoa tamao ; xawe Abob tita ǃnâ ǁan hâb , ǁnāb kom ǁîb di sîsenga ra dīo .
43014011	ǂGom te re , tita Abob ǃnâ hâ ǃkhaisa , tsî Abob tita ǃnâ hâsa ; tsî ǁnā tamas ga io , ǁnâi sîsengu ǂûgu ǃaroma ǂgom te re .
43014012	Amase , amase ta ra mîba go : Tita ǃnâ kara ǂgom-i , ǁnā-i ge tita ra dī sîsenga ǁkhāti nîra dī , tsî i ge ǁîgu ǃgâ-ai kaiga nîra dī ; tita ti Îb ǃoa ra ǃgû xui-ao ;
43014013	tsî ti ǀons ǃnâ go ga ǂgan xū-i hoa-i , ǁî-e ta nî dī , ǁGûb nî ǀGôab ǃnâ ǂkhaiǂkhaihese .
43014014	Xū-e go ga ti ǀons ǃnâ ǂgano , o ta ge tita ǁî-e nî dī .
43014015	Tita go ga ǀnamo , o go nî ti mîmāde ǃkhōǀgaipe !
43014016	O ta ge tita Aboba nî ǂgan , ob ge ǀnî ǁkhaeǂgao-aoba sago nîra mā , ǀamos kōse sago ǀkha nîra hâhâba ,
43014017	Gagab amab dib , ǃhūbaib a ǃkhōǃoa ǁoaba , ǁîbab mû tsî ǂan tama amaga ; xawe go ge sago ǂan bi hâ , sago tawab hâ tsîb nî sago ǃnâ hâhâ xui-ao .
43014018	ǃOaǀgôase ta sago ǃgoro tide ; ǁkhawa ta nî sago ǃoa hā .
43014019	ǂKhari ǁaero-i ǀgui-i , ob ge ǃhūbaiba ǃaruǀî mû te tide ; xawe go ge sago tita nîra mû , tita ûi hâ tsî sago on nîra ûi xui-ao .
43014020	ǁNā tsēs ǁkhās ai go ge nî mûǂan , tita ti Îb ǃnâ , tsî sago tita ǃnâ , tsî tita sago ǃnâ hâ ǃkhaisa .
43014021	Ti mîmāde ūhâ , tsî kara ǁîde dī-i ge tita ǀnam hâ-e ; tsî tita kara ǀnam-i ge ti Îb xa nîra ǀnamhe-e ; tsî tita ge ǁî-e ǀnam , tsî nîra ǂhaiǂhaisenba i .
43014022	Ob ge Judab , Iskarioǁî tamaba , ǁîb ǃoa ge mî : ǃKhūtse , mati i kha ī , ots sige nîra ǂhaiǂhaisenba , tsî ǃhūbaiba ǂhaiǂhaisenba tide ?
43014023	Ob ge Jesuba ǃeream , tsî ǁîb ǃoa ge mî : Khoe-i ga tita ǀnamo , o i ge ti mîsa nî dī , tsî ti Îb ge ǁî-e nî ǀnam , tsî khom sikhoma ǁî-i ǃoa sī tsî nî ǁî-i tawa ǁanǃkhai-e dībasen .
43014024	Tita ǀnam tama-i , ǁnā-i ge ti mîde dī tama-e tsî mîs , ǁnâu go ras ge ti tamasa , tsîs ge a ǁGûb , tita ge sîb di .
43014025	Nēna ta sago ǃoa goro ǃhoa , sago tawa ta hâ hîa .
43014026	Xawe ǁKhaeǂgao-aob , ǃAnu Gagab , Abob ti ǀons ǃnâ nîra sîb , ǁnāb ge hoana nîra ǁkhāǁkhā go , tsîb ge sago nîra ǂâiǂâi , tita gere mîba gon hoan xa .
43014027	ǂKhîba ta ra ǃgoroba go , ti ǂkhîba ta ra mā go . ǃHūbaib ra mā khami ta tita sago mā tama . Ab ǂgaob âgo tā ǃhuri , îb tā ǃao !
43014028	Sago go ǁnâu , tita goro mîba gosa : ǃGû ta ra , tsî ta nî ǁkhawa sago tawa hā , ti . Tita go ga ǀnamo , o go ge ga ǃgâiaǂgao : ǁGûb ǃoa ta ra ǃgû , tita goro mî ǃkhais xa ; Abob tita ǃgâ-ai a kai xui-ao .
43014029	Tsî nēsi ta ǁîsa sago go mîba , ǃnae tamas hâ hîa , î go ga ǃnaes kao , ǂgom .
43014030	ǃAruǀî ta ǂguina sago ǀkha ǃhoa tide . ǂAmsab nē ǃhūbaib dib ǃgoaxa xui-ao , tsîb ge tita ai xū-i xare-e ūhâ tama ,
43014031	xawe ǃhūbaib nî mûǂan , Aboba ta a ǀnamsa tsî Abob ge mîmā te khami ta ra dī ǃkhaisa . Khâi î ge nēpa xu ǃgû !
43015001	Tita ge ama-ai ǂauxûiǂûhaita , tsî ti Îb ge ǃhanasîsen-aoba .
43015002	Mâ ǂgona-i hoa-i , tita ǃnâ hâ-i , ǂûtani tama-eb ge ra ūbē ; tsî mâ-i hoa-i ǂûtani ra-eb ge ra ǃanuǃanu , ǃaruǀîǀgui i nî ǂûtanise .
43015003	Sago ge ǀnai a ǃanu , sago ǃoa ta gere ǃhoa mîs ǃaroma .
43015004	Tita ǃnâ hâ , î ta tita sago ǃnâ hâ . ǂGonab ǁîb ǂûba xu a ǂûtani ǁoa khami , ǂauxûiǂûhais ǃnâb ga hâ tama io , ǁnās ǃkhās khami go ge ǁkhāti sago a ǂûtani ǁoa , tita ǃnâ go ga hâ tama io .
43015005	Tita ge ǂauxûiǂûhaita , sago ge ǂgonago . Tita ǃnâ ra hâ-i tsî tita ǁî-i ǃnâ ra hâ-i ǁnā-i ge kaise ra ǂûtani ; tita ose du kom xū-e a dī ǁoao .
43015006	Tita ǃnâ hâ tama khoe-i , ǁnā-i ge ra aoǂuihe , ǂgona-i xase , tsî i ra ǂnâ ; tsîn ge ǀhaoǀhaohe , tsî ǀaes ǃnâ aoǂgāhe tsî ra khauǃkhūhe .
43015007	Tita ǃnâ go ga hâo , tsî ti mîdi ga sago ǃnâ hâo , o go ge ǂgao go ka-i hoa-e a ǂgan ǁkhā , o i ge nî ība go .
43015008	Nēs ǃnâb ge ti Îba ǂkhaiǂkhaihe hâ , kaise go ga ǂûtanio , tsî ti ǁkhāǁkhāsabe go kao .
43015009	ǁGûb tita ǀnam hâ khami ta ge tita ona sago ǀnam hâ . Hâhâ re ti ǀnammi ǃnâ !
43015010	Ti mîmāde go kara dīo , o go ge ti ǀnammi ǃnā nî hâhâ , tita ti Îb di mîmāde dī tsî ǁîb di ǀnammi ǃnâ ra hâhâ khami .
43015011	Nēna ta sago ǃoa goro ǃhoa , ti ǃgâiaǂgaob nî sago ǃnâ hâhâse , tsîb nî sago ǃgâiaǂgaoba ǀoase .
43015012	Nēs ge ti mîmāsa , ǀnamgu go nî , ti , tita ge sago ǀnam hâ i khami .
43015013	Nē-i ǃgâ-ai kai ǀnam-e i ge khoe-e ūhā tama , khoe-i nî ǁî-i khoen ǃaroma ǁî-i ûiba mā , ti .
43015014	Sago ge a ti khoe , tita ra mîmā gona go kara dīo .
43015015	ǃAruǀî ta sago “ ǃgāgo ” ti ǂgai tide , ǃgā-i a ǀū , ǀhonkhoeb â-i ra dī-e xui-ao . Xawe ta ge sago “ khoego ” ti ge ǂgai , ti Îba xu ta ge ǁnâun hoana ta ge sago ge ǂanǂan xui-ao .
43015016	Sago ge tita ǃkhōǂuibasen tama hâ ; xawe ta ge tita sago ǃkhōǂuibasen hâ , tsî ta ge ge mâi go , ǃgû tsî go nî ǂûtanise , tsîs nî sago di ǂûsa hâhâse , îb Aboba ti ǀons ǃnâ go ga ǂgan-i hoa-e sago mā .
43015017	Nēsa ta ra mîmā go , ǀnamgu go nîse .
43015018	ǃHūbaib ga sago ǁkhano , ǂan , titab ge sago aiǃâ ǁkhan hâ i ǃkhaisa .
43015019	ǃHūbaiba xu go ga hâo , ob ga ǃhūbaiba ǁîb di-e ǀnam ; xawe ǃhūbaiba xu go hâ tama , tsî tita sago ǃhūbaiba xu ǃkhōǂuibasen hâ amagab kom ǃhūbaiba sago ra ǁkhano .
43015020	ǁNā mîs , tita gere mîba gos xa ǂâiǂâisen : ǃGā-i ǁî-i ǀhonkhoeb xa kai tama ǃkhaisa . Titan ga ǃgôaǃgono , on kom sago ona nî ǃgôaǃgono ; ti mîsan ga dī hâo , on kom sago dis ona nî dīo .
43015021	Tsîn ge nēn hoana sago nîra dī ti ǀons ǃaroma , tita ge sîban ǂan tama amaga .
43015022	Hā tsî ta ga ǁîn ǃoa ǃhoa tama io , on ga ǁore-i xare-e ūhâ tama i hâ , xawe nēsin kom ǀhapiokaisen-i ǁîn ǁoreb di-e ūhâ tamao .
43015023	Tita ra ǁkhan-i ge ti Îb ona ra ǁkhan-e .
43015024	ǁNā sîsenga ta ga ǁîn ǃnâ dī tama i hâo , ǀkhara-i dī tama hâga , on ga ǁore-i xare-e ūhâ tama i hâ ; xawe nēsin ge ǁîga ge mû , tsî tita tsî ti Îb tsîkhoma ra ǁkhan .
43015025	Xawe i ge ra ī , ǁîn di ǂhanub ǃnâ xoahe hâ mîs nî ǀoaǀoahese : “ ǀHapi-i osen ge tita ra ǁkhan ” ti .
43015026	ǁKhaeǂgao-aob , tita nî Aboba xu sago sîbab , Gagab amab dib , Aboba xu ra ǂoab ga hāo , ǁnāb ge tita xa nîra ǃkhō-am .
43015027	Tsî sago on ge nîra ǃkhō-am , tsoatsoasa xu go ge tita ǀkha hâ i xui-ao .
43016001	Nēna ta ge sago ǃoa gere ǃhoa , ǁgonǁgonǂgaohe go tidega .
43016002	Sinagogeba xun ge sago nîra ǂhāǂui . Ā , iri , ge nîra hâ , o i ge sago kara ǃgam-i hoa-e Eloba i ǁnās ǀkha ra ǃoaba , ti nî ǂâi .
43016003	Tsîn ge nēna nîra dī , Abob tsî tita tsîkhoman ǂan tama hâ xui-ao .
43016004	O ta ge ǁîna sago go mîba , iri ga hā ǃnubai go nî ǁîn xa ǂâiga , mî ta gere ǃkhaisa . Tsî ta ge ǁîna tsoatsoasa xu mîba go tama hâ , sago ǀkha ta ge hâ i xui-ao .
43016005	Xawe ta ge nēsi ra ǃgû tita ge sîb ǃoa ; tsî ǀguib âgo xaweb ge : Mapats ra ǃgû ? ti dî te tama hâ .
43016006	Xawe nēna ta go mîba go amagab ge ǂgaob âgo ǃoab xa go ǀoa .
43016007	Xawe ta ge amaba ra mîba go : ǃGâiba go a , ǃgû ta ra ǃkhaisa . ǃGû tama ta ga io , ob kom ǁKhaeǂgao-aoba sago ǃoa hā tideo . Xawe ǃgû ta karao , o ta ge ǁîba sago ǃoa nîra sî .
43016008	Tsî ǁnāb kara hāo , ob ge ǃhūbaiba nîra ǃhoadan ǁoreb xa , tsî ǂhanu-aisib xa , tsî ǀgoraǃgâs xa .
43016009	ǁNā ǁoreb xa : Tita ǃnân ǂgom tama , ti .
43016010	Tsî ǁnā ǂhanu-aisib xa : Ti Îb ǃoa ta ra ǃgû , tsî go ǃaruǀî mû te tide , ti .
43016011	Tsî ǁnā ǀgoraǃgâs xa : Nē ǃhūbaib di ǂamsab ǀgoraǃgâhe hâ , ti .
43016012	ǂGuin ganupe ta nî mîba gona ta ūhâ , xawe go ge nēsi a tani ǁoa .
43016013	Xawe ǁnāb , amab di Gagab kara hāo , ob ge ǁîba hoaraga amab ǃnâ nîra ǂgaeǂgui go . ǁÎb ǂûb xab ǃhoa tide xui-ao ; xaweb ge ǁnâub rana ǃhoa , tsî ǃgoaxana nîra ǂhôa go .
43016014	ǁÎb ge tita nîra ǂkhaiǂkhai ; tin xa ū tsîb nî sago ǂhôa xui-ao .
43016015	Abob ūhân hoan ge a ti : ǁNā-amaga ta ge tin xa ū tsîb nî sago ǂhôa , ti go mî .
43016016	ǂKhari ǁaero-i , o go ge tita mû tide , tsî ǁkhawa ǂkhari ǁaero-i , o go ge tita nîra mû ; Abob ǃoa ta ra ǃgû xui-ao .
43016017	O gu ge ǀnî ǁkhāǁkhāsabegu âba ge mîǀîgu : Tare-e , nēb ra sige mîba-e : ǂKhari ǁaero-i , o go tita mû tide , tsî ǁkhawa ǂkhari ǁaero-i , o go tita nîra mû tsî : Abob ǃoa ta ra ǃgû ?
43016018	O gu ge ge mî : Tare-e kha nē-e : ǂKhari ǁaero-i , tib ra mî-e . Sage ge a ǀū tare-eb ra mîsa .
43016019	Tsî Jesub ge ǂan , ǁîba gu ra dî ǂgao ǃkhaisa , ob ge ǁîgu ǃoa ge mî : Nēs xa go kha ra dîgu : ǂKhari ǁaero-i , o go tita mû tide , tsî ǁkhawa ǂkhari ǁaero-i , o go tita nîra mû , ti ta goro mî amaga ?
43016020	Amase , amase ta ra mîba go : Sago ge ā tsî nîra ǃgae , xaweb ge ǃhūbaiba nîra ǃgâiaǂgao ; sago ge nîra ǃoa , xaweb ge ǃoab âgo nîra ǃgâiaǂgao kaihe .
43016021	Taras , ǁoras rao , os ge ǃoa-e ūhâ , iri âs go hā xui-ao ; xawe ǀgôaro-es ra hō-o , os ge ǃaruǀî ǂōǂōsib xa ǂâi tama hâ , khoe-i go ǃhūbaiba ǃnaeba ǃkhais ǃaromas ra ǃgâiaǂgao xui-ao .
43016022	Tsî sago ge nēsi ǃoa-e ūhâ ; xawe ta ge sago ǁkhawa nîra mû , ob ge ǂgaob âgo nîra ǃgâiaǂgao , tsî khoe-i xare-i ge ǃgâiaǂgaob âgo ūǀhana go tide .
43016023	Tsî ǁnātsē go ge xū-i xare-e dî te tide . Amase , amase ta ra mîba go : ǁGûba go ga ǂgan xūn hoanab ge sago ti ǀons ǃnâ nîra mā .
43016024	Nēsis kōse go ge ti ǀons ǃnâ xū-i xare-e ǂgan tama hâ . ǂGan , o go ge nîra ǃkhōǃoa , îb ǃgâiaǂgaob âgo ǀoa .
43016025	Nēna ta ge ǂkhōdi ǃnâ sago ǃoa goro ǃhoa . Xaweb ge ira nîra hā , o ta ǃaruǀî ǂkhōdi ǃnâ sago ǃoa ǃhoa tide , o ta ǂhauǃnâse Abob xa nîra ǂhôa go .
43016026	ǁNātsē go ge ti ǀons ǃnâ nîra ǂgan . Tsî ta nî Abob tawa sago ǂganba ǃkhaisa ta mîba go tama .
43016027	Abob kom aitsama sago ǀnam hâo , sago tita ǀnam hâ , tsî Eloba xu ta ge ǂoa ǃkhaisa go ǂgom hâ amaga .
43016028	Aboba xu ǂoa , tsî ta ge ǃhūbaib ai ge hā ; o ta ge ǁkhawa ǃhūbaiba ǁnāxū , tsî Abob ǃoa ra ǃgû .
43016029	O gu ge ǁkhāǁkhāsabegu âba ge mî : Kō , nēsits ra ǂhauǃnâse ǃhoa , tsîts ǂkhō-i ǃnâ mî tama .
43016030	Nēsi ge ge a ǂan , hoanats a ǂan , tsî khoe-i nî dî tsisa ǂhâbasa tama ǃkhaisa . ǁÎ ǃkhaisa xu ge ge ra ǂgom , Eloba xuts ge ǂoa ǃkhaisa .
43016031	Ob ge Jesuba ge ǃeream gu : ǂGom go ra nēsi ?
43016032	Mû , iri ge nîra hā , tsî ǀnaib ge go hā , o go ge nîra ǀgaruǀgaruhe , mâb hoaba ǁîb di-i ǃoa , tsî go nî tita ǀguri ǃgoro ; xawe ta ǀguri hâ tama , Abob kom tita ǀkha hâo .
43016033	Nēna ta sago ǃoa goro ǃhoa , tita ǃnâ go nî ǂkhîba ūhâse . ǃHūbaib ǃnâ go ǂōǂōsi-e ūhâ ; xawe ǃgâiǂâixa re , tita ge ǃhūbaiba ge dan .
43017001	Nēnab ge Jesuba ǃhoa , tsî mûra âba ǀhommi ǃoa ǃhâkhâi , tsî ge mî : Abotse , iri ge go hā ; ǂkhaiǂkhai sa Ôaba , îb sa Ôaba satsa ǂkhaiǂkhai ,
43017002	ǀgai-ets mā bi hâ khami ǁgans hoas ǂama , ǁîbats ge mān hoanab nî ǀamo ûiba māse .
43017003	Tsî nēb ge ǀamo ûiba , sats ǀguise ama-ai Elots , tsî sats ge sîb Jesub Xristub onan nî ǂan ǃkhaisa .
43017004	Tita ge satsa ǃhūbaib ai ge ǂkhaiǂkhai , ǁnā sîsenni , dī ta nîsets ge mā teba ta ge dītoas ǀkha .
43017005	Tsî nēsi ǂkhaiǂkhai te re , Abotse , sats ǂûts tawa , ǁnā ǂkhaisib , ǃhūbaib ge īs aiǃâ ta ge sa tawa ūhâ ib ǀkha .
43017006	Sa ǀonsa ta ge ǁnā khoena ge ǂhaiǂhaiba , ǃhūbaiba xuts ge mā tena . Sa din ge ǁîna ge i , tsîts ge ǁîna tita ge mā , tsîn ge sa mîsa ge sâu .
43017007	On ge nēsi mûǂan hâ , titats ge mān hoan satsa xu hâ ǃkhaisa .
43017008	ǁNā mîdi , sats ge tita māde ta ge ǁîna mā xui-ao ; tsîn ge ǁîde ge ǃkhōǃoa , tsîn ge amase ge mûǂan , satsa xu ta ge ǂoa ǃkhaisa , tsîn ge ǂgom hâ , sats ge tita sî ǃkhaisa .
43017009	Tita ge ǁîna ra ǀgoreba ; ǃhūbaiba ta ǀgoreba tama , xawe sats ge tita māna ta ra ǀgoreba , sa din a amaga .
43017010	Tsî tin hoan ge a sa , tsî san hoan ge a ti ; tsî ta ge ǁîn ǃnâ ǂkhaiǂkhaihe hâ .
43017011	Tsî ta ge tita ǃaruǀî ǃhūbaib ai hâ tama hâ ; xawen ge ǁîna ǃhūbaib ai hâ , tsî ta ge tita sa tawa ra sī . ǃAnu Abotse , sa ǀons ǃnâ ǁîna sâu re , titats ge māna , în ǀgui , sakhom a ǀgui khami .
43017012	ǃHūbaib ai ta ǁîn ǀkha hâ hîa ta ge ǁîna sa ǀons , titats ge mās ǃnâ ge sâu , tsî ta ge ǁîna ge ǃûi , tsî ǀgui-i ân ge kā tama hâ , kāǁōsib di ǀgôab ǀguib , xoas nî ǀoaǀoahese .
43017013	Tsî nēsi ta sa tawa ra sī , tsî ta nēna ǃhūbaib ai ra ǃhoa , ti ǃgâiaǂgaoban nî ǀoa hâse ǁîn ǃnâ ūhâga .
43017014	Tita ge ǁîna sa mîsa ge mā , tsî ǃhūbaib ge ǁîna ra ǁkhan , ǃhūbaiba xun hâ tama amaga , tita on ǃhūbaiba xu hâ tama khami .
43017015	ǃHūbaiba xuts nî ǁîna ūbē , ti ta ǀgore tama , xawe ǂkhababa xuts nî ǁîna sâu , ti ta ra ǀgore .
43017016	ǃHūbaiba xun ǁîna hâ tama , tita on ǃhūbaiba xu hâ tama khami .
43017017	ǁÎna ǃanuǃanu amab ǃnâ , sa mîs ge a ama .
43017018	Titats ge ǃhūbaib ai sî khami ta ge tita ona ǁîna ǃhūbaib ǃoa ra sî .
43017019	Tsî ǁîn ǃaroma ta ti aitsama ra khaisen , ǁîn on nî ǃanuǃanuhega amab ǃnâ .
43017020	Tsî ta ǁîn ǀguina ǀgoreba tama , xawe ta ǁkhāti ǁîn di mîsa xu tita ǃnâ nîra ǂgomna ra ǀgoreba ,
43017021	în hoana ǀgui , sats Abots ge ti ǃnâ , tsî tita sa ǃnâ ǀguis ǁkhās khami ; în ǁîn ona sakhom ǃnâ ǀgui , ǃhūbaib nî ǂgomga , sats ge tita sî ǃkhaisa .
43017022	Tsî ta ge ǁîna ǁnā ǂkhaisib , titats ge māba ge mā , în ǀgui , sakhom a ǀgui khami .
43017023	Tita ǁîn ǃnâ , tsî satsa tita ǃnâ ; în dīǀoaǀoahe hâse ǀgui , îb ǃhūbaiba mûǂan , sats tita ge sî ǃkhaisa , tsîts ǁîna ǀnam hâ ǃkhaisa , titats ǀnam hâ khami .
43017024	Abotse , ǂgao ta ra , tita hâpa , ǁnāpan nî ǁkhāti titats ge māna hâ ǃkhaisa , în ti ǂkhaisiba kō , sats ge mā teba ; ǃhūbaib ganupe ǃgaoǃgaohe tama hâ hîats ge tita ǀnam i xui-ao .
43017025	ǂHanu-ai Abotse , ǃhūbaib ge satsa ǂan tama hâ ; xawe ta ge tita a ǂan tsi , tsî nēn on ge a ǂan , sats tita ge sî ǃkhaisa .
43017026	Tsî ta ge ǁîna sa ǀonsa ge ǂanǂan , tsî nîra ǂanǂan si , îb ǁnā ǀnammi titats ra ǀnamūba ǁîn ǃnâ hâ , î ta tita ǁîn ǃnâ hâ .
43018001	Nēnab ge Jesuba ǃhoa , ob ge ǁîb di ǁkhāǁkhāsabegu ǀkha ǂoa , tsî ǃārob Kidronni nauǃani ge ǃgâu ; ǁnāpab ge ǃhanaba ge hâ i , ǁîb ǃnâb ge Jesuba ge ǂgâ tsî ǁîb di ǁkhāǁkhāsabegu tsîna .
43018002	Tsî Judab , ǀapexū bi geb ge ǁkhāti ǁnâ ǃkhaisa ǂan ge i , Jesub ge ǁnāpa ǁîb di ǁkhāǁkhāsabegu ǀkha ǁaekorobe gere ǀhû amaga .
43018003	Ob ge Judaba toroǂnubis tsî ǀgapipristergu tsî Farisegu tsîgu di ǃgāga ū , tsî ǁnāpa ge sī , ǃamamǀaedi tsî lanterndi tsî ǁâtanin tsîn ǀkha .
43018004	Tsî Jesub ge ǁîb ai nîra hān hoana ǂan io , ob ge ǂoa , tsî ǁîn ǃoa : Tari-e go ra ôa ? ti ge mî .
43018005	O gu ge ge ǃeream bi : Jesub Nasareǁîba ti . Ob ge Jesuba ǁîgu ǃoa : Tita ge ǁî ta , ti ge mî . Tsî Judab ǀapexū bi geb ge ǁkhāti ǁîgu ǀkha ge mâ i .
43018006	Tsî Jesub ge : Tita ge ǁî ta , ti mîo , o gu ge ǃgâǃgâbē , tsî ǃhūb ai ge ǁnā .
43018007	Ob ge ǁkhawa ǁîga : Tari-e go ra ôa ? ti ge dî . O gu ge ǁîga Jesub Nasareǁîba , ti ge mî .
43018008	Ob ge Jesuba ge ǃeream : Mîba go ta go , tita a ǁî ǃkhaisa ; tita go ga ǁnâi ôao , î gu ǁnâi nēga ǃgû ! ti .
43018009	ǁNā mîs , ǃhoab ges nî ǀoaǀoahese : Titats ge mān xa ta ǀgui-i xare-e kā kai tama hâ , ti .
43018010	Ob ge Simon Petrub gôaba ūhâba ǂgaeǂui , tsî ǀgapipristeri di ǃgāba ǂnau , tsî ǁîb amǀkhāb ǂgaesa ge ǂnauǁnâ ; tsî ǁnā ǃgāb ge Malxub ti ge ǀon hâ i .
43018011	Ob ge Jesuba Petrub ǃoa ge mî : Gôab âtsa ǂgā ǁhōb ǃnâ ! Ā ta tide , Abob ge mā te ǀgabisa ?
43018012	On ge ǂnubis tsî danakhoeb tsî Jodeǁîn di ǃgāgu tsîna Jesuba ǃkhō , tsî ge ǃgae bi ,
43018013	tsî ǁîba ǂguro Annab ǃoa ge ǂgaeǂgui ; ǁîb ge Kajafab , ǁnā kurib ai ǀgapiprister ge ib taras di î-i xui-ao .
43018014	Tsî Kajafab ge ǁnāb Jodeǁîna ge ǀapemāba , ǃgâi i ka ǃkhaisa , ǀgui khoe-i nî ǁaesa ǁōba ǃkhaisa .
43018015	Tsî Simon Petrub tsî ǀnî ǁkhāǁkhāsabeb tsîkha ge Jesuba ge sao ; tsîb ge ǁnâ ǁkhāǁkhāsabeba ǀgapipristeri tawa ge ǂansa i , tsî Jesub ǀkha ǀgapipristeri di ai-ommi ǃnâ ge ǂgâ .
43018016	Tsî Petrub ge dao-ams ǃauga ge mâ i . Ob ge nau ǁkhāǁkhāsabeb , ǀgapipristeri tawa ǂansa ge iba ǂoa , tsî daos ǃûi-aos ǀkha ǃhoa , tsî Petruba ge ūǂgâxa .
43018017	Os ge ǃgās , daos ǃûi-aosa Petrub ǃoa ge mî : Sats ona kha nē khoeb ǁkhāǁkhāsabegu di ǀgui tamatsa ? Ob ge : ǁÎ tama ta , ti ge mî .
43018018	Tsî gu ge ǃgāgu tsî sîsenaogu tsîga ge mâ i , ǂnomǀae-e khau tsî , ǃkhai ge i amaga , tsî gere sâ ; tsî Petrub ge ǁîgu ǀkha mâ tsî gere sâ .
43018019	Tsî ǀgapipristeri ge Jesuba ǁkhāǁkhāsabegu âb tsî ǁkhāǁkhās âb xa gere dîǃā .
43018020	Ob ge Jesuba ge ǃeream : Tita ge ǂhauǃnâse ǃhūbaib ǃoa gere ǃhoa . Tita ge hugaǀgui sinagogeb tsî tempeli , hoa Jodeǁîn ra ǀhûǃnâb ǃnâ gere ǁkhāǁkhā , tsî ǂganǃgâsib ǃnâ ta ge xū-i xare-e ǃhoa tama hâ ;
43018021	tarexats tita ra dîǃā ? ǁNâu gena dîǃnâ , tarena ta ge ǁîna ǃhoa-ū ǃkhaisa . Mû , ǁîn ge a ǂan , tarena ta gere ǃhoa ǃkhaisa .
43018022	Tsî nēnab ra ǃhoa hîab ge ǃgāgu di ǀguib , ǁnāpa mâba Jesuba ǁapu , tsî : ǁNātits kha ǀgapipristera ra ǃeream ? ti ge mî .
43018023	Ob ge Jesuba ge ǃeream : ǂKhabase ta ga ǃhoa hâo , ǁnâi ǂkhabab xa ǃhoadan te , tsî ǃgâise ta ga ǃhoa hâo , tarexats ǁnâi ra ǂnau te ? ti .
43018024	Ob ge Annaba ǁîba ǃgaehe hâse Kajafab ǀgapipristeri ǃoa ge sî .
43018025	Tsî Simon Petrub ge mâ , tsî gere sâ . On ge ǁîb ǃoa ge mî : Sats ona kha ǁîb ǁkhāǁkhāsabegu di ǀgui tamatsa ? Xaweb ge ǀoa tsî : ǁÎ tama ta , ti ge mî .
43018026	Ob ge ǀgapipristeri ǃgāgu di ǀguib , Petrub go ǂgaesa ǂnauǁnâb di khoexa ge iba ge mî : ǃHanab ǃnâ ǁîb ǀkha mû tsi tama ta hâ ?
43018027	Ob ge Petruba ǁkhawa ge ǂnoa , tsî ǁnātimîsib ge aniba ge ā .
43018028	Tsîn ge Jesuba Kajafaba xu ǂhanuǂhanu-ommi ǃoa ge ǃgû-ū ; tsî i ge ǃnauǁgoaga ge i . Tsîn ge ǁîn ǂûna ǂhanuǂhanu-ommi ǃnâ ǂgâ tama ge i , ǀuriǀurisenn tidese , în Pasxaba ǂû ǁkhā ,
43018029	Ob ge Pilatuba ǁîn ǃoa ǂoa , tsî ge mî : Mâ ǀhapiǀhapi-ai-e du kha nē khoeb ǃoagu ra ūhā ?
43018030	O gu ge ǃeream tsî ge mîǀî bi : Nēb ga ǂkhabadī-ao tama io , o da kom ga satsa māǁnâ bi tama i hâo .
43018031	Ob ge Pilatuba ǁîn ǃoa ge mî : Sado ǁnâi ū bi , î sadu ǂhanub ǃoa ǀgoraǃgâ bi . On ge Jodeǁîna ǁîb ǃoa ge mî ; Khoe-e ǃgamsa da kom mā-amhe tamao .
43018032	( Jesub di mîs , mîb ges nî ǀoase ǁgaub geo , mâ ǁō-ai-eb nîra ǁō ǃkhaisa . )
43018033	Ob ge Pilatuba ǁkhawa ǂhanuǂhanu-ommi ǃnâ ǂgâ , tsî Jesuba ǂgai , tsî ǁîb ǃoa ge mî : Satsa kha Jodeǁîn di gao-aotsa ?
43018034	Ob ge Jesuba ge ǃeream : Aitsamats ra satsa xu nē-e mî ? Nauna go tita xa mîba tsi ? ti .
43018035	Ob ge Pilatuba ge ǃeream Jodeǁîta tita ? Sa ǁaes tsî ǀgapipristergu tsîn ge satsa go māǁnâ te . Tare-ets go dī ?
43018036	Ob ge Jesuba ge ǃeream : Ti gaosib ge nē ǃhūbaiba xu hâ tama hâ . Nē ǃhūbaiba xub ga ti gaosiba hâ hâo , o gu ga ti ǃgāga ǃkham hâ , Jodeǁîna ta māǁnâhe tidese ; xawe nēsib ge ti gaosiba nēpa xu hâ tama hâ , ti .
43018037	Ob ge Pilatuba ǁîb ǃoa ge mî : Gao-aotsa kha ǁnâi ? Ob ge Jesuba ge ǃeream : Sats ra mî , gao-aota asa . ǁÎs ǃoa ta ge ge ǃnae , tsî ǁîs ǃoa ta ge ǃhūbaib ai ge hā , amaba ta nî ǃkhō-ambase . Amaba xu hâ-i hoa-i ge ti domma ra ǁnâu-e .
43018038	Ob ge Pilatuba ǁîb ǃoa ge mî : Tare-e kha ama-e ? Tsî nēsa mî tsîb ge ǁkhawa Jodeǁîn ǃoa ǂoa , tsî ge mî : Tita ge ǁîb ǃnâ ǀhapixū-e hō tama hâ .
43018039	Xawe du ge ǁnaeti-e ūhâ , ǀgui-e ta sado Pasxaǁaeb ai nî xūba ǃkhaisa . ǁNâi ǂgao du hâ , Jodeǁîn di gao-aoba ta nî xūba du ǃkhaisa ?
43018040	On ge ǃgarise ǁkhawa ǂgai tsî ge mî : ǁÎb ose , xawe Barababa ! Tsî Barabab ge ǃgamao ge i .
43019001	ǃNubaib ge Pilatuba Jesuba ū , tsî ge ǂnau kai bi .
43019002	Tsî toro-aogu ge ǁkhūgu xa kron-e ǂgoma , tsî ǁîb danas ai ǂnûi , tsî purpursara-e ana bi ,
43019003	tsî ǁîb tawa ǀgū tsî ge mî : Tawede tsi Jodeǁîn gao-aotse ! Tsî gu ge ǁîba gere ǁapu .
43019004	Ob ge Pilatuba ǁkhawa ǂoa , tsî ǁîn ǃoa ge mî : Mû , sado ta ǁîba ra ūǂoaxaba , mûǂan du nîga , ǀhapi-i xare-e ta ǁîb ǃnâ hō tama ǃkhaisa .
43019005	Ob ge Jesuba ge ǂoaxa , ǁkhūkrons tsî purpursarab tsîra anahe hâse . Ob ge Pilatuba ǁîn ǃoa : Mû nē khoeba re ! ti ge mî .
43019006	Tsî ǀgapipristergu tsî ǃgāgu tsîgu ge mû bio , o gu ge ǂgai tsî : ǃGâu bi ! ǃGâu bi ! ti ge mî . Ob ge Pilatuba ǁîgu ǃoa ge mî : Sago ǁnâi ū î ǃgâu bi , tita ǁîb ǃnâ ǀhapi-i xare-e hō tama xuige .
43019007	On ge Jodeǁîna ge ǃeream bi : Sida ge ǂhanu-e ūhâ tsî sida ǂhanub ǃoab ge ǁōba a anu , ǁîb ge aitsama Elob Ôase dīsen xui-ao .
43019008	Tsî Pilatub ge nē mîsa ǁnâu , ob ge ǃaruǀîǀgui ge ǃao .
43019009	Tsî ǁkhawa ǂhanuǂhanu-ommi ǃnâ ǂgâ tsîb ge Jesub ǃoa : Mapa xuts hâ ? ti ge mî . Xaweb ge Jesuba ǃeream-i xare-e mā bi tama ge i .
43019010	Ob ge Pilatuba ǁîb ǃoa ge mî : Tita ǀkhats ǃhoa tama hâ ? ǂAn tamats kha ǁnâi hâ , ǁnāxū tsi ta nî , ti ī ǀgaiba ta ūhâsa , tsî ǃgâu tsi ta nî ti ī ǀgaiba ta ūhâsa ?
43019011	Ob ge Jesuba ge ǃeream : ǀGai-i xare-ets ge tita ǂama ūhâ tama ga i hâ , ǀgapiseba xu i ga satsa māhe tama io ; ǁnā-amagab ge tita go satsa māǁnâba , sa dib xa kai ǁore-e ūhâ .
43019012	ǁNā ǁaeba xub ge Pilatuba , matib nî ǁîba ǁnāxūsa gere ôa-am ; xawen ge Jodeǁîna ǂgai , tsî ge mî : ǁÎbats ga ǁnāxūo , ots kom Kaesari di khoe tamao , ǁî-aitsama ra gao-aodīsen-i hoa-i ge Kaesara mâǃoa hâ-e xui-ao .
43019013	Tsî Pilatub ge nē mîde ǁnâuo , ob ge Jesuba ǂgaeǂguiǂui , tsî ǂhanuǂhanuǃnaos ai ge ǂnû , Litostrotos ti ra ǂgaihe ǃkhais ai , tsî Hebreǁîgowab ǃnâ Gabatas ti ra ǂgaihesa .
43019014	Tsî i ge Pasxab di aiǂhomisen tsē , tsî ǁaupexa ǃnaniǁî ir ge i . Ob ge Jodeǁîn ǃoa ge mî : Mû , nēb ge a sadu gao-ao .
43019015	Xawen ge : Ūbē , ūbē , î ǃgâu bi ! ti gere ǂgai . Ob ge Pilatuba ǁîn ǃoa ge mî : Sadu gao-aoba ta ǁnâi nî ǃgâu ? O gu ge ǀgapipristerga ge ǃeream : ǀNî gao-ao-e da ūhâ tama , Kaesari ǀguib , ti .
43019016	ǃNubaib ge ǁîba ǁîga ge māǁnâ ǃgâuheb nîse . On ge Jesuba ū tsî ge ǃgû-ū bi .
43019017	Ob ge aitsama ǃgâuhaib âba tani tsî ge ǂoa , danaǂkhōs ǃās , ti ra ǂgaihe ǃkhais ǃoa , Hebreǁîgowab ǃnâ Golgota ti ra ǂgaihesa .
43019018	ǁNāpan ge ǁîba ge ǃgâu , tsî nau ǀgamkha ǁîb ǀkha ǃnamkha hoakha ai ǀguib , tsî Jesuba ǁaegub ǃnâ .
43019019	Tsî Pilatub ge ǁkhāti xoaǂam-e ge xoa , tsî ǁîba ǃgâuhaib ai ge ǂnûi ; tsî i ge nēti ge xoahe hâ i : Jesub Nasareǁîb , Jodeǁîn di gao-aob , ti .
43019020	Nē xoaǂamsan ge ǂgui Jodeǁîna ge khomai , Jesub go ǃgâu-aihe ǃkhais ge ǃāsa xu ǀgū i amaga ; tsîs ge Hebreǁî - tsî Romeǁî - tsî Grikeǁîgowagu ǃnâ ge xoasa i .
43019021	O gu ge Jodeǁîn di ǀgapipristerga Pilatub ǃoa ge mî : Jodeǁîn di gao-aob , ti tā xoa ; î Jodeǁîn di gao-aota , tib gere mîb ti xoa re .
43019022	Ob ge Pilatuba : Xoa ta go-i ge xoa ta go-e , ti ge ǃeream .
43019023	O gu ge toro-aoga Jesuba gu ge ǃgâuo , saran âba ū , tsî ǁîna haka ǃâse ge dī , mâ toro-aob hoaba ǀgui ǃâsa , tsî ǂamsarab ona . Tsî ǂamsarab ge ǂomdao-o ge i , ǀgapiseba xu ǃnagab kōse ǂgāǃnâguhe hâse .
43019024	O gu ge ge mîǀîgu : A ge ǁîba tā ǀkhauǃā , î ge ǁîb ai ǂnoagusa ao tarib dib nîsa . Xoas nî ǀoaǀoahese , nēti ra mîsa : “ Ti saranan ge ǁîn ǃnâ ge ǀgoragu , tsî ti ǂamsarab ain ge ǂnōgusa ge ao . ” Nēsa gu ge toro-aoga ge dī .
43019025	Tsî di ge Jesub di ǃgâuhaib tawa ǁîb îs , tsî ǁîb îs di ǃgâsas , Marias , Kleofab di taras , tsî Maria Magdalenas tsîde ge mâ i .
43019026	Tsî Jesub ge ǁgûsa mûo , tsî ǁkhāǁkhāsabeb , ǁîb ge ǀnam iba ǁîs tawa mâse , ob ge ǁgûs ǃoa ge mî : Tarase , mû , nēb ge a sa ôa .
43019027	ǁNās khaoǃgâb ge ǁkhāǁkhāsabeb ǃoa ge mî : Mû nēs ge a sa î . Ob ge ǁkhāǁkhāsabeba ǁnā ira xu ǁîsa ǁîb tawa ge ū .
43019028	ǁNās khaoǃgâ , Jesub ge ǂano , hoan go ǀnai dītoahe ǃkhaisa , xoas nî dīǀoaǀoahese , ob ge ge mî : “ ǁGâ ta hâ . ”
43019029	Tsî i ge ǀkhuruxûi-i xa ǀoa hâ xapa-e ǁnāpa ge mâ i . O gu ge sponsa ǀkhuruxûib ǀkha ǀoaǀoa , tsî hisob ai ǂgā si , tsî ams âb tawa ge ǀhōǃapa si .
43019030	Tsî Jesub ge ǀkhuruxûiba ūo , ob ge ge mî : Dītoahe go ! Tsî danasa ǃgam tsîb ge gagasa ge mā .
43019031	On ge Jodeǁîna , sorodi sâtsēsa ǃgâuhaib ai hâǃganu tidese , tsî aiǂhomisentsē-i ge i tsî ǁnā sâtsēs ge kai i amaga Pilatuba ge ǂgan , ǀnūgu âga khôahe tsî gu nî ūǁnâhe ǃkhaisa .
43019032	O gu ge toro-aoga hā tsî ǂgurob ǀnūkha ge khôa , tsî naub , ǁîb ǀkha ǃgâuhe go hâ ib dikha ona .
43019033	Xawe Jesub tawa sī tsî gu ge mûo , ǀnaib go ǁō ǃkhaisa , o gu ge ǁîb di ǀnūkha khôa tama ge i .
43019034	Tsî toro-aogu di ǀguib ge gôab âb ǀkha , ǁîb di ǃnammi ǃnâ ge ǃkhāǂgā , o kha ge ǁnātimîsi ǀaob tsî ǁgammi tsîkha ge ǀkhī .
43019035	Tsî nēsa ge mûb ge ǁîs xa ra ǃkhō-am , tsî ǃkhō-ams âb ge a ama ; tsîb ge a ǂan , amabab ra mî ǃkhaisa , sadu on nî ǂgomse .
43019036	Nēn ge ǃnae xui-ao , xoas nî ǀoaǀoahese : “ ǂKhō-i xare-i âb ge khôahe tide ” ti .
43019037	Tsî ǁkhawa i ge ǀnî xoa-e ra mî : “ ǁÎb ǃnân ge ǃkhāǂgāban ge nîra mû . ”
43019038	Nēn khaoǃgâb ge Joseb , Arimateas dib , Jesub di ǁkhāǁkhāsabe ge ib , xawe Jodeǁîna ǃaos xa ǂganǃgâse ge hâ iba Pilatuba ge ǂgan , iseb Jesub di sorosa nî ūǁnâ ǃkhaisa . Ob ge Pilatuba ge mā-am . Ob ge sī tsî Jesub di sorosa ge ūǁnâ .
43019039	Tsîb ge ǁkhāti Nikodemub aibe tsuxuba Jesub tawa ge sība hā , tsî habaguhe hâ miren tsî aukoren tsîna ge ūhā , korodisi litergu nî īs kōse .
43019040	O kha ge Jesub di sorosa ū , tsî ǃuri ǃkhain tsî ǃgâihamxūn ǀkha ge ǂgā si , Jodeǁîn ǁkhōs di ǁnaetiba ǃoa .
43019041	Tsî ǃgâu-aiheb ge ǃkhais ǀgūseb ge ǃhanaba ge hâ i , tsî ǃhanab ǃnâ i ge ǀasa ǁao-i tātsē i ge khoe-e ǁguiǃnâhe tama hâ i-e ge hâ i .
43019042	ǁNāpa kha ge Jesuba ge ǁgui , Jodeǁîn di aiǂhomisentsēs ǃaroma , ǀhobas ge ǀgū i amaga .
43020001	Tsî ǂguro tsēs wekheb dis ais ge Maria Magdalenasa ǃnauǁgoaga , ganupe a ǃkhae hîa ǀhobas tawa hā , tsî ǀuis ǀhobasa xu gababēhe hâ ǃkhaisa ge mû .
43020002	Os ge ǃkhoe , tsî Simon Petrub tsî nau ǁkhāǁkhāsabeb , Jesub ǀnam hâb tsîkha tawa sī , tsî ge mî : ǃKhūban ǀhobasa xu ūbē hâ , tsî sise ge a ǀū , mapan go ǁgui bi ǃkhaisa .
43020003	Ob ge Petrub tsî nau ǁkhāǁkhāsabeb tsîkha ǂoa , tsî ǀhobas ǃoa ge ǃgû .
43020004	Tsî kha ge ǁî ǀgamkha ge ǀguiǃkhoe , xaweb ge nau ǁkhāǁkhāsabeba Petruba ǃkhoedā tsî ǂgurose ǀhobas tawa ge sī .
43020005	Tsî ǃgamǃgâb ge , ob ge ǃkhaiga ge mûǁgoe ; xaweb ge ǂgâ tama ge i .
43020006	Ob ge Simon Petruba saohā bi , tsî ǀhobas ǃnâ ǂgâ , tsî ǃkhaiga ge mûǁgoe ;
43020007	tsî aosenǃkhaib , Jesub danas ai go hâ ibab ge nau ǃkhaigu tawa mûǁgoe tama i , tsî ǁîba xamihe hâse ǃkhai-i tawa ǀguri ge mûǁgoe .
43020008	Ob ge nau ǁkhāǁkhāsabeb , ǂguro sī ge ǀhobas tawab ona ǂgâ , tsî mû tsî ge ǂgom .
43020009	Xoasa kha ge ganupe ǂan tama hâ i xui-ao , ǁō hâna xub nî khâi ǃkhaisa .
43020010	O kha ge ǁkhāǁkhāsabekha ge ǁaru .
43020011	Tsîs ge Mariasa ǀhobas ǃauga mâ , tsî gere ā . Tsî ās ra hîas ge ǀhobas ǃnâ ǃgamǃgâ ,
43020012	tsî ǀgam ǀhomǃgākha ge mûǂnôa , ǃuri sarana ana hâkha , ǀguiba danas ǀkhāb ai tsî nauba ǂaira ǀkhāb ai , Jesub di soros go ǁgoe i ǃkhais tawa .
43020013	Tsî kha ge ǁîs ǃoa ge mî : Tarase , tarexas ra ā ? Os ge ǁîkha ǃoa ge mî : Ti ǃKhūban go ūbē , tsî ta a ǀū mapan go ǁgui bi ǃkhaisa amaga .
43020014	Tsî nēna mî tsîs ge ǂnano , os ge Jesuba ge mûmâ , xawes ge Jesub a ǃkhaisa ge ǀū i .
43020015	Ob ge Jesuba ǁîs ǃoa ge mî : Tarase , tarexas ra ā ? Tari-es ra ôa ? Os ge ǁîsa ǃhanasîsenaob ti ǂâi tsî ǁîb ǃoa ge mî : ǃGôahesatse sats ga ǁîba tanibē hâo , ǁnâi mîba te re , mapats go ǁgui bisa , î ta ǁîba sī ūbē .
43020016	Ob ge Jesuba ǁîs ǃoa ge mî : Mariase ! Os ge dabasen tsî ǁîb ǃoa Hebreǁîgowab ǃnâ ge mî : Rabunitse ! ( ǁNās ge ǁkhāǁkhā-aotse ti mîsa . )
43020017	Ob ge Jesuba ǁîs ǃoa ge mî : Tā tsâǀkhā te , ganupe ta ti Îb ǃoa ǃapa tama hâ xuige . Xawe ǃgûsī ti ǃgâsagu ǃoa , î ǁîga mîba ; ǃApa ta ra ti Îb ǃoa , tsî sago Îb ǃoa ; ti Elob ǃoa , tsî sago Elob ǃoa .
43020018	Os ge Maria Magdalenasa ǁkhāǁkhāsabega ge sī ǂhôa , ǃKhūbas go mû , tsî nēnab goro mîba si ǃkhaisa .
43020019	Tsî ǃui i geo , ǁnā ǂguro tsēs wekheb dis ai , tsî ǁkhāǁkhāsabegu ǀhû hâ ǃkhais di dao-amdi ge ǂganamhe hâ io , Jodeǁîna ǃaob xa , ob ge Jesuba hā , tsî ǁaegub ǃnâ mâ tsî ge mîǀî gu : ǂKhîba ab sago ǀkha hâ .
43020020	Tsî nēsa mî tsîb ge ǁîga ǃomkha âb tsî ǃnammi âb tsîkha ge ǁgau . O gu ge ǁkhāǁkhāsabega ge ǃgâiaǂgao , ǃKhūba gu go mûo .
43020021	Ob ge Jesuba ǁkhawa ǁîgu ǃoa ge mî : ǂKhîba ab sago ǀkha hâ ! Abob ge tita sî khami ta tita ǁkhāti sago ra sî .
43020022	Tsî nēsa mî tsîb ge ǁîgu ai ǃgom tsî ǁîgu ǃoa ge mî : ǃKhōǃoa ǃAnu Gagaba .
43020023	Khoe-e go kara ǁorena ǀûbao , ǁnā-i ge ǀûbahe hâ-e ; tsî khoe-e go kara ǁorena ūhâbao , ǁnā-i ge ūhâbahe hâ-e .
43020024	Tsîb ge Tomab , disiǀgamǀagu di ǀguib , Didimub ti ra ǂgaiheba ǁîgu ǀkha hâ tama ge hâ i , Jesub ge hā ǃnubai .
43020025	O gu ge nau ǁkhāǁkhāsabega ǁîb ǃoa ge mî : Sige ge ǃKhūba go mû . Ob ge ǁîgu ǃoa ge mî : ǁÎb di ǃomkha ǃnâ ta ga ǀuridan di saode mû tama io , tsî ǀkhunuba ta ga ǀuridan di saodi ǃnâ ǁgui tama io , tsî ti ǃomma ta ga ǃnammi âb ǃnâ ǁgui tama io , o ta ge tātsē ǂgom tide .
43020026	Tsî ǁkhaisa tsēde ǁnās khaoǃgâ gu ge ǁkhāǁkhāsabegu âba ǁkhawa oms ǃnâ ge hâ i , tsî Tomaba ǁîgu ǀkha . Ob ge Jesuba , dao-amdi ǂganamhe hâ hîa hā , tsî ǁaegub ǃnâ mâ , tsî ge mî : ǂKhîba ab sago ǀkha hâ !
43020027	ǁNās khaoǃgâb ge Tomab ǃoa ge mî : Sa ǀkhunuba ūhā , î ti ǃomkha kō , î sa ǃomma ūhā , î ti ǃnammi ǃnâ ǁgui bi ; î tā ǂgomoǃnâ , î ǂgom .
43020028	Ob ge Tomaba ǃeream , tsî ǁîb ǃoa ge mî : Ti ǃKhūtse tsî ti Elotse !
43020029	Ob ge Jesuba ǁîb ǃoa ge mî : Titats go mû amagats ra ǂgom , Tomatse ? ǃGâiǃōn ge hâ ǁnān , mû tama xawe ra ǂgomna .
43020030	Tsî ǀnî saodi ǂguideb ge Jesuba ǁîb di ǁkhāǁkhāsabegu aiǃâ gere dī , nē ǂkhanis ǃnâ xoahe tama hâde .
43020031	Xawe di ge nēde xoahe hâ , ǂgom du nîga , Jesub a Xristu , Elob Ôa ǃkhaisa , tsî ǂgomsa xu du ǁîb ǀons ǃnâ ǀamo ûiba nî ūhâga .
43021001	Nēn khaoǃgâb ge Jesuba ǁkhawa ǁîb di ǁkhāǁkhāsabega hurirob Tiberias dib tawa ge ǂhai . Tsîb ge nēti ge ǂhaiǂhaisen :
43021002	ǀHû gu ge hâ i nēga : Simon Petrub , tsî Tomab , Didimub ti ra ǂgaiheb , Natanaeli , Kanas Galileab ǃās dib , Sebedeub ôakha , tsî ǀnî ǀgamkha ǁîb ǁkhāǁkhāsabegu dikha tsîga .
43021003	Ob ge Simon Petruba : ǁAuǃkhō ǃgû ta ra , ti ǁîgu ǃoa ge mî . O gu ge ǁîb ǃoa ge mî : O ge sige sats ǀkha nî ǃgû . O gu ge ǂoa tsî ǁnātimîsi ǂgaus ǃnâ ǂgâ , tsî ǁnā tsuxub ǃnâ xū-i xare-e ǃkhō tama ge i .
43021004	Tsî ǀnai i ge ǁgoa hâ i hîab ge Jesuba hurirob ammi tawa ge mâ i ; xawe gu ge ǁkhāǁkhāsabega ǀū ge i , Jesub a ǃkhaisa .
43021005	Ob ge Jesuba ǁîgu ǃoa ge mî : ǀGôago , ǁau-e go ūhâ tama hâ ? O gu ge : Hî-î , ti ge ǃeream bi .
43021006	Ob ge ǁîgu ǃoa ge mî : ǂGaus di amǀkhāb ai ǀûisa aoǂui , o go ge nî hō . Tsî aoǂui si gu geo , o gu ge ǁîsa ǃaruǀî ǂgae ǁoa ge i , ǁaun di ǂguisib xa .
43021007	Ob ge ǁnā ǁkhāǁkhāsabeb , Jesub ge ǀnam hâ iba , Petrub ǃoa : ǃKhūb komo , ti ge mî . Ob ge Simon Petruba , ǃKhūb a ǃkhaisab go ǁnâuo , ǂamsarab âba ǃgaesen ( ǀōǀkhāb ge hâ i xui-ao ) , tsî hurirob ǃnâ ge aoǁnâsen .
43021008	Xawe nau ǁkhāǁkhāsabegu ge ǂgaus ǀkha hā tsî ǁaun xa ǀoa hâ ǀûisa hā ge ǂgae , ǃhūba xu gu ge ǃnū tama hâ i xui-ao , ǀgamkaidisi nî ī ǂhâgu kō ǃnūsib ǀguiba .
43021009	Tsî ǃhūb ai gu ge sīo , o gu ge ǂnomǀae-e ge mûǁgoe tsî ǁauro-i tsî pere-i xa ǁî-i ai .
43021010	Ob ge Jesuba ǁîgu ǃoa ge mî : ǁNā ǁaun , ǀase go go ǃkhōn xa ūhā re !
43021011	Ob ge Simon Petruba ǂgâ , tsî ǀûisa ǃhūb ǁga ge ǂgaeǂui kai ǁaun xa ǀoa hâsa , ǀguikaidisi tsî korodisiǃnonaǀan kōse ; tsî nētikō ǂguin ge i xawes ge ǀûisa doa tama ge i .
43021012	Ob ge Jesuba ǁîgu ǃoa ge mî : Hā î go ǁgoaǂû re . Tsî ǁkhāǁkhāsabegu di ǀguib xaweb ge dītsâ tama ge i , ǁîba : Taritsa ? ti dîsa , ǃKhūb a ǃkhaisa gu ge ǂan i xui-ao .
43021013	Ob ge Jesuba hā , tsî pereba ū , tsî ǁîga ge mā , ǁnās ǁkhās khami ǁaun tsîn xa .
43021014	Nēs ge ǀnai ǃnonaǁî ǃnās , Jesub ǁkhāǁkhāsabegu âba ge ǂhaisa , ǁō hâna xub ge khâis khaoǃgâ .
43021015	Tsî ǁgoaǂû gu geo , ob ge Jesuba Simon Petrub ǃoa ge mî : Simon , Jonab ôatse , nēgu ǂamaits tita ǀnam hâ ? Ob ge ǁîb ǃoa ge mî : Ā , ǃKhūtse , sats ge a ǂan ǀnam tsi ta hâ ǃkhaisa . Ob ge ǁîb ǃoa ge mî : Ti ǁkhaorona ǃûi !
43021016	Ob ge ǁkhawa ǀgamǁî ǃnās ai ge mî : Simon Jonab ôatse , ǀnam tets a ! Ob ge ǁîb ǃoa ge mî : Ā , ǃKhūtse , sats ge a ǂan , ǀnam tsi ta hâ ǃkhaisa . Ob ge ǁîb ǃoa ge mî : Ti gūna ǃûi !
43021017	Ob ge ǃnonaǁî ǃnās ai ǁîb ǃoa ge mî : Simon , Jonab ôatse , ǀnam tets hâ ? Ob ge Petruba ge ǃoa , ǃnonaǁî ǃnās aib go : ǀNam tets hâ ? ti mî xui-ao , tsî ǁîb ǃoa ge mî : ǃKhūtse , sats kom hoa xūna a ǂano ; ots ge a ǂan , ǀnam tsi ta hâ ǃkhaisa . Ob ge Jesuba ǁîb ǃoa ge mî : Ti gūna ǃûi !
43021018	Amase , amase ta ra mîba tsi , ǂkhamts ge i ǃnubaits ge sa-aitsama ǃgaesen , tsî ǂgaots raǀî gere ǃgû ; xawe kairats kao , ots ge ǃomkha nîra ǀhōǂui , tsî ǀkharab ge ǃgae tsî ǂgao tamats hâǀî nîra ǃgû-ū tsi .
43021019	Tsîb ge nēsa ge mî , ǁgaub nîga , mâ ǁō-ai-i ǀkhab nî Eloba ǂkhaiǂkhai ǃkhaisa . Tsî ǁîsa mî tsîb ge : Tita sao ! ti ge mîǀî bi .
43021020	Tsî Petrub ge ǂnan , tsî ǁnā ǁkhāǁkhāsabeb , Jesub ǀnam hâb ra sao ǃkhaisa ge mû , ǁnāb , ǃuiǂûs tawa ǁîb di ǁkhaib ai ǃgâsen , tsî : ǃKhūtse , tariba satsa ra ǀapexūba ? ti ge mîba .
43021021	Tsî Petrub ge ǁîba mûo , ob ge Jesub ǃoa ge mî : ǃKhūtse , tsî nēba , matib nî ībahe ?
43021022	Ob ge Jesuba ǁîb ǃoa ge mî : Tita ga ǂgao-o , ǁîb nî hā ta nîs kōse hâsa , tare-ets satsa ǁae hâ ? Satsa tita sao !
43021023	O i ge nē mî-ai-e ǃgâsan ǃnâ ge ǂoa : ǁNā ǁkhāǁkhāsabeb ǁō tide , ti . Tsî Jesub ǁîb ǃoa , ǁōb tide , ti mî tama , xawe : Tita ga ǂgao-o , ǁîb nî hā ta nîs kōse hâsa , tare-ets satsa ǁae hâ ? ti ge mî .
43021024	Nēb ge ǁnā ǁkhāǁkhāsabeb , nēn xa ra ǃkhō-ammi , tsî nēna goro xoaba . Tsî ta ge a ǂan , ǁîb di ǃkhō-ams a ama ǃkhaisa .
43021025	Tsîn ge ǁkhāti ǀnî xūn ǂguina hâ , Jesub gere dīna , tsî khoe-i ga ǁîna ǀguiǀguibe saogubese xoa ǂgao-o , o ta ra ǂâi , ǃhūbaib ga xoahe nî ǂkhanide ǃkhai-e ūhâba tama hâ ǃkhaisa .
44001001	ǂGuro ǂkhanisa ta ge ge xoa , o Teofilutse , Jesub gere dī tsî ǁkhāǁkhātsoatsoan hoan xa
44001002	ūǃapaheb ge tsēs kōse , ǃkhōǂuibasensa apostelgab ge ǃAnu Gagaba xu mîmāde mās khaoǃgâ .
44001003	ǁNāgu , ǁîb di tsâb khaoǃgâb ge ǁkhāti ûitsamase ǁgausenga , ǃkharaga ǂhaiǂhaisendi ǃnâ , hakadisi tsēdi kōse ǁîgu xa ra mûheǃâ , tsî Elob gaosib xa ra ǃhoaǃâ .
44001004	Tsî ǁîgu ǀkha ǀhû hâseb ge ǁîga ge mîmā , Jerusalemsa xu go ǀgora tide , tsî go nî ǃâubasen mîmâis ǁGûb dis , ǁîs xa go tita xu ge ǁnâusa , tib ge ge mî .
44001005	Johaneb ge ǁgam-i ǀkha gere ǁāǁnâ , xawe go kom sago ǃAnu Gagab ǀkha nîra ǁāǁnâheo , nē tsēdi nî ǃgû-īs aiǃâ .
44001006	O gu ge ǀhû ge hâ iga dîǃgâ bi tsî ge mî : ǃKhūtse , nē ǁaeb aits kha Israelǁîna gaosiba ǁkhawa nî ūkhâiba ?
44001007	Ob ge ǁîgu ǃoa ge mî : Anuba go tama , ǁaegu tsî kamagu , Abob ge ǁîb di ǀgaib ǂûb ǃnâ mâiga ǂansa ;
44001008	xawe go ge sago ǃAnu Gagab di ǀgaiba nîra hō , sago ǂama nîra hāba ; o go ge nî ti ǃkhō-amao , Jerusalems ǃnâs kas Judeab hoab ǃnâs kas Samariab hoab ǃnâs kasa , tsî ǃhūbaib di ǀams kōse .
44001009	Tsî nēnab ge mîo , ob ge mû gu ra hîa ge ūǃapahe , tsî ǀnanu-i ge ǁîba ǁîgu di mûde xu ge ūbē .
44001010	Tsî ǀhommiǀî gu ge ǃgapakhâio , ǃgûǃapab ra hîa , mû , ǀgam khoekha ge ǁîgu tawa ǃuri saran ǃnâ ge mâ ,
44001011	ǁkhāti nēti ra mîkha : Galileaǁî aogo , tarexa go ǀhommiǀî ra ǃgapase mâ ? Nē Jesub , sago xu ǀhommi ǃoa go ūǃapaheb , ǁîb ge ǁnās ǁkhās xase nîra hā , ǀhommiǀîb ra ǃapase go go mû bi khami .
44001012	ǃNubai gu ge Jerusalems ǃoa ge oa , ǁnā ǃhommi , ǀKheraǃhommi ti ra ǂgaiheba xu , ǁaupexa ǀgui kilometera Jerusalems ǀgūse hâba .
44001013	Tsî sī gu geo , o gu ge oms ǂamai hâ omǃnāb ǃoa ge ǃapa , tsî gu ge ǁnāpa ge hâ : Petrub , Johaneb , Jakobub , Andreab , Filipub , Tomab , Bartolomeub , Mateub , Jakobub , Alfeub ôab , Simon Seloteb tsî Judab , Jakobub ôab tsîga .
44001014	Nēgu hoagu ge ǀguiǃnâxase ǀgores tsî ǀkhomas tsîra ǃnâ ge hâhâ , taradi ǀkha tsî Marias , Jesub îs , tsî ǁîb di ǃgâsagu tsîn ǀkha .
44001015	Tsî ǁnā tsēdi ǃnâb ge Petruba ǁkhāǁkhāsaben ǃnâ khâi ( tsî i ge ǂnubi-e ge ǀhû hâ i , ǁaupexa ǀguikaidisi tsî ǀgamdisin kōse ) tsî ge mî :
44001016	ǃGâsago , nē xoas ge nî ǀoaǀoahe , ǃAnu Gagab ge Davib di amsa xu aiǂhôasa , Judab , Jesuba ge ǃkhōgu di ǂgaeǂgui-ao ge ib xa .
44001017	ǁÎb kom sage ǀkha ǃgôaǁaehe ge hâ io , tsîb kom nē ǃoabas di amǃnâsa ge hō-o .
44001018	Tsîb ge nēpa ǃhana-e ge ǃoaǂui ǂhanuoǃnâsib di amǃnâs ama , tsî ǁnāǁgôa tsî ge ǂariǃā tsîn ge ǃnāxūn hoan âba ge ǁnāǂoa .
44001019	Tsîs ge ǁîsa Jerusalems ǃnâ ǁan hân hoan tawa ge ǂansa , ob ge ǁnā ǃhanaba ǁîn di gowab ǂûb ǃnâ “ Akeldama ” ti ra ǂgaihe , ǁnās ge ǀAoǃhanab ti ra ǂnûiǃkhunihe .
44001020	Psalmǂkhanis ǃnâ xoahe hâ amaga : “ As hâǃnâǃkhais âba ǀkhaiǃnâ , î-i tā khoe-e hā , ǁîs ǃnâ nî ǁan-e ; ” tsî : “ Ab ǀnîba ǁîb di mûǂamaosisa hō ! ” ti .
44001021	O i ge a ǂhâbasa , ǁnā aogu , ǃKhūb Jesub ge sada ǃnâ ǂgâ tsî gere ǂoa ǁaeb hoaba ge ǀguipa gere ǃgûmaga ,
44001022	Johaneb di ǁāǁnâsa xu , sada xub ge ūǃapahe tsēs kōse , sada ǀkha ge hâ igu di ǀguib nî sige ǀkha ǁîb khâis di ǃkhō-amao kai ǃkhaisa .
44001023	On ge ǀgamkha ge mâi : Joseb , Barsabab ti ra ǂgaiheb , ǁkhāti Justub ti ǀon hâb tsî Matiab tsîkha .
44001024	On ge ǀgore tsî ge mî : Sats ǃKhūts , hoan di ǂgaoba a ǂantse , nē ǀgamkha xa ǀguiba ǁgau , sats ǃkhōǂuibasen hâba ,
44001025	în ǀguiba ǃkhōǃoa , nē ǃoabas tsî apostelsis di amǃnâs , ǁîsa xub ge Judaba ǂgōsa ǃoa , ǁîb di ǃkhais ǂhanis ǃoab nî ǃgûse .
44001026	Tsîn ge ǁîkha ǂama ǂnōgusa ge ao ; tsîs ge ǂnōgusa Matiab ai ge ǁnā , ob ge disiǀguiǀa apostelgu ǀkha ge ǃgôaǁaehe .
44002001	Tsî pinkstertsēs ge ǀoa ǃnubai gu ge hoaga ǀguiǂâixase ge ǀhû hâ i .
44002002	O i ge ǃnapetamase ǀhomma xu ǀō-e ge hā , ǀgaisase ra ǃgom ǃgoaxa ǂoa-i ase ī-e , tsî ǂnûǃnâ gu ge hâ i oms hoaragasa ge ǀoaǀoa .
44002003	Tsîn ge ǁîgu ai ǀgoraǃāsa namdi ǀaes didi xase ge mû ; tsî di ge mâb hoab âgu ai ge ǂnû ;
44002004	tsî gu ge hoaga ǃAnu Gagab xa ǀoa tsî ǀkhara namdi ǀkha ge ǃhoatsoatsoa , Gagab ge ǃhoaǂuisa mā gu khami .
44002005	Tsî gu ge Jodeǁîga Jerusalems ǃnâ ge ǁan hâ i , eloǃaoǃgâxa aogu hoa ǁaedi , ǀhommi ǃnaga hâdi diga .
44002006	Tsî nē ǀōb ge hāo , os ge ǂnubisa ǀhao tsî ge gongonǃnâhe , mâ-i hoa-i ge ǁî-i gowab ǂûb ǃnâ gu ra ǃhoa ǃkhaisa ǁnâu xui-ao .
44002007	On ge hoana burugâ , tsî buru hâse ge mîǀîgu : Mû , nē ra ǃhoa gu hoaga kha Galileaǁî tamaga ?
44002008	Tsî mati da kha ra ǁnâu , mâ-i hoa-i di gowab , sada ge ǃnaeǃnâba gu ra ǃhoa ǃkhaisa ?
44002009	Sada Partiaǁîda tsî Medeǁîda tsî Elamǁîda tsî Mesopotamiab tsî Judeab tsî Kapadosiaǁîda tsî Pontub tsî Asiab tsîgu di ǁanaoda ,
44002010	tsî Frigiaǁîda tsî Pamfiliaǁîda tsî Egipteǁîda tsî Libiab , Kireneb tawa ǁgoeb ǀkharigu dida tsî Romes di ǃhaokhoeda , tsî Jodeǁîda tsî Jodeǁî horesada ,
44002011	tsî Kretaǁîda tsî Arabiaǁîda , sada ge ra ǁnâu , sada namdi ǀkha gu Elob di kai dīga ra ǃhoa ǃkhaisa .
44002012	Tsîn ge hoana burugâ tsî îganǀgē tsî nē-e nau-i ǃoa ge mî : Tare-e kha nē-e nî ī ?
44002013	Tsî naun ge ǃhō tsî ge mî : ǂKhon ǂauxûib xa gu kom go ǀoao .
44002014	Ob ge Petruba disiǀguiǀagu ǀkha khâi tsî ǁîn ǃoa ge mî : Jodeǁî aogo tsî Jerusalems ǃnâ ǁan hâdu hoado , nēsa ǂan î du ti mîde sadu ǂgaedi ǃnâ ǂgâ kai .
44002015	Nēgu ge ǀhoro tama hâ , sadu ǂâi hâ khami ; ǃnonaǁî iri tsēs dib kom nēbao .
44002016	Xawe ǁnās ge kēbo-aob Joeli xa ge mîhesa :
44002017	Tsî i ge ǀuni tsēdi ǃnâ nîra ī , tib ra Eloba mî , o ta ge tita ti Gagaba ǁgans hoas ai nîra ǁhōǂui , on ge sadu ôagu tsî ôadi tsîna nîra kēbo , o gu ge sadu ǂkhamkhoega īsiga nîra mû , o gu ge kaikhoega ǁhapode nîra ǁhapo .
44002018	Tsî ta ge ǁkhāti ǁnā tsēdi ǃnâ ti ǃgāgu tsî ti ǃgādi tsîn ǂama ti Gagaba nîra ǁhōǂui , on ge nîra kēbo .
44002019	Tsî ta ge buruxana nîra dī ǀgapise ǀhommi ǃnâ tsî saode ǃnaga ǃhūbaib ai : ǀAob tsî ǀaes tsî ǀanni tsîna .
44002020	Sores ge ǃkhaenab ǃnâ nîra ǀkhara tsî ǁkhâba ǀaob ǃnâ , ǃKhūb di kai tsî ǂkhaisa tsēs nî hās aiǃâ .
44002021	Tsî i ge nîra ī , mâ-i hoa-i , ǃKhūb ǀonsa ra ǂgaiǀî-i nîra ǃgâiǃō ǃkhaisa .
44002022	Israelǁîdo , nē mîde ǁnâu : Jesub , Nasareǁîb , Eloba xu hâ khoeb , sadu ǃnâ ǁgausen hâb , ǀgaigu tsî buruxan tsî saodi tsîn ǃnâ , Elob ge sadu ǁaegub ǃnâ ǁîba xu gere dīn , sadu ǂûdu ǁkhāti a ǂan khami :
44002023	ǁÎb , mîmâisa ǂâibasens tsî aiǂans Elob disa xu māǁnâhe hâba du ge ū tsî ǂhanuoǃnân di ǃomga xu ǃgâuhaib ai ǂgāmâi tsî ge ǃgam .
44002024	ǁÎbab ge Eloba ge ǂkhaiǂkhai tsî ǁōb di tsûga xu ge xore bi , īǁoa i ge i xui-ao , ǁōb ǃnâb nî ǃkhōǀgarahe ǃkhaisa .
44002025	Davib ge ǁîb xa a mî xui-ao : ǃKhūba ta ge hugaǀgui ti ais aiǃâ ge mâi ; ti amǀkhāb ǁôab aib hâ xui-ao , ǁnopeǁnopehe ta tidega .
44002026	ǁNā-amagab ge ti ǂgaoba ra ǃgâiaǂgao tsîs ge ti namsa ra dâ ; tsîs ge ti ǁgans xawesa ǃâubasens ǃnâ nîra sâ .
44002027	Ti ǀomsats Hadeb ǃnâ ǁnāxū tide xui-ao , tsîts ge ǁkhāti mā-am tide sa ǃanub nî ǁgaoǁgaosiba mû ǃkhaisa .
44002028	Ûib daogats ge tita ge ǂanǂan , ots ge sa ais aiǃâ dâb ǀkha nîra ǀoaǀoa te .
44002029	Aogo , ǃgâsago , mā-am te , î ta ǂhauǂgarose abob Davib xa sadu ǃoa ǃhoa : ǁŌ tsîb kom ge ǁkhōheo tsî ǀhobas âb kom nētsēs kōse sada ǃnâ hâo .
44002030	Tsî kēbo-aob ge i amaga , tsî Elob ge nū-i ǀkha ge nūba bi ǁîb di surib nî ǁîb trons ai ǂnû tib ge ǂan i :
44002031	ǁNā-amagab ge nēsa aimû-aose Xristub di khâis xa ge ǃhoa : ǁÎb di ǀoms ge ǁō hân ǃnâ ǁnāxūhe tama hâ , tsî ǁgans âb ge ǁgaoǁgaosiba mû tama hâ , ti .
44002032	Nē Jesubab ge Eloba ge ǂkhaiǂkhaikhâi , ǁî ǃkhais xa ge ge sige hoage a ǀhûǀguitimî-ao .
44002033	Ob ge ǁîba , Elob di amǀkhāb ǁôab tawa ǀgapiǀgapihe hâǃâ , tsî ǁGûb di mîmâis , ǃAnu Gagab disa hō hâǃâ , nēn , mû tsî du ra ǁnâuna go ǁhōǂui .
44002034	Davib ge ǀhommi ǃoa ǃapa tama hâ , xaweb ge ra mî : ǃKhūb ge ti ǃKhūb ǃoa ge mî : ǂNû ti amǀkhāb ǁôab tawa ,
44002035	sa khākhoena ta nî sa ǂaira di mâi-aidase mâis kōse .
44002036	Ab ǁnâi Israeli di ommi hoaragaba ǁaposase ǂan , Elob ge ǁîba ǃKhūse tsî Xristuse a dī ǃkhaisa , ǁnā Jesub sadu ge ǃgâuba .
44002037	Tsî nēsan ge ǁnâuo , on ge ǂgaogu ǃnâ ge ǃkhāǃganuhe , tsî Petrub tsî nau apostelgu tsîgu ǃoa ge mî : Tare-e da ǁnâi nî dī , aogo , ǃgâsago ?
44002038	Ob ge Petruba ǁîn ǃoa ge mî : ǃHobasen du î-i mâ-i hoa-e ǁāǁnâkaisen Jesub Xristub di ǀons ǃnâ ǁoren ǀûbasa ǃoa , o du ge ǃAnu Gagaba mās ase nîra hō .
44002039	Sadu dis a nē mîmâisa xui-ao , tsî sadu ôan dis , tsî ǃnūse hân hoan disa , ǃKhūb sada Elob nîra ǂgaihān kōse .
44002040	Tsî ǀnî mîdi ǂguidi ǀkhab ge ǃkhō-am tsî gere ǁnama : Orekaisen du re nē ǂkhaba ǃhaosa xu ! ti .
44002041	Tsî ǁîb di mîsa māsenxase ge ǃkhōǃoan ge ge ǁāǁnâkaisen , on ge ǁnā tsēs ai ǃnonaǀoadisi nî ī ǀomdi ǂgomsabena ge ǀaroǃnâhe .
44002042	Tsîn ge ǁîna ge hâhâ apostelgu di ǁkhāǁkhās ǃnâ , tsî ǀhûhâs ǃnâ , tsî pereb di khôas ǃnâ , tsî ǀgoredi ǃnâ .
44002043	Tsî mâ ǀoms hoas ge ǃaob xa ge hāǂamhe , tsîn ge ǂgui buruxa dīn tsî saodi tsîna apostelgu di ǃomga xu ge ǃnae .
44002044	Tsî ǂgom hân hoan ge ǀhûpe ge hâ i , tsî hoa xūna gere amǃnâxa kaigu .
44002045	On ge ūn hân tsî ǁîn di xūna ǁamaxū tsî hoan ǃnâ ǁîna gere ǀgora , mâ-i hoa-i ǂhâba hâs ǃoa .
44002046	Tsîn ge tsēkorobe ǀguiǂâixase tempeli ǃnâ ge hâ i , omsa xu oms ǁga pereba khôa tsî .
44002047	Tsîn ge ǂûna ǃgâiaǂgaob tsî ǀguiǃnâxa ǂgaob ǀkha ǂû , tsî Eloba gere kare ; tsîs ge ǁaes hoasa ǃgâi ǂgaob ǀkha ge ǃkhōǃoa . Tsîb ge ǃKhūba tsēkorobe ǃgâiǃō kaihe rana ǀhaohâba ge ǀaroǃnâ .
44003001	Tsî kha ge Petrub tsî Johaneb tsîkha khoeseǁî iri ai tempeli ǃoa ge ǃgû , ǀgorehe ra ǁaeb ai .
44003002	Tsî ǂanǂansa khoeb ge ǃnaesa xu ge ǃhora i , tsî gere tanihe ; on ge ǁîba tsēkorobe tempeli dao-ams , Îsa ti ra ǂgaihes tawa gere ǂnûi , tempeli ǃnâ ra ǂgâ khoen aib nî auheb nîsa ǂganbasense .
44003003	Tsî Petrub tsî Johaneb tsîkhab ge mû tempeli ǃnâ kha ra ǂgâǁga hîa , ob ge auheb nîsa ge ǂganbasen .
44003004	O kha ge Petrub tsî Johaneb tsîkha ǃgabe bi , tsî ge mî : Sikhoma kō !
44003005	Ob ge kō tsî ge ǃâu , xū-eb nî ǁîkha xu hō ǃkhaisa .
44003006	Xaweb ge Petruba ge mî : ǀHaiǀurimari-i tsî ǃhuniǀurimari-e ta ūhâ tama hâ , xawe ta ū ta hâ-e ra mâ tsi : Jesub Xristub Nasareǁîb di ǀons ǃnâ khâi î ǃgû !
44003007	Tsîb ge amǀkhāb ǁôab tawa ǃkhō tsî ge ǂgaekhâi bi . On ge ǁîb di ǂaira tsî ǃnôara tsîna ǁnātimîsi ge ǀgai .
44003008	Ob ge urikhâi tsî mâ tsî ge ǃgû , tsî ǁîkha ǀkha tempeli ǃnâ ge ǂgâ , ǃgûma tsî uri tsî Eloba ra karese .
44003009	Tsîs ge ǁaes hoasa ǃgûma tsîb ra Eloba kare ǃkhaisa ge mû .
44003010	Tsîn ge ǁkhāti ge mûǂan bi , ǁnāb hîa auhes ǃaroma tempeli di îsa dao-ams tawa go ǂnôa iba , on ge burus tsî ǃhurib tsîra xa ge ǀoa , ǁîb ǀkha go ī ǃkhais xa .
44003011	Tsî ǂuru go ǃhorab ge Petrub tsî Johaneb tsîkha tawa hâǁapo-o , os ge ǁaes hoasa ǁîgu tawa omǃnāb , Salomob dib ti ra ǂgaiheb ǃnâ ǃkhoeǀhao tsî ge buru .
44003012	Tsî Petrub ge mûo , ob ge ǁaesa ge ǃeream : Israelǁîdo , tarexa du kha ǁîs ǂama ra buru ? Tsî tarexa du kha sikhoma ra ǃgapalî , ǁîǀgaib tsî ǁî-eloǃaoǃgâsiba xu khom go ǃgû kai bi khami ?
44003013	Elob , Abrahammi tsî Isaki tsî Jakob tsîgu dib , Elob sada abogu dib ge ǁîb di Ôab Jesuba ge ǂkhaiǂkhai , ǁîb , sadu ge māǁnâb , tsî Pontiub Pilatub di ais aiǃâ du ge ǀūxūb , ǁnāxūheb nî , tib gere ǀgoraǃgâhe ǃnubai .
44003014	O du ge ǃAnub tsî ǂHanu-aiba ǀūxū tsî ge ǂgaoǀkhā , khoeb hîa ǃgamaoba du nî xūbahe ǃkhaisa .
44003015	Xawe ûib di ǂgaeǂgui-aoba du ge ge ǃgam . ǁÎbab ge Eloba ǁō hâna xu ge ǂkhaiǂkhai , ǁî ǃkhais xa ge ge sige a ǀhûǀguitimî-ao .
44003016	Tsî ǁîb di ǀons ǃnâ ǂgomsa xub ge Jesuba nēb , mû tsî du ǂan hâba go ǀgaiǀgai ; tsî ǂgoms ǁîba xu go ǀkhīs ge ǁîba sadu hoadu aiǃâ nē ǂurusiba go mā .
44003017	Tsî nēsi , ǃgâsado , ǂan ta a , ǀūsa xu du ge ǁnāsa dī ǃkhaisa , sadu ǂamkhoegu on khami .
44003018	Xaweb ge Eloba ǁîb di kēbo-aogu hoagu di amsa xub gere aiǂhôan , Xristub nî tsâ tina , ǁnāti go ǀoaǀoa .
44003019	ǃHausen ǁnâi î du ǃhobasen , sadu ǁoren nî ǀarihese , î gu khoakhoahes di ǁaega hā ǃKhūb di aisa xu ,
44003020	îb sî Jesub Xristub , sadu ǀnai aoǁnâhe hâb ,
44003021	ǀhommi nîra ǃkhōǂgāba , hoa xūn nîra ǃkhō-ūnuhe ǁaegu kōse , ǁnān Elob ge hugasa xu ǁîb ǃanu kēbo-aogu di amsa xu gere ǃhoana .
44003022	ǀNaib ge Moseba mî xui-ao : Kēbo-aobab ge ǃKhūb sadu Eloba , sadu ǃgâsaga xu nî ǂkhaiǂkhaiba du , tita khami ība ; ǁîba du ge nî ǃgâ , mîba dub ka xūn hoan ǃnâ .
44003023	Tsî i ge nîra ī , mâ ǀoms hoas , ǁnā kēbo-aoba ga ǁnâu tama is nî ǁaesa xu ǃhaeǂuihe tsî hîkākāhe ǃkhaisa .
44003024	Tsî kēbo-aogu hoagu Samuela xu tsî ǁnās khaoǃgâ gere ǃhoagu , ge nē tsēdi xa gere aiǂhôa .
44003025	Sadu ge kēbo-aogu tsî ǃgaeǀhaos di ôado , Elob ge ǁgûgu ǀkha dīsa , Abrahammi ǃoab ge mîo : “ Tsî sa surib ǃnâ di ge ǃhūbaib di ǃhaodi hoade nîra ǀkhaehe . ”
44003026	ǂGurosab ge Eloba ǁîb Ôab Jesuba sado ǂkhaiǂkhaiba , tsî ge sî bi , sadob nî ǀkhaese , mâ-i hoa-e ǁî-i di ǂkhabasiba xu ra ǃhobasen kaiǃâ .
44004001	Tsî ǁaes ǃoa kha ra ǃhoa hîa gu ge pristergu tsî tempeli di ǂamkhoeb tsî Sadusegu tsîga ǁîkha tawa ge hā ,
44004002	ǀara hâse , ǁaesa kha ra ǁkhāǁkhā tsî kha Jesub ǃnâ ǁō hâna xu khâisa ra aoǁnâ ǃkhais ǃaroma .
44004003	Tsî gu ge ǃomga ǁîkha ǁgui-ai tsî ǃkhō-oms ǃnâ ge ǂnûi kha nau ǁgoas kōse , ǀnai i ge ǃui i xui-ao .
44004004	Xawe ǂguin mîsa ge ǁnâun ge ge ǂgom , ob ge ǃgôab aogu diba ge ǁaupexa koroǀoadisis kōse sī .
44004005	Tsî i ge nau ǁgoas ai ge ī , o gu ge ǁîn di danakhoegu tsî kaigu tsî xoaǂansabegu tsîga Jerusalems tawa ge ǀhao ,
44004006	Annab ǀgapipristeri tsî Kajafab tsî Johaneb tsî Aleksanderi tsî ǀgapipristeri ǃhaosa xu ge hâ igu kōse .
44004007	Tsî gu ge ǁîkha ǁaegub ǃnâ mâi tsî ge dî kha : Mâ ǀgaiba xu tsî mâ ǀons ǃnâ kho kha nēsa go dī ?
44004008	Ob ge Petruba ǃAnu Gagab xa ǀoa hâse ǁîgu ǃoa ge mî : ǁAes di ǂamsago tsî Israeli di kaigo !
44004009	Sikhom ga nētsē ǃeream kaiheo , ǀaesen hâ khoeb tawa go ī ǃgâidīs ǃaroma , tari-e xub go ǁîba ǂgau ǃkhaisa ,
44004010	o go sago hoago tsî Israeli ǁaes didu hoado nî ǂan , Jesub Xristub , Nasareǁîb , sadu ge ǃgâub , Elob ge ǁō hâna xu ǂkhaiǂkhaib di ǀons ǃnâ , ā , ǁîba xub ge nēba ǂgause sadu aiǃâ mâ ǃkhaisa .
44004011	ǁÎb ge ǁnā ǀuib , sadu om radu xa ge ǃharaxūheb xawe ge ǁhôas di danaǀui kaiba .
44004012	Tsî ǀnî-i ǃnâs oresa hâ tama hâ , tsî i ǁkhāti ǀnî ǀon-e ǀhommi ǃnaga khoena māhe tama hâ , ǁî-i ǃnâ da nî orehe-e .
44004013	Tsî Petrub tsî Johaneb tsîkha di ǂhauǃnâsiba mû tsî gu ge hōǃâo , ǁkhāǁkhāhe tama tsî ǀūǂam khoekha asa , o gu ge ge buru , mûǂan kha gu ge xui-ao , Jesub ǀkha kha ge hâ i ǃkhaisa .
44004014	Tsî ǂgau go khoeb ǁîkha tawa mâsa gu ge mûo , o gu ge ǃhoaǃoa gu nî xū-e ūhâ tama ge hâ i .
44004015	O gu ge ǀapeǀhaosa xu kha nî ǂoa ti ge mîmā , tsî ǀapeǀape tsî ge mî :
44004016	Tare-e ge kha nē khoekha nî dī ? ǂAnǂansa sao-i go ǁîkha xu a ī ǃkhais kom Jerusalems ǃnâ ǁan hân hoan tawa a ǂhaisao tsî ge kom ǁîsa a ǀoa ǁoao .
44004017	Xawe ǃaruǀîs ǁaes ǃnâ khoraǂuihe tidese , a ge ǁîkha ǁkhōse ǃkhâi , ǃaruǀî kha nē ǀons ǃnâ khoe-i xare-i ǀkha ǃhoa tide ǃkhaisa .
44004018	O gu ge ǁîkha ǂgai tsî ge mîmā kha , hoaragase kha Jesub ǀons ǃnâ ǃhoa tsî ǁkhāǁkhā tide ǃkhaisa .
44004019	O kha ge Petrub tsî Johaneb tsîkha ǃeream tsî ǁîgu ǃoa ge mî : Aitsama ǀgora , ise i Elob aiǃâ a ǂhanu ǃkhaisa , sago Elob ǂamai nî ǁnâuǀnamsa ?
44004020	ǀÛ ǁoa khom kom ao , mû tsî khom ge ǁnâun xa ǃhoasa .
44004021	O gu ge ǁîkha ǁgari tsî ge xū kha , mati gu nî ǁîkha ǁkhara ǃkhaisa ǀū tsî , ǁaes ǃaroma , hoan ī gos xa Eloba gere kare xui-ao .
44004022	Hakadisi kuriga ǃnā hâ khoeb ge i xui-ao , nē saos ǂuru kais dis go ībaba .
44004023	Tsî xūhe kha geo , o kha ge ǁîkha din tawa sī , tsî ǁîna ge ǂhôa , ǀgapipristergu tsî kaigu go mîba kha xūn hoana .
44004024	Tsî ǁnâun geo , on ge ǀguiǂâixase domma Elob ǃoa ǃhâkhâi tsî ge mî : ǃKhūtse , sats ge a ǁnā Elo , ǀhommi tsî ǃhūbaib tsî hurib tsî ǁîb ǃnâ hân hoana ge dītsa ,
44004025	Davib , sa ǃgāb di amsa xu ge mîtsa : Tare xū-i ǃaroman ra ǀūbena ǂkhupi , tsî di ǁaede ǁau xūna ra ǂâi ?
44004026	ǃHūbaib di gao-aogu ge ra khâi , tsî ǂamsagu ge ra ǀhû , ǃKhūb ǃoagu , tsî ǁîb di Xristub ǃoagu .
44004027	Amab ǃnân kom sa ǃanu ǀGôab Jesub , sats ge ǂkhauǀkhāb ǃoagu ǀhû hâo , Herodeb tsî Pontiub Pilatub ǀūben tsî Israelǁîn tsîn ǀkha ,
44004028	dīn nîse , sa ǃommi tsî sa ǂâibasens tsîra ge īn nîs ǃoa ǂnûiǂgān hoana .
44004029	Tsî nēsi , ǃKhūtse , ǁîn di ǁgarisa kō , î sa ǃgāga mā , ǂhauǃnâsib hoab ǀkha sa mîsa ǃhoasa .
44004030	Sa ǃomma ǂgauǂgaus ǃoa ǀhōǂui , î saodi tsî buruxan tsîna ī kai re , sa ǃanu ǀGôab Jesub di ǀons ǃnâ .
44004031	Tsî ǀgoren geo , os ge ǀhaon ge hâ i ǃkhaisa ge gongonhe , on ge hoana ǃAnu Gagab xa ǀoa , tsî Elob mîsa ǁkhoaǂgaosib ǀkha gere ǃhoa .
44004032	Tsî ǂgom hân di ǂnubis ge ǀgui ǂgao tsî ǀgui ǀom ge i , tsî i ge ǁkhāti ǀgui-i xare-e mî tama hâ , ū i hâ xūn a ǁî-i di ǃkhaisa , xawen ge hoa xūna ǀhûpe ge ūhâ i .
44004033	Tsî gu ge apostelga kai ǀgaib ǀkha ǃKhūb Jesub di khâis xa gere ǃkhō-am , tsî kai ǀkhommi ge ǁîn hoan ǀkha ge hâ i .
44004034	ǀGui-i xare-i , tôasi hâ-i ge ǁîn ǃnâ ge hâ tama hâ i , ǃhanagu tsî omdi tsîna ge ūhâ in kōsen ge ǁîna gere ǁamaxū xui-ao , tsî ǁamaxūhe hâ xū-i di hōǂgāsa ūhā ,
44004035	tsî apostelgu di ǂaidi tawa gere ǁgui , o i ge mâ-i hoa-e ǂhâ i ge hâ is ǃoa gere māhe .
44004036	Tsî Joseb , apostelgu xa ǁkhāti Barnabab ti gere ǂgaiheb , ( ǁnās ge ǁkhaeǂgaos di ôab ti ra ǂâibasen ) Leviǁîb , Siprus dib ,
44004037	ge ǃhanaba ge ūhâ i ; tsîb ge ǁîba ǁamaxū , tsî mari-e ūhā tsî apostelgu di ǂaidi tawa ge ǁgui .
44005001	Tsî ǂanǂansa khoeb , Ananiab ti ǀon hâb ge Safiras ǁîb di taras ǀkha ǃhana-e ge ǁamaxū .
44005002	Tsîb ge taras âb on di ǂans ǀkha hōǂgās xa ge ǃgaubasen , tsî ǃâs ǀguisa ūsī , tsî apostelgu di ǂaidi tawa ge ǁgui .
44005003	Ob ge Petruba ge mî : Ananiatse , tare xū-i ǃaromab kha Satanna ǂgaob âtsa go ǀoaǀoa , ots ǃAnu Gagaba go ǂhumiba , tsî ǃhanab di hōǂgās xa go ǃgaubasen ?
44005004	Sa ǃhanab ase tarexats ūhâ bi tama ge hâ i ? Tsî ǁamaxū bits go ǃnubai sa ǀgaib ǃnâ hâ tamab go hâ i ? Tare-e kha , ots sa ǂgaob ǃnâ nē dīsa go ǂâibasen ? Khoenats ǂhumiba tama , tsîts kom Eloba go ǂhumibao .
44005005	Tsî Ananiab ge nē mîde ǁnâuo , ob ge ǁnā tsî ge ǁō . Tsî kai ǃaob ge nēna ge ǁnâun hoan ǂama ge hā .
44005006	O gu ge ǂkhamkhoega khâi , tsî ǃgami bi tsî taniǂui tsî ge ǁkhō bi .
44005007	Tsî i ge ǃnona nî ī irga ǁnās khaoǃgâ ge ī , os ge tarasa ge hāǂgâ , ī go-e ǀū tsî .
44005008	Ob ge Petruba ge ǃeream si : Mîba te re , ise ro go nētikō hōǂgās ai ǃhanaba ǁamaxūsa ? Os ge : Ā , ǁnātikō hōǂgās ai , ti ge mî .
44005009	Ob ge Petruba ǁîs ǃoa ge mî : Tarexa ro go ǀhûǀgui , ǃKhūb di Gagaba ǃâitsâsa ? Mû , sa aoba go ǁkhōgu di ǂaidi ge dao-ams aiǃâ hâ , tsî nî sas ona taniǂui .
44005010	Os ge ǁnātimîsi ǁîb di ǂaira tawa ǁnā , tsî ge tôasi . O gu ge ǂkhamkhoega ǂgâ tsî ǁîsa ǁō hâse hō tsî taniǂui , tsî aob âs tawa sī ge ǁkhō si .
44005011	O i ge kai ǃao-e ǀhaohâb hoab tsî nēna ge ǁnâun hoan ǂama ge hā .
44005012	Tsî apostelgu di ǃomga xun ge ǂgui saodi tsî buruxan tsîna ǁaes ǃnâ gere ī . Tsîn ge hoa ǂgomsabena ǀguiǂâixase Salomob di omǃnāb ǃnâ ge hâ i .
44005013	Tsî naun xa i ge ǀgui-i xare-e ǁîn ǀkha ǁaeǁaesensa hîtsâ tama ge hâ i , xawe ǁaes ge ǁîna gere ǀgapiǃgôa .
44005014	Tsî ǃaruǀîǀguin ge ǃnāsana ge ǀaroǃnâhe , ǃKhūb ǃnâ ra ǂgomn , aogu tsî taradi tsîna .
44005015	ǁNātikōse i ge ge ī , on ge ǀaesen hâna ǃās di ǃgangu ai taniǂui tsî ǁîna kharogu tsî sâ-aidan ai gere ǁgui , îb Petrub di somma , hāb kao , ǀgui-i âna somsomǂam , ti .
44005016	Tsîn ge ǁkhāti ǁgoeǂnamipe hâ ǃādi di ǂguina Jerusalems tawa ǀhû , tsî ǀaesen hân tsî ǃanuoǃnâ gagagu xa ra tsûtsûhen tsîna gere ūhā , tsîn ge hoana ge ǂgau .
44005017	Ob ge ǀgapipristeri tsî ǁîb ǀkha ge hâ igu hoagu Saduseǁîǃnans diga khâi tsî surixasib xa ǀoa ,
44005018	tsî ǁîgu ǃomga apostelgu ai ǁgui tsî ǁîga ǁaes di ǃkhō-oms ǃnâ ge ǂnûi .
44005019	Xawe ǃKhūb di ǀhomǃgā-i ge tsuxuba ǃkhō-oms di dao-amde ǁkhowa-am , tsî ǁîga ǂgaeǂguiǂui tsî ge mî :
44005020	ǃGûsī , î mâ , î tempeli ǃnâ ǁaes ǃoa mîdi nē ûib didi hoade ǃhoa .
44005021	Tsî ǁnâu gu ge , o gu ge ǃnauǁgoaga tempeli ǃnâ ǂgâ tsî gere ǁkhāǁkhā . Tsîb ge ǀgapipristeri tsî ǁîb ǀkha ge hâ igu ona hā tsî ǀapeǀhaos tsî Israeli ôan di kaigu hoaga ge ǂgaiǀhû , o gu ge ǃkhō-oms ǃoa ge sî , ǁîgu nî ūhāhega .
44005022	Tsî ǃgāgu ge sī , o gu ge ǁîga ǃkhō-oms ǃnâ hō tama ge i , o gu ge ǁkhawa oa , tsî ǂhôa ,
44005023	tsî ge mî : ǃKhō-omsa ge ge ǂōrisase ǂganamhe hâse go hō tsî ǃûi-aoga dao-amdi ǃauga mâse , xawe ǁkhowa-am ge go , o ge kom ǃnāb ǃnâ khoe-i xare-e hō tama go io .
44005024	Tsî tempelǃûi-aogu di danakhoeb tsî ǂampristergu tsîgu ge nē mîde ǁnâuo , o gu ge ge ǀūa-ai tare-i nē-e nî ī ǃkhaisa .
44005025	O i ge ǀgui-e hā tsî ǁîga ge ǂhôa : Mû , ǃkhō-oms ǃnâ go go ǂnûi aogu ge tempeli ǃnâ ǁaesa mâ ra ǁkhāǁkhā ti .
44005026	Ob ge danakhoeba ǃgāgu ǀkha ǃgû tsî ge ūhā gu , xawe ǀgaib ǀkha tama , ǁaesa gu ge ǃao xui-ao , ǀuiǁhomhe gu tidega .
44005027	Tsî ǁîga gu ge ūhāo , o gu ge ǀapeǀhaos aiǃâ ge mâi gu . Ob ge ǀgapipristera ǁîga dî tsî ge mî :
44005028	ǁKhōse ge ǁnâi sago ǃkhâi tama hâ , nē ǀons ǃnâ go ǁkhāǁkhā tide ǃkhaisa ? Tsî mû , o go kom Jerusalems hoaragasa sago ǁkhāǁkhās ǀkha go ǀoaǀoao , tsî go kom nē khoeb di ǀaoba sige ai ūhā ǂgao hâo .
44005029	O gu ge Petrub tsî nau apostelgu tsîga ǃeream tsî ge mî : Anu i kom ao , Elob nî khoen ǃgâ-ai ǁnâuǀnamhe ǃkhaisao .
44005030	Elob sada îgu dib ge Jesuba ge ǂkhaiǂkhai , sadu ge ǃgamma , ǁîba ǃgâuhaib ai ǂgā tsî .
44005031	ǁÎbab ge Eloba ǁîb di amǀkhāb ǁôab tawa ge ǀgapiǀgapi , ǂAmkhoese tsî ǃGâiǃōdī-aose , Israelab nî ǃhobasens tsî ǁoren ǀûbasa māse .
44005032	Tsî sige ge a ǁîb di ǀhûǀguitimî-ao nē mîdi ǂama , tsî ǃAnu Gagab , Elob ge ǁîba ra ǁnâuǀnamna a māb on .
44005033	Tsî ǁnâu gu geo , o gu ge kaise ǁaixa tsî ge ǀapeǀape , ǁîga gu nî ǃgam , ti .
44005034	Ob ge ǀgui Fariseb , Gamaliel ti ǀon hâb , ǂhanuǁkhāǁkhā-aob , ǁaes hoas tawa ǀgapiǃgôahe hâba khâi tsî ge mîmā , apostelgu nî ǂkharirose ǂoa kaihe ǃkhaisa .
44005035	Ob ge ǁîgu ǃoa ge mî : Israelǁî aogo , ǂanbasen re tare-e go nē khoegu ǀkha ra dī ǂgaosa .
44005036	ǁAero-i aiǃâb ge Teudaba khâi tsî ǂamkhoeb a ti gere mî , o gu ge hakakaidisi nî ī khoega ge ǂae-ai bi ; ǁîb ge ge ǃgamhe tsî ǁîba ge ǁnâuǀnamgu hoagu ge ǀgaruǀgaruhe , tsî ge ǁauxū kai .
44005037	ǁÎb khaoǃgâb ge Judab , Galileaǁîba , xoamâis di tsēdi ai khâi , tsî ǂgui khoena ǁîb ǃoa ge ǁnāǁgôa kai ; ǁîb on ge ge ǁō , tsî hoan ǁîba ge ǁnâuǀnamn ge ge ǀgaruǀgaruhe .
44005038	O ta ra mîba go : Nē khoegu ǀkha ǀû , î ǁîga ǃgû kai . Nē ǂâibasens tsî nē sîsenni tsîra ga khoena xu hâo , o ra kom nî kāo .
44005039	Tsî Eloba xu ra ga hâo , o go kom sago ǁîra a hîkākā ǁoao , î go tā ǀnîsi Eloba ra ǃkhamūgo ase hōhe .
44005040	O gu ge ǁîba ǃkhō-am tsî apostelga ǂgai tsî ǂnau tsî ge ǃkhâi gu , Jesub ǀons ǃnâ gu ǃhoa tide ti , tsî ge ǁnāxū gu .
44005041	O gu ge ǁîga ǀapemāǃnans di aisa xu ǃgâiaǂgao hâse ge ǃgû , Jesub di ǀons ǃaroma ǃharaxūhesa tsâsa gu ge anuǃgôahe ǃkhais ǃaroma .
44005042	Tsî gu ge ǀû tama ge hâ i mâ tsēs hoasa tempeli ǃnâ tsî omdi tawa ǁkhāǁkhā , tsî Jesub Xristub xa hâ ǃgâiǂhôasa aoǁnâsa .
44006001	Tsî ǁnā tsēdi ǃnâ , ǁkhāǁkhāsaben ge ǂguiǂguisen ǃnubain ge Grikeǁîna Hebreǁîn ǃoagu ge ǂnoagu , ǁîn di ǃoataradi tsēkorobe ǃoabas ǃnâ ra gāxaǃnâhe amaga .
44006002	O gu ge disiǀgamǀaga ǂgomsaben hoana ǂgaiǀhao tsî ge mî : Anu tama i kom hâo sige nî Elob mîsa ǁnāxū tsî khoena ǂhâgu ǃnâ ǃoaba ǃkhaisa .
44006003	ǁNā-amaga ǃgâsago , sadu ǃnâ hû aoga kōǂuibasen , ǃgâi gom-e ūhâga tsî ǃAnu Gagab tsî gā-aisib tsîn xa ǀoa hâga , î du ǁîga nē ǂhâǂhâsa ǃoabas ǃnâ mâi .
44006004	O ge sige ǀgores ǃnâ nî hâhâ tsî mîs di ǃoabas ǃnâ .
44006005	Tsîs ge nē mîsa ǂgomsaben hoana ǃgâiba ge i , on ge ge ǃkhōǂuibasen Stefanub , ǂgoms tsî ǃAnu Gagab xa ǀoa hâ aob , tsî Filipub , tsî Proxorub , tsî Nikanori , tsî Timonni tsî Parmenab tsî Nikolaub , Antioxiaǁî Jodehoresab tsîga .
44006006	ǁÎgan ge apostelga ge mâi-aiǃâ . O gu ge ǀgore tsî ǃomga ge ǁgui-ai gu .
44006007	Tsîs ge Elob mîsa ge khoraǂuisen , tsî ǁkhāǁkhāsaben di ǃgôab ge Jerusalems ǃnâ kaise ge ǂguiǂguisen , tsî kaise ǂgui pristergu on ge ǂgomsa ge ǁnâuǀnam .
44006008	Tsî Stefanub ge ǀkhommi tsî ǀgaib tsîkha xa ǀoa hâse buruxan tsî kai saode ǁaes ǃnâ gere dī .
44006009	O gu ge ǀnîgu Libertinǁîgu ti ra ǂgaihe sinagogeb digu , tsî Kireneǁîgu tsî Aleksandriaǁîgu , tsî Silisiab tsî Asiab digu tsîga khâi , tsî Stefanub ǀkha gere ǂnoagu .
44006010	Tsî gu ge gā-aisib tsî Gagab Stefanub ra ǃhoaǃnâba mâǃoa ǁoa ge i .
44006011	ǃNubai gu ge ǀnî khoega ge ǀāǀāǃnâ , nēti ra mîga : Sige ge ge ǁnâu ǃkhāǃkhāmîdeb Moseb tsî Elob tsîkha ǃoagu gere ǃhoa ǃkhaisa .
44006012	Tsî gu ge ǁaesa ge ǀāǀāǃnâ tsî kaigu tsî xoaǂansabegu tsîga , o gu ge ǀgaib ǀkha ǃkhō tsî ǀapemāǃnans aiǃâ ge ǂgaeǂguisī bi ;
44006013	tsî ǂkhaba ǂgā-amaoga ge mâi , nēti ra mîga : Nē khoeb kom ǀû tamao , ǃkhāǃkhāmîde ǃhoasa , nē ǃanu ǃkhais tsî ǂhanub tsîra ǃoagu .
44006014	Nētib ra mî : ǁNā Jesub , Nasareǁîb nî nē tempela khôaǁnâ , tsî ǁnā ǂūga ǀkharaǀkhara , Moseb ge sada a māga , ti ge ge ǁnâu bi xui-ao .
44006015	Tsî gu ge ǀapemāǃnans ǃnâ ǂnôagu hoaga ǁîb ai kō tsî ais âba ǀhomǃgā-i di ais axase ge mû .
44007001	Ob ge ǀgapipristera ge dî : Nē xūna ǁnātin ī ?
44007002	Ob ge Stefanuba ge mî : Aogo , ǃgâsago tsî ǁgûgo , ǃgâ re : ǂKhaisib di Elob ge sada abob Abrahamma ge ǂhai , ganupeb Mesopotamiab ǃnâ hâ hîa , Harans ǃnâb ge ǁans aiǃâ ,
44007003	tsî ǁîb ǃoa ge mî : ǃGûǂoa sa ǃhūba xu tsî sa khoexakhoena xu , î ǁgau tsi ta nî ǃhūb ǃoa doe .
44007004	ǃNubaib ge Xaldeaǁîn di ǃhūba xu ǂoa tsî Harans tawa ge ǁan . Tsî ǁgûb di ǁōb khaoǃgâb ge Eloba ǁnāpa xu nē ǃhūb , ǁîb ǃnâ du nēsi ǁan hâb ǃoa ge ūhā bi ,
44007005	tsî ǁîb ǃnâ ǀumi-amǃnâ-e mā bi tama ge i , ǀgui ǂaidās ǀguis kōses tsîn ose , tsî ǁîba ge mîmâiba ǁîb dise tsî ǁîb khaoǃgâ surib âb diseb nî ǁîba mā bi ǃkhaisa , ǀgôa-eb ganupe ūhâ tama hâ hîa .
44007006	Tsîb ge Eloba nēti ge mî : Sa surib ge nî ǃhaokhoese ǀkhara ǃhūb ǃnâ ǁan , tsî nî khobodīhe tsî tsūse sîsenūhe , hakakaidisi kurigu kōse .
44007007	Tsî ǁîna nî ǃoaba ǁaesa ta ge tita nî ǀgoraǃgâ , ( tib ge Eloba ge mî : ) Tsî ǁnās khaoǃgân ge ǂoa tsî nē ǃkhais ai nî ǃoaba te .
44007008	Tsîb ge ǃgaos di ǃgaeǀhaosa ge mā bi , tsîb ge ǁnāti Isaka ge hō , tsî ǁkhaisaǁî tsēs ai ge ǃgao bi , tsî Isaki ge Jakoba ge hō tsî Jakoba disiǀgamǀa aboga .
44007009	Tsî abogu ge Joseba suri tsî Egipteb ǃoa ge ǁamaxū , tsî Elob ge ǁîb ǀkha ge hâ i ,
44007010	tsî ge ore bi ǁîb di ǁgâiǀāgu hoaga xu , tsî ǀkhommi tsî gā-aisib tsîkha ge mā bi Faraob Egipteǁî gao-aob aiǃâ , ob ge mûǂamaose ge mâi bi Egipteb tsî ǁîb ommi hoab ǂama .
44007011	Tsî i ge ǃâtsūǀkhā-e Egipteb tsî Kanaanǃhūb hoaragab ǂama ge hā , tsî kai ǁgâiǀā-e , tsî gu ge sada îga ǂû-e hō tama ge i .
44007012	Tsî Jakob ge ǁnâu , Egipteb ǃnâb ǃhoroba hâ ǃkhaisa , ob ge sada îga ǂguro ǃnās ai ge sîǂui .
44007013	Tsî ǀgamǁî ǃnās aib ge Joseba ǁîb ǃgâsagu ai ge ǂanǂansen , os ge Joseb ǃhaosa Faraob tawa ge ǂansa .
44007014	Tsîb ge Joseba sîǂui tsî ǁgûb Jakoba ge haisiba tsî ǁîb di ǀaokhoen hoana , hûdisikoroǀa nî ī ǀomde .
44007015	Ob ge Jakoba Egipteb ǃoa doeǁgôa tsî ge ǁō , ǁîb ǂûb tsî sada îgu ona .
44007016	Tsî gu ge Sexems ǁga ūsīhe tsî ge ǁkhōhe , ǀhobas , Abrahammi ge ǁnāpa Sexems ai ǀurimaridi ǀkha Hemori ôagu tawa ǁama hâ is ǃnâ .
44007017	Tsî mîmâis di ǁaeb ge ǀgūo , Elob ge Abrahamma nūbaba , os ge ǁaesa ǀomkhâi tsî ge ǂguiǂguisen Egipteb ǃnâ ,
44007018	ǀkhara gao-aob , Joseba ǂan tamab ge Egipteb ǃnâ khâis kōse .
44007019	Nēb ge sada ǃhaosa gāxaǃnâsib ǀkha dā tsî sada îga tsūse sîsenū tsî ge mîmā , în ǁîn di ǂkham ǀgôarona aoxū , aiǃâb ǃoan ûi tidese .
44007020	ǁNā ǁaeb ge Moseba ge ǃnae , tsîb ge Elob aiǃâ kaise îsa ge i , tsîb ge ǃnona ǁkhâga ǁgûb di oms ǃnâ gere kaikaihe .
44007021	Tsî aoxūheb geo , os ge Faraob ôasa ǁîba ge ǃkhōǃoa , tsî ǁîs di ôase gere kaikai bi .
44007022	Ob ge Moseba Egipteǁîn di gā-aisib hoaba gere ǁkhāǁkhāhe , tsîb ge ge ǀgaisa i mîdi tsî sîsengu âb ǃnâ .
44007023	Tsî hakadisi kurixab geo , ob ge ge ǂâibasen , ǁîb ǃgâsan , Israeli ôanab nî sarisa .
44007024	Tsî ǀguib ân ra ǁgâiǀāhe ǃkhaisab ge mûo , ob ge hui bi tsî ǁgâiǀāhe raba ge ǀkhaoba Egipteǁîba ǂnauǃan tsî .
44007025	Ob ge ge ǂâi , ǃgâsagu âb nî mûǂan , Elob ra ǁîna ǁîb di ǃomma xu oresa dība ǂgao ǃkhaisa , xawe gu ge mûǂan tama ge i .
44007026	Tsî nau tsēs aib ge , ǀgamkha ra ǃkhamgu hîa , ǁîkha ǁaegu ǂhai tsî ǂkhîbagus ǃoa ǁgari kha tsî ge mî : Aokho , khoeǃgâgu kho kom sakho-o , tare xū-i ǃaroma kho ǁnâi ra tsūdīgu ?
44007027	Ob ge ǁîb ǀgūkhoeba ra tsūdība Moseba ǂhāxū , tsî ge mî : Tari-e kha satsa sikhom ǂama danakhoese tsî ǂhanuǂhanu-aose ge mâi ?
44007028	Tita tsînats ra ǃgam ǂgao , ǁarits go Egipteǁîba ǃgams ǁkhās xase ?
44007029	Ob ge Moseba nē mîs ai ǃkhoeni tsî ge ǃhaokhoe kai Midianǃhūb ǃnâ , ǁnāpab ge ǀgam ǀgôakha ge hō .
44007030	Tsî ǁkhawa hakadisi kurigu khaoǃgâb ge ǃKhūb di ǀhomǃgāba ǁîba Sinaib di ǃgaroǃhūb ǃnâ ge ǂhai , khau ra ǀaes ǁkhūhais dis ǃnâ .
44007031	Tsî Moseb ge mûb gen ǂama ge buru . Tsî ǃgûsīb geo , ǃgapab nîse , ob ge ǃKhūb di domma ge ǁnâu :
44007032	“ Tita ge sa îgu di Elota , Abrahammi di Elota , tsî Isaki di Elota , tsî Jakob di Elota , ” ti . Ob ge Moseba ǀkhū , tsî ǃgapaǀîsa dītsâ tama ge i .
44007033	Ob ge ǃKhūba ǁîb ǃoa ge mî : ǁHarora sa ǂaira xu ǂgaeǂui : ǁÎs aits mâ ǃkhais a ǃanu ǃhū xuige .
44007034	ǃGāsase ta ge go mû ti ǁaes Egipteb ǃnâ hâs di tsâba , tsî ta ge ǁîn di ǃgaede go ǁnâu , tsî ta ge go ǁgôaxa , ǁîna ta nî orese . Hā ǁnâi î ta Egipteb ǃoa sî tsi .
44007035	ǁNā Moseb ǁkhāb , ǁîgu ge ǃkhōǃoa tama ib : Tari-e kha satsa sige ǂama danakhoese tsî ǂhanuǂhanu-aose ge mâi ? ti mî tsîb , ǁîbab ge Eloba danakhoese tsî ore-aose ge sî , ǁkhūhais ǃnâ ge ǂhai bi ǀhomǃgāb di ǃomma xu .
44007036	ǁÎb ge ǁîna gere ǂgaeǂguiǂui , buruxan tsî saodi tsîna dī Egipteb ǃnâ , tsî ǀApahurib ǃnâ tsî ǃgaroǃhūb ǃnâ hakadisi kuriga .
44007037	ǁÎb ge a ǁnā Mose , Israeli ôan ǃoa ge mîba : Kēbo-ao-eb ge ǃKhūb sadu Eloba nîra ǂkhaiǂkhaiba du sadu ǃgâsana xu , tita khami ība ; ǁîba du ge nî ǁnâu .
44007038	ǁÎb ge ǁnāb , ǀhomǃgāb xa ge Sinaiǃhommi ai ǃhoa-ūheb , tsî sada îgu on ǀkha ǀhaohâb ǃnâ ǃgaroǃhūb ǃnâ ge hâ iba ; ǁîb ge ûitsama mîde ge ǃkhōǃoa , sadab nî ǁîde māse .
44007039	ǁÎba gu ge sada îga ǁnâu ǂgao tama i , tsî aoxū bi tsî ǁîgu di ǂgaogu ǀkha Egipteba ǃoa ǁkhawa oa ,
44007040	tsî Aronni ǃoa ge mî : Eloga dība da , sada ra aiǃgûbaga ; sada a ǀū xuige , tare-i nē Moseb , sada Egipteba xu ge ǂgaeǂguiǂuib ǀkha go ī ǃkhaisa .
44007041	On ge ǁnā tsēdi ai tsâu-i di ība dī , tsî ǁî-e elo-i ase ǁguibade ǁguiba tsî ǁîn ǃomgu di sîsenni ǂama gere ǃgâiaǂgao .
44007042	Ob ge Eloba ǂnan tsî ǁîna ge māǁnâ , on ge ǀhommi di ǀgamirode gere ǃoaba , kēbo-aogu di ǂkhanis ǃnâ xoamâihe hâ khami : Tita du kha , Israeli ommi dido , ǂāǁguibadi tsî ǂûǁguibadi tsîde ge ǁguiba ǁnā hakadisi kuriga ǃgaroǃhūb ǃnâ ?
44007043	Tātsē , Moloxi di oms tsî sadu elob Refanni di ǀgamirosa du gere tani , tsî ǁnā īgu , ǀgoreǀîhe nîse du gere dīga , o ta ge sado Babilons nauǀkhāb ǃoa nîra ūǃgû .
44007044	Sada îgu ge ǃgaroǃhūb ǃnâ ǃkhō-ams di omsa ge ūhâ i , Moseb ǃoa ge ǃhoab ge ǂnûiǂgā khami , mûb ge ai-īsib ǃoab nî ǁîsa dī ǃkhaisa .
44007045	ǁÎsa gu ge ǁkhāti sada îgu , ǁîsa ge hōga Josuab ǀkha ge ūǂgā , ǀūben di ǃhūban ge ū ǃnubai , ǁnā ǀūben , Elob ge sada îgu di aisa xu doeǁgaǂuina , Davib di tsēdi kōse .
44007046	ǁÎb ge Elob aiǃâ ǀkhomma ge hō , tsîb ge ge ǀgore , Jakob di Elobab ga ǁanǃkhai-e hōba ti .
44007047	Xaweb ge Salomoba ǁîba om-e ge ǂnubiba .
44007048	Xaweb ge Hoan xa ǀGapiba ǃomgu ǀkha dīhe hâ tempelgu ǃnâ ǁan tama hâ , kēbo-aob ra mî khami :
44007049	ǀHommi ge a ti tron , tsî ǃhūbaib ge a ti ǂaiǃnao , mati ī om-e du kha tita nî ǂnubiba , tib ra ǃKhūba mî ; tsî mâ-i a ti sâb di ǃkhai-e ?
44007050	Ti ǃomma kha nēn hoana dī tamab hâ .
44007051	Sa karosa ǂnîdo tsî ǂgaob tsî ǂgaedi tawa ǃgaohesa tamado , sadu ge hugaǀgui ǃAnu Gagaba ra mâǃoa , sadu îgu gere dī khami du ge sadu ona ra dī .
44007052	Mâb kēbo-aogu diba gu kha sadu îga ǃgôaǃgon tama ? Tsî gu ge ǃgam gu , ǂhanu-aib di hāsa gere aiǂhôaga , ǁîb sadu ge ǀapexūb tsî a ǃgamao kaibaba ;
44007053	sadu , ǂhanuba ǀhomǃgāgu di ǃoabasa xu ge hō xawe dī tamado .
44007054	Tsî nēna gu ge ǁnâu , o gu ge ǂgaogu âga ge ǃkhāǃganuhe tsî gu ge ǁîb ǂama ge ǁaninǁgû .
44007055	Ob ge ǁîba ǃAnu Gagab xa ǀoa hâse ǀhommi ǃoa ǃgapakhâi tsî Elob di ǂkhaisiba ge mû tsî Jesuba Elob amǀkhāb ai mâse ,
44007056	tsî ge mî : Mû , ǀhomga ta ǁkhowa-amsen hâse ra mû , tsî Khoen Ôaba Elob amǀkhāb ǁôab tawa mâse .
44007057	O gu ge ǃgari dommi ǀkha ǂgai tsî ǂgaedi âga ǂganam tsî ǀguiǃnâxase ǁîb ai ǃkhoesī ,
44007058	tsî ǃāsa xu ǂhāǂui tsî ge ǀuiǁhom bi . Tsî ǀhûǀguitimî-aogu ge saran âga ǂkhamkhoeb , Saulub ti ǀon hâb di ǂaira tawa ge ǁgui .
44007059	Tsî gu ge Stefanuba ge ǀuiǁhom , ǂgaiǂui tsî ra mîba : ǃKhū Jesutse , ǃkhōǃoa ti gagasa re !
44007060	Tsî ǃhonǁgoa tsîb ge ǃgari dommi ǀkha ge ǂgai : ǃKhūtse , tā ǁîna nē ǁoreba ūhâba ti . Tsî nēsa mî tsîb ge ge ǁō .
44008001	Tsî Saulub ge ǁîb di ǁōb ǃnâ ǀhûpe ge ǃgâibahe hâ i . Tsî i ge ǁnā tsēs ai kai ǃgôaǃgon-e Jerusalems di ǀhaohâb ǂama ge hā ; on ge hoatsama ge ǀgaruǀgaruhe Judeab tsî Samariab ǃhūkha ǃnâ , apostelgu ǀguigu ose .
44008002	Tsî gu ge ǀnî eloǃaoǃgâxa aoga Stefanuba ǁkhō tsî kai ǃoaba ge dī ǁîb ǂama .
44008003	Tsî Saulub ge ǀhaohâba gere hîǀhuru , omdi ǃnâ ǃgûma tsî , tsîb ge aogu tsî taradi tsîna tsubuǂui tsî ǁîna ǃkhō-oms ǃnâ ge māǁnâ .
44008004	On ge ǀgaruǀgaruhe hâna gere ǃgûma , mîsa ra ǂhôaǃâ .
44008005	Tsîb ge Filipuba Samariaǁî ǃās ǃoa ǁgôa tsî Xristuba ǁîna gere aoǁnâba .
44008006	Tsî di ge ǂnubide ǀguiǃnâxase ge ǃgaoǃgâ , Filipub gere mîna , dīb gere saoden ge ǁnâu tsî mû xui-ao .
44008007	ǂGuin ǃanuoǃnâ gagaga ūhâna xu gu ge ǁnā gagaga kai dommi ǀkha ra ǃause ge ǂoa , tsî ǂgui ǃhom hân tsî ǃhoran tsîn ge ge ǂuruǂuruhe .
44008008	Tsî i ge kai ǃgâiaǂgao-e ǁnā ǃās ǃnâ ge hā .
44008009	Tsî ǂanǂansa khoeb , Simonni ti ǀon hâb ge aibe ǁnā ǃās ǃnâ ǃgaidīs ǀkha gere aiǃgû , tsî Samariaǁî ǁaes di ǂâide ge burugâ kai , kaiseb a ǂoaǂamsa tib gere mî xui-ao .
44008010	On ge hoatsama ǂkhamn tsî kain tsîna ǁîb ai māsen tsî : Nēb ge Elob di ǀgaiba , kai ǀgaib ti ra mîheba , ti ge mî .
44008011	Tsîn ge ǁîb ai ge māsen ǂomxa ǁaebab ge ǃgaidīs âb ǀkha ǁîn di ǂâide burugâ kai amaga .
44008012	Xawe Filipub , Elob gaosib tsî Jesub Xristub ǀons xa ra ǂhôaban ge ǂgomo , on ge ge ǁāǁnâkaisen aogu tsî taradi tsîna .
44008013	Tsîb ge ǁkhāti Simonna ǂgom tsî ge ǁāǁnâkaisen , tsî Filipub tawa ge hâ ; tsî ǃnae ge kai saodi tsî ǀgaigu tsînab ge mû , ob ge ge buru .
44008014	Tsî Jerusalems ǃnâ hâ apostelgu ge ǁnâuo , Samariab ge Elob mîsa ǃkhōǃoa ǃkhaisa , o gu ge Petrub tsî Johaneb tsîkha ǁîn ǃoa ge sî ;
44008015	o kha ge , sī kha geo ǁîna ge ǀgoreba , ǃAnu Gagaban ga ǃkhōǃoasa ,
44008016	ganupeb ge khoe-i xare-i ân ai ǁnā tama ge hâ i , xawen ge ǁāǁnâs ǀguisa ge hîhe hâ i , ǃKhūb Jesub di ǀons ǃnâ .
44008017	ǃNubai kha ge ǃomga ǁîna ge ǁgui-ai , on ge ǃAnu Gagaba ge ǃkhōǃoa .
44008018	Tsî Simonni ge mû , apostelkha di ǃomǁgui-aisa xub ra ǃAnu Gagaba māhe ǃkhaisa , ob ge mari-e ūhāba kha ,
44008019	tsî ge mî : Tita ona nē ǀgaiba mā , î-i khoe-e , ǁî-e ta ga ǃomma ǁgui-aio , ǃAnu Gagaba ǃkhōǃoa .
44008020	Ob ge Petruba ǁîb ǃoa ge mî : A-i sa mari-e sats ǀkha kāǁōsib ǃoa ǃgû , Elob mās ra mari-e xu hōhe , tits go ǂâi amaga .
44008021	Amǃnâ-i tsî ǀhûǁaresi-i xare-ets kom nē mîs ǃnâ ūhâ tamao , sa ǂgaob Elob aiǃâ ǂhanu tama hâ amaga .
44008022	ǃHobasen ǁnâi nē ǂkhabasiba xu , î Eloba ǀgore , ǀnîsits nē ǂâibasens sa ǂgaob disa ǀûbahe tide ǃkhaisa .
44008023	Mû ta kom rao , au tsaba tsîts a ǂkhabasib di ǀhûǁare-ai ǃkhaisa .
44008024	Ob ge Simonna ǃeream tsî ge mî : Sakho ǃKhūba ǀgoreba te , î-i tā sakho go mîn di ǀgui-i xare-e tita ǂama hā .
44008025	Tsî ǃKhūb mîsa kha ge ǃkhō-am tsî ǃhoao , o kha ge Jerusalems ǃoa ǁkhawa ge oa , tsî ǃgâiǂhôasa ǂgui ǃārodi Samariaǁîn didi ǃnâ gere aoǁnâ .
44008026	Tsî i ge ǃKhūb di ǀhomǃgā-e Filipub ǃoa ǃhoa , tsî ge mî : Khâi , î ǃkhawagasǀî ǃgû , Jerusalemsa xu Gasas ǃoa garu ǁgona daob , ǃū-aise ǁgoeb ai .
44008027	Ob ge khâi tsî ge ǃgû . Tsî mû , Etiopiaǁîb , ǀgapiǃgôahesa ǁuiǃkhōmâi-aob , gao-aos Kandakes Etiopiab dis di ǃgari-aob , ǁîs di ǁuib hoab ǂama ge mâihe hâ ib ge Jerusalems ǃoa ge hā , ǀgoreǀîb nîse .
44008028	Tsî ǁarub garu hîab ge ǁîb di kunis ai ǂnôase kēbo-aob Jesajab ǂkhanisa gere khomai .
44008029	Ob ge Gagaba Filipub ǃoa ge mî : ǃGûsī î nē kunisa sao .
44008030	Ob ge Filipuba ǃgûsī tsî ge ǁnâu , kēbo-aob Jesajabab ra khomai ǃkhaisa , ob ge ge mî : ǁNâuǃāts ra xare khomaits ra-e ?
44008031	Ob ge ge mî : Mati ta kha ga ǁkhā , khoe-i ga ǁguiǃāba te tama io ? Tsîb ge Filipuba ge ǁkhau , ǃapa îb ǁîb tawa ǂnû , ti .
44008032	Tsî xoas di ǃkhais khomaib geres ge nēsa : Gū-i xaseb ge ǂā-aiǃnaos ǃoa ge ūǃgûhe , tsî ǁkhao-i , ǁî-e ra ǂkhom-i aiǃâ a ǃnōsas ǁkhās xaseb ge ams âba ǁkhowa-am tama hâ ;
44008033	ǁîb di ǃgamǃgamhes ǃnâs ge ǁîb di ǀgoraǃgâsa ge ūbēhe . Tari-e nî ǁîb di ǃhaosa ǂgaikhâi ǁkhā ? ǁÎb di ûib ge ǃhūbaiba xu ūbēhe hâ xui-ao .
44008034	Ob ge ǁuiǃkhōmâi-aoba Filipuba ǃeream tsî ge mî : ǀKhoma tsi ta ra , tari-i xab kha kēbo-aoba ǁîsa ra mî ? ǁÎb ǂûb xa ? Nau khoe-i xa ?
44008035	Ob ge Filipuba ams âba khowa tsî nē xoasa xu tsoatsoa tsî Jesub di ǃgâiǂhôasa gere ǂhôa bi .
44008036	Tsî daoba-ū kha garu hîa kha ge ǁgam-i tawa ge sī . Ob ge ǁuiǃkhōmâi-aoba ge mî : Kō , nē i ge ǁgam-e hâ . Tare-e nî ǂhani te , ǁāǁnâkaisen ta nîsa ?
44008037	Ob ge Filipuba ge mî : ǂGaob hoaragaba xuts ga ǂgomo , o-i ge a īǁkhā . Ob ge ǃeream tsî ge mî : ǂGom ta ra , Jesub Xristub a Elob Ôa ǃkhaisa .
44008038	Ob ge kunisa as mâ , ti ge mîmā , tsî kha ge hoakha ǁgam-i ǃnâ ge ǁgôa , Filipub tsî ǁuiǃkhōmâi-aob tsîkha ; tsîb ge ǁîba ge ǁāǁnâ .
44008039	Tsî ǁgamma xu kha ge ǂoa , ob ge ǃKhūb di Gagaba Filipuba ge tsububē , tsî ǁuiǃkhōmâi-aob ge ǃaruǀî mû bi tama ge i ; xaweb ge ǁîb daoba ǃgâiaǂgaob ǀkha ge ǃgû .
44008040	Tsî Filipub ge Asodus tawa ge hōhe ; tsî ǃhūba ra ǃgûmaǃnâǃâb ge ǃgâiǂhôasa ǃādi hoadi ǃnâ gere aoǁnâ , Kaesareas tawab ge sīs kōse .
44009001	Tsîb ge Sauluba ganupe ǃKhūb di ǁkhāǁkhāsaben ǃoagu ǁgoas tsî ǃgams xa khū hâse ǀgapipristeri tawa ge sī ,
44009002	tsî ǁîb tawa ǂkhanide ge ǂgan Damaskus sinagogegu ǃoa , îb ga , ǁnā daob dinab ga hō-o , aogu kas , taradi kas hoasa ǁîna ǃgaehe hâse Jerusalems ǃoa ūǃgû ǁkhā , ti .
44009003	Tsî ǃgûb garu tsî Damaskusab ra ǀgū hîa i ge ge ī , o i ge ǃnapetamase ǃnâ-e ǀhomma xu ge ǃnâǃnâǂnamipe bi .
44009004	Ob ge ǃhūb ai ǁnā tsî dom-e ge ǁnâu , ǁîb ǃoa Saultse , Saultse , tare xū-i ǃaromats ra ǃgôaǃgon te ? ti ra mî-e .
44009005	Ob ge : Taritsa , ǃKhūtse ? ti ge mî . Ob ge ǃKhūba ge mî : Tita ge Jesuta , sats ra ǃgôaǃgon ta . ǃGomba tsi nîra , ǃnôara ǃkhari-ūdas ǃoagu ǂnāsa .
44009006	Ob ge ǀkhū tsî ǀhū rase ge mî : ǃKhūtse , tare-e ta nî dīsats ǂgao hâ ? Ob ge ǃKhūba ǁîb ǃoa ge mî : Khâi î ǃās ǃnâ ǂgâ , ǁnāpats ge nîra mîbahe , tare-ets nî dī ǃkhaisa .
44009007	Tsî aogu ǁîb ǀkha daob ai hâgu ge amose ge mâ , domma gu ge ǁnâu , xawe gu khoe-e mû tama amaga .
44009008	Ob ge Sauluba ǃhūba xu ge khâi , tsî mûrab ge ǁkhowa-amo , ob ge xū-i xare-e mû tama ge i . O gu ge ǁîba ǃommi ai ǃkhō tsî Damaskus ǃoa ge ūǃgû bi .
44009009	Tsîb ge ǃnona tsēde mû tama tsî ǂû tsî ā tama ge i .
44009010	Tsî Damaskus ǃnâb ge ǂanǂansa ǁkhāǁkhāsabeb , Ananiab ti ǀon hâba ge hâ i , ǁîb ǃoab ge ǃKhūba ai-i ǃnâ : Ananiatse ! ti ge mî . Ob ge : Mû , nē ta a , ǃKhūtse , ti ge mî .
44009011	Ob ge ǃKhūba ǁîb ǃoa ge mî : Khâi î ǃās di daob , ǂHanub ti ra ǂgaiheb ǃnâ ǃgûsī , î Judab di ommi ǃnâ Saulub ti ǀon hâb , Tarsuǁîba dîǃgon ; mû , ǀgoreb kom rao ,
44009012	tsîb kom ai-i ǃnâ go mûo , khoeb , Ananiab ti ǀon hâb ra ǁîb tawa ǂgâxa tsî ǃomma ǁgui-ai bi ǃkhaisa , ǁkhawab nî mûse .
44009013	Ob ge Ananiaba ge ǃeream : ǃKhūtse , ǂguina xu ta ge nē khoeb xa ge ǁnâu , matikōseb sa ǃanun Jerusalems ǃnâ hâna gere tsūdīsa ,
44009014	tsîb kom nēpas ona ǀgapipristerga xu ǀgaiba ūhâo , sa ǀonsa ra ǂgaiǀîn hoana ǃkhōsao ti .
44009015	Ob ge ǃKhūba ǁîb ǃoa ge mî : ǃGûsī , ǃkhōǂuibasen ta hâ soab a ǁî xuige , ob ge ti ǀonsa nîra tani ǀūben aiǃâ , tsî gao-aogu aiǃâ , tsî Israeli ôan tsîn aiǃâ .
44009016	Tita ge nî ǁgau bi , matikōseb nî ti ǀons ǃaroma tsâ ǃkhaisa .
44009017	Ob ge Ananiaba ǃgû tsî oms ǃnâ ǂgâ , tsî ǃomkha ǁgui-ai bi , tsî ge mî : Ti ǃgâ Saultse , ǃKhūb go sî te , ǁnā Jesub , hā-ūts go daob ai go ǂhai tsiba , ǁkhawa mû tsîts nî ǃAnu Gagab ǀkha ǀoaǀoahese .
44009018	On ge ǁnātimîsi soron khami ī xūna ǁîb di mûra xu ge ǁnā , tsîb ge ǁkhawa ge mû ; ob ge khâi tsî ge ǁāǁnâkaisen
44009019	tsî ǂûna ū tsî ge ǀgaiǀgaisen . Tsîb ge ǀnî tsēde Damaskus di ǁkhāǁkhāsaben tawa ge hâ i .
44009020	Tsîb ge ǁnātimîsi sinagogegu ǃnâ Jesub xa gere aoǁnâ , Elob Ôab a ǃkhaisa .
44009021	On ge ǁnâu ran hoana burugâ , tsî ge mî : ǁÎ tamaba kha ǁnāb , Jerusalems ǃnâ nē ǀonsa ra ǂgaiǀîna go hîǀhurub , tsî ǁîs ǃoa ǁkhāti nēxopa go hāba , ǁînab nî ǃgaehe hâse ǀgapipristergu ǃoa ūsīse ?
44009022	Tsîb ge Sauluba ǃaruǀîǀgui ǀgaisa , tsî Damaskus ǃnâ ǁan hâ Jodeǁîna ge ǀgaruǀgaru Jesub a Xristu ǃkhaisa ǃhoadan tsî .
44009023	Tsî ǂgui tsēdi ǁnās khaoǃgân ge Jodeǁîna ǀapeǀhao-e ge dī , ǃgam bin nî ti .
44009024	Xawes ge ǂâibasens âna Sauluba ge ǂanǂanhe . Tsîn ge tsēa tsî tsuxuba ǃās di dao-amde gere ǃûi , ǁîban nî ǃgamse .
44009025	On ge ǁkhāǁkhāsabena ǁîba tsuxuba ū , tsî ǀharus ǃnâ ǂnubiǂgoaba-ū ge ǁgôa kai bi .
44009026	Tsî Saulub ge Jerusalems tawa sīo , ob ge ǁkhāǁkhāsabena ǁaeǁaesensa ge hîtsâ , xawen ge hoatsama ǁîba ge ǃao , ǁkhāǁkhāsabeb a ǃkhaisa ǂgom tama i tsî .
44009027	Ob ge Barnababa ǁîba ū tsî apostelgu tawa ge ūsī bi , tsî ǁîga ge ǃhoaba , matib ge daob ai ǃKhūba mû tsî matib ge ǃhoa-ū bi ǃkhaisa , tsî matib ge Damaskus ǃnâ ǁkhoaǂgaose Jesub ǀonsa aoǁnâ ǃkhaisa .
44009028	Ob ge ǁîn ǀkha ǂgâ tsî gere ǂoa Jerusalems tawa , tsî ǂhauǂgarose Jesub ǀons ǃnâ gere ǃhoa .
44009029	Tsîb ge ǁkhāti Jodeǁîn Grikegowaba ra ǃhoan ǀkha ǃhoa tsî ge ǂnoagu , xawen ge ǃgam bin nîsa ge ôa-am .
44009030	Tsî ǃgâsagu ge ǁnâuo , o gu ge Kaesareas ǃoa ǁnū tsî Tarsus ǃoa ge sî bi .
44009031	Tsîb ge ǀhaohâba Judeab tsî Galileab tsî Samariab hoaragab ǃnâ ǂkhîba ūhâ tsî ge ǂnubikhâihe ; tsîb ge ǃKhūb di ǃaoǃgâs ǃnâ tanisen , tsî ǃAnu Gagab di ǁkhaeǂgaos xa ge ǀoa .
44009032	Tsî i ge ge ī , Petrub ge mâ ǃkhai-i hoa-e ǃgûǃnâ ǃkhaisa , ob ge ǁkhāti Lidas ǃnâ ǁan hâ ǃanun tawa ge sī .
44009033	Tsîb ge ǁnāpa ǂanǂansa khoeb Eneab ti ǀon hâb , ǁkhaisa kurigu kōse kharob ai ge ǁgoe ib hîa ǃhom hâba ge hō .
44009034	Ob ge Petruba ǁîb ǃoa ge mî : Eneatse , Jesub Xristub ge ra ǂuruǂuru tsi ; khâi î aitsama ǀgâibasen ! Ob ge ǁnātimîsi ge khâi .
44009035	Tsîn ge Lidas tsî Sarons ǃnâ ǁan hân hoana ǁîba ge mû ; on ge ǃKhūb ǃoa ge ǃhobasen .
44009036	Tsî Jopas ǃnâs ge ǂanǂansa ǁkhāǁkhāsabes , Tabitas ti ǀon hâsa ge hâ i ( Dorkas ti ra ǂnûiǃkhunihesa ) ; ǁîs ge ǃgâidīn tsî ǀgâsana huis tsîn xa ge ǀoa hâ i .
44009037	Tsî i ge ǁnā tsēdi ai ge ī , os ge ǀaesen tsî ge ǁō . On ge ǁā si , tsî oms di ǂamoms ǃnâ ge ǁgui si .
44009038	Tsî Lidas Jopas ǀgūse hâ amagan ge ǁkhāǁkhāsabena , ǁnāpab Petruba hâ ǃkhaisan ge ǁnâuo , ǀgam aokha ǁîb ǃoa sî tsî ge ǀkhoma bi , ǁîn tawab nî hāse , ǀhawe tama i tsî .
44009039	Ob ge Petruba khâi tsî ǁîkha ǀkha ge ǃgû ; tsî sīb ge , on ge ǂamoms ǃoa ge ūǃapa bi ; o di ge ǃoataradi hoade ǁîb tawa mâ , tsî ā rase anaǂamxūn tsî saran , Dorkas ǁîn ǀkhas hâ hîa gere dīna ge ǁgau bi .
44009040	Tsî Petrub ge hoana doeǁgaǂuio , ob ge ǃhonǁgoa tsî ǀgore tsî soros ǃoa dawasen tsî ge mî : Tabitase , khâi ! Os ge ǁîs mûra ge ǁkhowa-am , tsî Petrubas ge mûo khuisen tsî ge ǂnû .
44009041	Ob ge ǁîsa ǃomma mā tsî ge ǃkhōkhâi si , tsî ǃanun tsî ǃoataradi tsîna ǂgai , tsîb ge ǁîna ûitsamase ge mâi-aiǃâ si .
44009042	Tsî i ge Jopas hoaragas ǃnâ ge ǂansa , on ge ǂguina ǃKhūb ǃnâ ge ǂgom .
44009043	Tsîb ge Petruba ǂgui tsēde Jopas ǃnâ ge hâ , ǂanǂansa Simonni khōǀnoro-aob tawa .
44010001	Tsî Kaesareas tawab ge ǂanǂansa khoeb , Korneliub ti ǀon hâb , ǁnā ǂnubis , Italiaǁîs ti ra ǂgaihes di danakhoeba ge hâ i ,
44010002	eloǃgâiǃōxa tsî eloǃaoǃgâxa khoeb ommi âb hoaragab ǀkha , tsî ǁaesa kaise audi ǀkha hui tsî hugaǀgui Elob ǃoa gere ǀgoreba .
44010003	ǁÎb ge ai-i ǃnâ ǂhaisase ge mû , tsēs di khoeseǁî iri ai Elob di ǀhomǃgā-i ge ǁîb tawa hā ǂgâxa , tsî Korneliutse ! ti a mîsa .
44010004	Ob ge ǃgapaǀî bi tsî ǃao rase ge mî : Tare-e , ǃKhūtse ? Ob ge ǁîb ǃoa ge mî : Sa ǀgoredi tsî sa audi ge ǂâiǂâixūse Elob aiǃâ ge sīǃapa .
44010005	Tsî nēsi khoega sî Jopas ǃoa , î Simonni , Petrub tis tsîna ra ǂgaiheba ǂgai ,
44010006	Simonni khōǀnoro-aob tawa ra hâba , ǁîb oms hurib amǃgâ mâba ; ǁîb ge nîra mîba tsi , tare-ets nî dī ǃkhaisa .
44010007	Tsî ǁnā ǀhomǃgāb , Korneliub ǀkha gere ǃhoab ge bēo , ob ge ǁîb oms ǃgāgu di ǀgamkha , tsî eloǃaoǃgâxa toro-aob , hugaǀgui ǁîb tawa hâgu diba ǂgai ,
44010008	tsî hoana ǃhoaba gu , tsî Jopas ǃoa ge sî gu .
44010009	Tsî nautsē daob ai gu hâ tsî ǃāsa gu ra ǀgū , hîab ge Petruba oms ǂamais ǃoa ge ǃapa , ǀgoreb nîse , tsēs di ǃnaniǁî iri ai .
44010010	Ob ge kaise ǃâ tsî ge ǂû ǂgao . Tsî ǁāǁāba bin ra hîa i ge gagamûnanai-e ǁîb ai ge hā .
44010011	Ob ge ǀhomma ǁkhowa-amsen hâse ge mû , tsî soa-e ǁîb ǃoa ra ǁgôaxase , kai lineǃkhaib khami ī-e , haka ǀamdi ai ǃgaehe hâ-e , tsî i ge ǃhūb ai ge ǁgôa kaihe .
44010012	ǁÎ-i ǃnân ge hoa hakaǀnū ǀgurun ǃhūbaib din , tsî ǂhanaben , tsî anin tsîna ge hâ i .
44010013	Tsî i ge dom-e ge hāba bi : Khâi , Petrutse , ǂā î ǂû ! ti .
44010014	Ob ge Petruba ge mî : Hî-î , ǃKhūtse , tātsē ta kom khaihe tama tsî ǃanuoǃnâ xū-e ǂû tamao .
44010015	Ob ge domma ǁkhawa ǀgamǁî ǃnās ai ǁîb ǃoa ge mî : Elob go ǃanuǃanu xū-ets ge satsa ǃanuoǃnâ ti ǂgai tide .
44010016	Tsîs ge nēsa ǃnona ǃnādi kōse ge ī ; os ge soasa ǁnātimîsi ǁkhawa ǀhommi ǃoa ge ūǃapahe .
44010017	Tsî Petrub ge ǁîb ǃnâ ǀgamǂâi , mâ aiǃnôa-i a ǃkhaisa , ǁnā mûb go-e , o gu ge ǁnā khoegu , Korneliub xa go sîhega Simonni omsa dîǃā , tsî oms dao-ams aiǃâ mâ ,
44010018	tsî ǂgai , tsî ge dî , iseb Simonni , Petrub tis tsîna ra ǂgaiheba ǁnā oms ǃnâ hâ ǃkhaisa .
44010019	Tsî Petrub ra ais xa ǂâiǂâisen hîab ge Gagaga ǁîb ǃoa ge mî : Mû , ǃnona khoegu ra ôa tsi ;
44010020	ǁnā-amaga khâi î ǁgôa , î ǁîgu ǀkha ǃgû , xū-i xare-e îganǀgē tama i tsî , tita go ǁîga sî xuige .
44010021	Ob ge Petruba ǁnā khoegu ǃoa ǁgôa tsî ge mî : Mû , tita ge ǁî ta , sago ra ôata ; tare xū-i ǃaroma go go hā ?
44010022	O gu ge ge mî : Korneliub , kaidisigu danakhoeb , ǂhanu-ai tsî Eloba ra ǃaoǃgâ aob , Jodeǁaes hoaragas tawa ǃgâi gom-e ūhâb , ǁîb ge ǃanu ǀhomǃgā-e xu elosi mîmā-e ge hō , ǁîb oms ǃoab nî satsa ǂgai ti , îb ga satsa xu mîde ǁnâu .
44010023	Ob ge ǂgaiǂgâxa tsî ge ǃkhōǃoa gu . Tsî nautsēb ge Petruba ǁîgu ǀkha ge ǂoa , tsî ǀnî ǃgâsagu Jopas digu ge ǁîb ǀkha ge ǃgû .
44010024	Tsî nautsē gu ge Kaesareas tawa ge sī . Tsî Korneliub ge ǁîga gere ǃâu , khoexagun tsî horesan âba ǂgaiǀhû hâǃâ .
44010025	Petrub ra ǂgâ hîab ge Korneliuba ǁîba ǃgûǃoa , tsî ǁîb ǂaira tawa ǁnā tsî kai ǃgôasib ǀkha ge tawede bi .
44010026	Ob ge Petruba ǁîba ǃkhōkhâi , tsî ge mî : Khâi , tita on a khoe xuige .
44010027	Tsî ǃhoa-ū bib ra , hîab ge ǂgâ tsî ǂguin , ǀhao ge hâ ina ge hō .
44010028	Tsîb ge ǁîn ǃoa ge mî : Sadu ge a ǂan , Jodeǁî ao-i mā-amhe tama hâ ǃkhaisa , ǃhaokhoe-i ǀkha ǁaeǁaesen tsî ǁî-i tawa sīsa , xaweb ge Eloba go ǁgau te , khoe-i xare-e ta khaihe tama tsî ǃanuoǃnâ ti ǂgai tide ǃkhaisa .
44010029	ǁNā-amaga ta ge ǁkhāti hā ta nîsa ǂkhā tama go i , ǂgaihe ta go-o . O ta ra dî , mâ xū-i ǃaroma du go ǂgai te ǃkhaisa .
44010030	Ob ge Korneliuba ge mî : Haka tsēdi ge go ī , tsî ta ge ǁaupexa nē khoeseǁî iri ai ti oms ai gere ǀgore . Ob ge ǃnapetamase ǂkhaisa sara-e ge anahe hâ i khoeba ti aiǃâ mâ
44010031	tsî ge mî : Korneliutse , sa ǀgoresats ǁnâu-amhe hâ , tsî Elob ge sa ǀkhaexūn xa go ǂâi .
44010032	Sî ǁnâi Jopas ǃoa , î Simonni , Petrub ti ǀon hâba ǂgai ; ǁîb ge Simonni , khōǀnoro-aob di oms , hurib amǃgâ mâs ǃnâ ra hâ ; ǁnāb ge , hāb kao , nîra ǃhoa-ū tsi .
44010033	O ta ge ǁnātimîsi satsa go sî , tsîts ge ǃgâise go dī , hāts go ǃkhaisa . O da hoada nēsi Elob aiǃâ ǀhao hâ , ǃKhūb xats mîmāhe hân hoana da nî ǁnâuse .
44010034	Ob ge Petruba amsa khowa tsî ge mî : Amab ǃnâ ta ra hōǃâ , Elob khoe-i aisa ǃkhōǃoa tama ǃkhaisa ;
44010035	xawe mâ ǁae-i hoa-i ǃnâ ga ǁîba ǃaoǃgâ tsî ǂhanu-aisiba dī-i ge ǁîb di ǃkhōǃoasabe-e .
44010036	ǁNā mîsab ge Eloba Israeli ôana ge sîba , ǃgâiǂhôas Jesub Xristuba xu hâ ǂkhîba ra aoǁnâsa ; ǁîb a hoan di ǃKhū .
44010037	ǁNā ǃnaeǃkhais xa du ge a ǂan , Judeab hoaragab ǃnâ ge īsa , Galileab ǃnâ tsoatsoa tsî , Johaneb gere aoǁnâ ǁāǁnâs khaoǃgâ :
44010038	Jesub , Nasareǁîb di ǃnaeǃkhais xa , matib Eloba ǁîba ǃAnu Gagab tsî ǀgaib ǀkha ge ǂkhau ǃkhaisa ; ǁnāb , ǃhūba gere ǃgûǃnâb , ǃgâidī tsî ge ǂuruǂuruǃâ ǁgâuab xa ge dāhe hâ in hoana , Elob ge ǁîb ǀkha hâ i xui-ao .
44010039	Tsî sige ge a ǀhûǀguitimî-ao , Jodeǁîn di ǃhūb tsî Jerusalems tawab gere dīn hoan xa . ǁÎban ge haib ai ǂgā tsî ge ǃgam .
44010040	ǁÎbab ge Eloba ǃnonaǁî tsēs ai ge ǂkhaiǂkhai , tsî ge ǂhai kai bi ,
44010041	ǁaes hoas tawa tama , xawe ǁnā ǀhûǀguitimî-aogu , Elob xa ge ǃkhōǂuibasenhe hâ igu tawa , sige ǁîb ǀkha gere ǂû tsî āge tawa , ǁō hâna xub ge khâis khaoǃgâ .
44010042	Tsîb ge sige ge mîmā , ǁaesa aoǁnâ tsî ge nî ǃkhō-amsa , ǁîb ǂûb ge ûitsaman tsî ǁō hân tsîn di ǀgoraǃgâ-aose Elob xa ǂnûiǂgāhesa .
44010043	ǁÎb xa gu ge kēbo-aogu hoaga ra ǃkhō-am , ǁîb di ǀonsa xun ǁîb ǃnâ ra ǂgomn hoana ǁoren ǀûbasa nîra hō ǃkhaisa .
44010044	Tsî ganupeb ra Petruba nē mîde ǃhoa hîab ge ǃAnu Gagaba mîsa ra ǁnâun hoan ǂama ge ǁnā .
44010045	Tsî Jodeǁî ǂgomsabegu , Petrub ǀkha ge hāgu ge ge burugâ , ǃAnu Gagab di hōs ra ǁkhāti ǀūben ǂama ǁhōǂuihe ǃkhais xa .
44010046	ǀKhara gowagan ra ǃhoa tsî Eloban ra kaikai ǃkhaisan ge ǁnâu xui-ao . ǃNubaib ge Petruba ge ǃeream :
44010047	Khoe-e kha ǁgamma ǃkhâi ǁkhā i a , nēn ǃAnu Gagaba sage khami go hōn ǁāǁnâhe tidese ?
44010048	Ob ge ge mîmā , Jesub Xristub di ǀons ǃnân nî ǁāǁnâhe ti . ǃNubain ge ge ǀkhoma bi , ǀnî tsēdeb ga ǁnāpa hâ ti .
44011001	Tsî gu ge apostelgu tsî ǃgâsan , Judeab ǃnâ hân tsîna ge ǁnâu , ǀūben go ǁkhāti Elob mîsa ǃkhōǃoa ǃkhaisa .
44011002	Tsî Petrub ge Jerusalems tawa oasī , o gu ge ǃgaohe hâga ǁîb ǀkha ǂnoagu
44011003	tsî ge mî : Sats kom aikhōba ūhâ khoegu tawa ǂgâ tsî ǁîgu ǀkha go ǂûo .
44011004	Ob ge Petruba tsoatsoa tsî ǁîga saogubese ǃhoaba tsî ge mî :
44011005	Tita ge ǃās Jopas ǃnâ ǀgore rase hâ io , o ta ge gagaǂgaeǃapahes ǃnâ ai-e ge mû ; soa-i ǁgôaxa ra-i , kai ǃuri ǃkhaib khami ī-i , haka ǀamdi tawa ǃgaehe hâ-i , ǀhomma xu ra ǁgôaxa kaihe-e , tsî i ge tita kōse ge hā .
44011006	Tsî ǁî-i ǃnâ ta ge kō , o ta ge hōǃâ tsî ǁî-i ǃnâ hakaǀnūn ǃhūbaib din , tsî ǀgurun , tsî ǂhanaben , tsî ǀhommi di anin tsîna ge mû .
44011007	Tsî ta ge ǁkhāti dom-e ge ǁnâu : Khâi , Petrutse , ǂā î ǂû ! ti ra mîǀî te-e .
44011008	O ta ge tita ge mî : Hî-i , ǃKhūtse , tātsē i kom khaihe tama i tsî ǃanuoǃnâ-i hoa-e ti ams ǃnâ ǂgâ tamao .
44011009	Ob ge domma ǀgamǁî ǃnās ai ǀhomma xu ge ǃeream te , Elob go ǃanuǃanunats ge satsa ǃanuoǃnâse ǂgai tide , ti .
44011010	Tsî nēs ge ǃnona ǃnādi kōse īo , on ge hoana ǁkhawa ǀhommi ǃoa ge ūǃapahe .
44011011	ǁNātimîsi gu ge ǃnona khoegu , Kaesareasa xu tita ǃoa go sîhega , hâǃnâ ta a oms aiǃâ ge mâ i .
44011012	Ob ge Gagaba ge mîmā te , îganǀgē tama i tsî ta nî ǁîgu ǀkha ǃgûsa . Tsî gu ge ǁkhāti tita ǀkha nē ǃnani ǃgâsaga ge sī , tsî ge ge Korneliub di oms ǃnâ ge ǂgâ .
44011013	Ob ge sige ge ǂhôa , matib ge ǁîb di oms ǃnâ ǀhomǃgāba mû ǃkhaisa , mâ tsî ǁîb ǃoa ra mîba : Khoega sî Jopas ǃoa , î Simonni , Petrub tis tsîna ra ǂgaiheba ǂgai ;
44011014	ǁîb ge sats ǃoa nîra ǃhoa , ǁnāsa xuts ge sats tsî sa oms hoaragasa nî ǃgâiǃō .
44011015	Tsî ǃhoatsoatsoa ta ra hîab ge ǃAnu Gagaba ǁîn ai ge ǁnā , tsoatsoas ǃnâb ge sada ai ǁnās ǁkhās khami .
44011016	O ta ge ǃKhūb di mîs , mîb geres xa ge ǂâi : Johaneb ge ǁgam-i ǀkha gere ǁāǁnâ , xawe du ge sado ǃAnu Gagab ǀkha nîra ǁāǁnâhe .
44011017	Elob ga ǁnâi ǁîn ǁkhā hōde mā , sada , ǃKhūb Jesub Xristub ǃnâ ra ǂgomdab ge mā khami , tari ta kha ǁnâi tita , o ta Eloba nî ǃkhâi ǁkhā ?
44011018	Tsî nēnan ge ǁnâuo , on ge ǃnō , tsî Eloba kare tsî ge mî : Ob kom Eloba ǁkhāti ǀūbena ûib ǃoa ǃhobasensa go māo !
44011019	Tsî ǁnān , Stefanub ǁaeb ǃnâ ge hā ǁgâiǀāba xu ǀgaruǀgaruhe hân ge gere ǃgûma Fenisiab tsî Siprus tsî Antioxias tsîn kōse , ǀnî khoe-i ǃoa mîsa aoǁnâ tamase , xawe Jodeǁîn ǀguin ǃoa .
44011020	Tsî gu ge ǀnîga ǁîn ǃnâ ge hâ i , Sipruǁî tsî Sireneǁî khoega , ǁîgu ge Antioxias tawa sī , tsî ǁkhāti Grikeǁîn ǃoa gere ǃhoa , ǃKhūb Jesub di ǃgâiǂhôasa aoǁnâ tsî .
44011021	Tsî ǃKhūb di ǃommi ge ǁîgu ǀkha ge hâ i , os ge kai ǁaesa ǂgom tsî ǃKhūb ǃoa ge ǃhobasen .
44011022	Tsîb ge nē gommi âna Jerusalems ǀhaohâb di ǂgaedi tawa ge sī ; on ge Barnababa ge sîǂui , Antioxias kōseb nî ǃhūba ǃgûǃnâse .
44011023	Tsî sī tsîb ge Elob ǀkhomma mûo , ob ge ǃgâiaǂgao , tsî ǁîn hoana gere ǁnama , ǁaposa ǂgaob di ǂâibasens ǀkhan nî ǃKhūb tawa hâhâga .
44011024	Ama ǃgâi khoeb ge i xui-ao , ǃAnu Gagab tsî ǂgoms xa ǀoa hâba . Os ge kai ǁaesa ǃKhūba ge ǀarobahe .
44011025	Tsîb ge Barnababa Tarsus ǃoa ge ǂoa , Saulubab nî ôase .
44011026	Tsî hō bib geo , ob ge Antioxias ǃoa ge ūsī bi . Tsî kha ge kurib hoaragaba ǀhaohâb ǀkha ge ǀhao hâ i , tsî kai ǁaesa gere ǁkhāǁkhā , tsî ǁkhāǁkhāsaben ge ǂguro ǃnāsa Antioxias tawa Xristeǁîn ti ge ǂgaihe .
44011027	Tsî ǁnā tsēdi ǁkhādi ai gu ge kēbo-aoga Jerusalemsa xu Antioxias tawa ge ǀkhī .
44011028	Ob ge ǁîgu di ǀguib , Agabub ti ǀon hâba khâi , tsî Gagaba xu kai ǃâtsūǀkhā-i , ǃhūbaib hoab ai nîra hā-e ge ǂanǂan , Kaesari Klaudiub di ǁaeb ai ǁkhāti ge hā-e .
44011029	O i ge ǁkhāǁkhāsaben di-i hoa-e ge ǂâibasen , ǁkhā i as kōse i nî xū-e sîsa Judeab ǃnâ ǁan hâ ǃgâsan di huihes ǃoa ;
44011030	tin ge ǁkhāti ega ge dī , tsîn ge huixūna Barnabab tsî Saulub tsîkha di ǃomma xu ǂnomdomga ge sîba .
44012001	ǁNā ǁaeb ge gao-aob Herodeba ǃomga ǀnîn ǀhaohâb din tawa ge ǁgui , ǁînab nî tsûtsûse .
44012002	Tsîb ge Jakobub , Johaneb di ǃgâsaba gôab ǀkha ge ǃgam .
44012003	Tsî mûb geo , Jodeǁîn ra ǃgâibahe ǃkhaisa , ob ge ǃaruǀî Petrub ona ge ǃkhō . Tsî di ge ǀkhuruǀkhuruhe tama peren di tsēde ge ī .
44012004	Tsî ǃkhō bib geo , ob ge ǃkhō-oms ǃnâ ǂnûi bi , tsî haka ǃûidi , mâs hoas âdi haka toro-aoga ūhâde ge māǁnâ bi , ǁîba gu nî ǃûise , Pasxab khaoǃgâb nî ǁaes aiǃâ ūsī bi , ti ǂâi tsî .
44012005	Tsî Petrub ge ǃkhō-oms ǃnâ ge sâuhe , xawe ǀhaohâb ge ǀûs ose Elob ǃoa ǁîba ge ǀgoreba .
44012006	Tsî Herodeb ge ǁîba mâi-aiǃâ ǂgao ǃnubaib ge Petruba ǁkhā tsuxub ǃnâ ǀgam toro-aokha ǁaegu ge ǁom , ǀgam ǁkhamkha ǀkha ǃgaehe hâse , tsî ǃûi-aogu ge ǃkhō-oms di dao-amsa gere sâu .
44012007	Tsî mû , ǃKhūb di ǀhomǃgā-i ge hā mâ , tsî ǃnâ-i ge ǃkhō-oms ǃnâ ge ǃnâ ; ob ge Petruba ǃnammi ai ǂnau , tsî ǂkhaiǂkhai bi tsî : ǃHaese khâi ! ti ge mî . O kha ge ǁkhamkha ǁîb di ǃomma xu ge ǁnā .
44012008	Tsîb ge ǀhomǃgāba ǁîb ǃoa ge mî : ǂGaeǂgāsen î sa ǀkhapura ana ! Ob ge ǁnāti ge dī . Tsîb ge ǁîb ǃoa ge mî : Anaǂamxūba ǂgaeǂgā î tita sao !
44012009	Ob ge ǂoa tsî ge sao bi , ǀhomǃgāba xu go ī-i a ama ǃkhaisa ǀū tsî , xaweb ge ai-eb ra mû , ti ge ǂâi .
44012010	Tsî ǂguro ǃûis tsî ǀgamǁîsa ǃgûǃganu tsî kha ge ǀuridao-ammi , ǃāsa-ū garub tawa ge sī ; ǁîb ge aitsama ǁîkha ge ǁkhowa-amsenba , o kha ge ǂoa tsî ǃganni kōse ge ǃgû ; ǃnubaib ge ǀhomǃgāba ǁnātimîsi ǁîba xu ge bē .
44012011	Tsî Petrub ge ǂâihō-o , ob ge ge mî : Nēsi ta amase a ǂan , ǃKhūb go ǁîb ǀhomǃgāba sî , tsî Herodeb di ǃomma xu tsî Jodeǁaes hoas di ǃâusa xu ore te ǃkhaisa .
44012012	Tsî ǂâiǂâisenni geo , ob ge Marias , Johaneb îs , Markub tis tsîna ge ǀon hâ ib di oms ǃoa ge ǃgû ; ǁnāpan ge ǂguina ge ǀhao hâ i tsî gere ǀgore .
44012013	Tsî Petrub ge dao-ams tawa ǃgubu-amo , os ge ǃgās Rode ti ǀon hâsa , ǃgâsas nîse ge hā .
44012014	Tsî Petrub di dommas ge ǁnâu , os ge dao-amsa ǃgâiaǂgaob xa ǁkhowa-am tama i tsî ǃkhoeǂgâ tsî : Petrub kom dao-ams aiǃâ mâo , ti ge ǂhôa .
44012015	On ge ǁîs ǃoa ge mî : ǃKhaus hâ ! Xawes ge ǁîsa ǁnāti-i ī ǃkhaisa ge mîǃgûǃgû . On ge : ǁÎb di ǀhomǃgāb komo , ti ge mî .
44012016	Tsî Petrub ge ge ǃgubu-amǀgara . Tsî ǁkhowa-amn geo , on ge ǁîba mû tsî ge burugâ .
44012017	Ob ge ǃommi âb ǀkha ǁîna ge ǁgau , ǃnōn nîga , tsîb ge ǁîna ge mîba matib go ǃKhūba ǃkhō-omsa xu a ǂgaeǂguiǂui bi ǃkhaisa , tsî ge mî : Jakobub tsî nau ǃgâsagu ona nēsa mîba . ǃNubaib ge ǂoa , tsî ǀkhara ǃkhais ǃoa ge dāǁnâ .
44012018	Tsî ǁgoa i geo , o i ge kai ǂkhupi-e toro-aogu ǃnâ ge hā , tare-i go Petrub ǀkha ī ǃkhaisa .
44012019	Ob ge Herodeba ge ôa kai bi , tsî hō bi tamab ge io , ob ge ǃûi-aoga ge dîǃgâ , tsî ge ǃgam kai gu . Tsîb ge Judeaba xu Kaesareab ǃoa ǁgôa tsî ǁaero-e ǁnāpa ge hâ .
44012020	Tires tsî Sidonǁîn ǀkhab ge Herodeba ge torodī ǂgao hâ i . Xawen ge ǀguiǂâixase ǁîb tawa hā , tsî gao-aob di ǁuiǃkhōmâi-aob Blastuba ǃhoadan tsî ǂkhîba ge ǂgan , ǁîn di ǃhūb gao-aob di ǃhūba xu gere ǂûmāhe xui-ao .
44012021	Ob ge Herodeba mîmâisa tsēs ai gao-aosi saraba ana , tsî trons ai ǂnû tsî ǁîna ge ǃhoa-ū .
44012022	Os ge ǁaesa : Elob di dommi tsî khoe-i di tamab komo , ti ge mî .
44012023	Ob ge ǃKhūb di ǀhomǃgāba ǁnātimîsi ge ǂnau bi , Elobab ge ǃgôasiba mā tama i amaga , ob ge ǂunin xa ōhe tsî ge ǁō .
44012024	Xawes ge Elob mîsa ǀom tsî ge ǂguiǂguisen .
44012025	Tsî Barnabab tsî Saulub tsîkha ge ǁkhawa Jerusalemsa xu ge oa , ǃoabasa kha ge dītoao , tsî kha ge Johaneb , Markub tis tsîna ǀon hâba , ge ǃgû-ū .
44013001	Tsî gu ge Antioxias tawa ǁnāpa hâ ǀhaohâb ǃnâ ǀnî kēbo-aogu tsî ǁkhāǁkhā-aogu tsîga ge hâ i , nēgu : Barnabab tsî Simeonni Niger ti ra ǂgaiheb tsî Lusiub Sireneǁîb , tsî Manaenni , Herodeb hakaǁî ǃhūǃâs gaosab ǀkha gere kaikaiheb tsî Saulub tsîga .
44013002	Tsî ǃKhūba ǃoaba tsî gu ge ǂûtama hâo , ob ge ǃAnu Gagaba ge mî : Tita khaiba Barnabab tsî Saulub tsîkha ǁnā sîsenni , tita go ǁîkha ǂgaibab ǃoa .
44013003	O gu ge ǂûtama hâ , tsî ǀgore , tsî ǁîkha ǃomga ǁgui-ai , tsî ge ǃgû kai kha .
44013004	O kha ge ǃAnu Gagab xa sîǂuihe hâse Seleusias ǃoa ǃgû , tsî ǁnāpa xu ge Siprus ǃoa ge ǃgâu .
44013005	Tsî ǃās Salamis tawa kha ge sī , o kha ge Elob mîsa Jodeǁîn di sinagogegu ǃnâ gere ǂhôa . Tsî kha ge ǁkhāti Johaneba hui-aose ge ūhâ i .
44013006	Tsî ǃnāǃnuis hoaragasa kha ge ǃās Pafos kōse ǃgûǃnâǃganuo , o kha ge ǂanǂansa ǃgaidī tsî ǂkhaba kēbo-aoba ge hō , Jodeǁîb , Bar-Jesub ti ǀon hâb ,
44013007	Sergiub Paulub , ǃāǃkhōmâi-aob , ǁnâuǃāxa aob ǀkha gere hâba . ǁÎb ge Barnabab tsî Saulub tsîkha ge ǂgaihā , Elob mîsa ǁnâu ǂgao tsî .
44013008	Ob ge Elimab ǃgaidī-aoba ( ǁnātis ge ǀons âba ra ǂnûiǃkhunihe ) ǁîkha mâǃoa , tsî ǃākhōmâi-aobab nî ǂgomsa xu ǁkhaedawa ǃkhaisa ge ôa-am .
44013009	Ob ge Saulub , ǁkhāti Paulub ti ra ǂgaiheba , ǃAnu Gagab ǀkha ǀoa hâse ǃgapalî bi
44013010	tsî ge mî : Okha , gāxaǃnâsi-i hoa-i tsî ǂkhabasi-i hoa-i xa ǀoa hâts , ǁgâuab ôats , ǂhanu-aisi-i hoa-i di khākhoetse , xarets kha ǀû tide , ǃKhūb di ǂhau daoga dawaǃkhunisa ?
44013011	Tsî nēsi mû , ǃKhūb di ǃommi ge ǀase sats ǂama nîra hā , ots ge nîra ǂgī tsî soresa ǁaeb kōse mû tide . Tsî ǁnātimîsi kha ge ǃkhaeb tsî ǃkhaenab tsîkha ǁîb ai ge ǁnā , ob ge ǃgûma tsî ǂgaeǂgui-aona ge ôabasen .
44013012	Tsî ǃāǃkhōmâi-aob ge ī go-e mûo , ob ge ge ǂgom , ǃKhūb di ǁkhāǁkhās ǂama burugâ hâse .
44013013	Tsî Paulub tsî ǁîb ǀkha hân ge Pafosa xu dāǁnâo , on ge Perges Pamfiliab dis tawa ge sī . ǁNāpab ge Johaneba ǁîkha xu ǀgora tsî Jerusalems ǁga ge oa .
44013014	Xawe kha ge ǁîkha Pergesa xu ǃhūba ǃgûǃnâǃganu hâse Antioxias Pisidiab dis tawa ge sī , o kha ge sâtsēs ai sinagogeb ǃnâ ǂgâ tsî ge ǂnû .
44013015	Tsî ǂhanub tsî kēbo-aogu di khomaihes khaoǃgâ gu ge sinagogeb di danakhoega ǁîkha ǃoa sî tsî ge mîba kaikha : Aokho , ǃgâsakho , ǁnamamî-ai-e kho ga ǁaesa ūhâbao , ǃhoa re !
44013016	Ob ge Pauluba khâi tsî ǃommi ǀkha nape tsî ge mî : Israelǁî aogo tsî eloǃaoǃgâxado , ǃgâ re !
44013017	Elob nē ǁaes Israels dib ge ǁgûga ǃkhōǂuibasen tsî ǁaesa ge ǀgapiǀgapi , ǃhaokhoesen ge Egipteb ǃnâ ǁan hâ i ǃnubai , tsîb ge ǁîna ǀgapi ǁôab ǀkha ǁnāpa xu ge ǂgaeǂguiǂui .
44013018	Tsîb ge hakadisi nî ī kurigu kōse ǁîna ǃgaroǃhūb ǃnâ gere ǂûmā .
44013019	Tsîb ge hû ǀūbeǁaede Kanaanǃhūba xu ǃhūǃnomasiǂui , tsî ǁîna ǃhūba Israelǁîna ǂnōgus ǃoa ǀumise ge ǀgora .
44013020	Tsî hakakaidisi tsî korodisi nî ī kuriga ǁnās khaoǃgâb ge ǁîna ǂhanuǂhanu-aoga ge mā , kēbo-aob Samueli kōse .
44013021	Tsî ǁnā ǁaeba xun ge gao-ao-e ge ǂgaoǀkhā , ob ge Eloba ǁîna Sauli , Kisi ôab , Benjaminni ǃhaos di khoeba ge mā , hakadisi kurigu kōse .
44013022	Tsî ǁîba ūbē hâǃâb ge ǁîna Daviba gao-aose ge mâiba , ǁîb xab ra ǃkhō-amma : “ Davib , Jeseb ôaba ta go hō , ti ǂgaob ǃoa ī aob , ti ǂâis hoaragasa nîra dība . ”
44013023	Nēb di suriba xub ge Eloba mîmâisa ǃoa Israela Jesuba ǃGâiǃōdī-aose ge ǀkhī kaiba ,
44013024	ǁîb di hās aiǃâb ge Johaneba aibe ǃhobasens di ǁāǁnâsa Israelǁaes hoasa gere aoǁnâba .
44013025	Tsî Johaneb ge ǃgûs âba ǀoaǀoao , ob ge ge mî : Tari ta ase du ū te hâ ? Tita ge ǁî tama ta , xawe mû , ti khaoǃgâb ge ǃgoaxa , ǁîb ǀkhapura ǂaira xu ores xawesa ta anu tamaba .
44013026	Aogo , ǃgâsago , Abrahammi ǃhaos di ôa , tsî sadu ǃnâ eloǃaoǃgâxado , sada ǃoas ge mîs nē ǃgâiǃōsib disa aibe ge sîhe .
44013027	Jerusalems ǃnâ ǁan hân tsî ǁîn di ǂamkhoegu tsîn ge ǁîba mûǂan tama i , tsî mâ sâtsēs hoas ai ra khomaihe kēbo-aogu di domga ge ǀoaǀoa , ǁîba ǀgoraǃgâ tsî .
44013028	Tsî ǁōba anu hâ xū-en ge ǁîb ǃnâ hō tama i , xawen ge Pilatuba ge ǂgan , ǁîb nî ǃgamhe ǃkhaisa .
44013029	Tsî ǁîb xa xoahe hân hoanan ge ǀoaǀoao , on ge haiba xu ūǁnâ , tsî ǀhobas ǃnâ ge ǁgui bi .
44013030	Xaweb ge Eloba ǁō hâna xu ge ǂkhaiǂkhai bi .
44013031	Tsîb ge ǂgui tsēde ge ǂhai , ǁnāgu Galileaba xu Jerusalems ǃoa ǁîb ǀkha gere ǃapagu , ǁaes tawa nēsi ǁîb di ǃkhō-amaose īga .
44013032	Tsî sige on ge ra ǂhôa du , ǁnā mîmâis ǁgûga ge ǃnaebas , Elob ge ǁîsa sada , ǁîgu ôada tawa ge ǀoaǀoa ǃkhaisa , Jesubab ge ǂkhaiǂkhai ǃnubai .
44013033	ǀGamǁî psalms ǃnâ ǁkhāti xoamâihe hâ khami : Ti ôats ge satsa , nētsē ta ge go sa Î kai , ti .
44013034	Tsî ǁō hâna xub ge ǂkhaiǂkhai bis , ǁgaoǁgaosib ǃoab ǁkhawa oa tide ǃkhais xab ge ǁnāti ge mî : “ Davib di ǀkhomxaǂgaosigu , ǂgomǂgomsase īga ta nî mā du . ”
44013035	ǁNā-amagab ra ǁkhāti ǀnî ǃkhais tawa mî : “ Sa ǃanub nî ǁgaoǁgaosiba mû ǃkhaisats ge mā-am tide . ”
44013036	Davib kom ǁîb di ǁaeb aib ge Elob di ǂâisa ǃoa ǃoabas khaoǃgâ ge ǁō-o , tsî ǁgûgu tawa ǁguibēhe , tsî ǁgaoǁgaosiba ge mû .
44013037	Xawe nēb , Elob ge ǂkhaiǂkhaib , ge ǁgaoǁgaosiba mû tama hâ .
44013038	Î du ǁnâi ǂan , aogo , ǃgâsago , ǁîba xu du ǁoren ǀûbasa ra aoǁnâbahe ǃkhaisa .
44013039	Tsî ǂgom ra-i hoa-i ge nēb ǃnâ ra ǂhanuǂhanuhe . Xawe Moseb di ǂhanuba xu du ge nēn hoana xu ǂhanuǂhanuhe ǁoa ge i .
44013040	ǂAnbasen ǁnâi re î-i tā kēbo-aogu ǃnâ mîhe hâ-e sadu ǂama hā :
44013041	“ Kō , sa ǃharaxū-aodo , buru î kā ! Sîsen-e ta ra dī , sadu di tsēdi ai , sadu tātsē ǂgom tide-e , khoe-i ga ǁî-e sado ǃhoabao ” ti .
44013042	Tsî sinagogeba xu kha ge ǂoa , on ge ǀūbena ge ǀkhoma , ǁkhā mîdi nî ǃgoaxa sâtsēs ai ǁîna mîbahe ǃkhaisa .
44013043	Tsî sinagogeb di ǀhaohâb ge ǁaru , on ge ǂgui Jodeǁîn tsî eloǃaoǃgâxa Jodehoresana Paulub tsî Barnabab tsîkha ge sao . O kha ge ǁîna ǃoa ǃhoa tsî ge ǁnama , Elob ǀkhommi tawan nî hâhâ ǃkhaisa .
44013044	Tsî ǃgoaxa sâtsēs ais ge ǁaupexa ǃās hoaragasa ge ǀhû , Elob mîsan nî ǁnâuse .
44013045	Tsî Jodeǁîn ge kai ǁaesa mûo , on ge tauxasib xa ǀoa , tsî Paulub xa ra mîhesa ge ǃhoaǃoa , ǃkhāǃkhā raǃâ .
44013046	Paulub tsî Barnabab tsîkha ge ǁkhoaǂgaose ge mî : ǂHâbasa i ge ge i , sadu nî aibe Elob mîsa mîbahe ǃkhaisa ; xawe ǂhāxū si tsî du ǁî-aitsama ǀamo ûiba anu tama hâse ra ǃgôasen amaga , mû , o khom ge ǀūben ǃoa ra unusen .
44013047	Nētib ge ǃKhūba sige mîmā xui-ao : “ ǀŪben di ǃnâse ta ge ge mâi tsi , ǃgâiǃōsisets nî īse ǃhūbaib di ǀams kōse , ” ti .
44013048	Tsî ǀūben ge ǁîsa ǁnâuo , on ge ǃgâiaǂgao , tsî ǃKhūb mîsa ge kare , tsî ǀamo ûiba ǃoa ǃkhōǂuibasenhe hân hoan ge ge ǂgom .
44013049	Tsîs ge ǃKhūb mîsa ǁnā ǃhūb hoaragab ǃnâ ge khoraǂuihe .
44013050	On ge Jodeǁîna eloǃaoǃgâxa tsî ǃgôahesa taradi tsî ǁnā ǃās di ǂamsaga ǂgāǁare tsî ǃgôaǃgon-e Paulub tsî Barnabab tsîkha ǂama ge ǀkhī kai ; on ge ǁîn di ǀkhariga xu ge aoǂui kha .
44013051	O kha ge ǁharodi âkha di tsaraba ǁîn ǃoagu ǃhaebeǁnâ tsî Ikoniums tawa ge sī .
44013052	Tsîn ge ǁkhāǁkhāsabena ǃgâiaǂgaob tsî ǃAnu Gagab tsîkha xa ge ǀoa .
44014001	Tsî i ge Ikoniums tawa ge ī , o kha ge ǀhûpe Jodeǁîn di sinagogeb ǃnâ ǂgâ tsî ǁnāti ge ǃhoa , kaise ǂgui Jodeǁîn tsî Grikeǁîn tsîn ge ǂgoms kōse .
44014002	On ge ǂgomoǃnâ Jodeǁîna ǀūben di ǀomde gongonkhâi tsî ǁîde ge au-au ǃgâsagu ǃoagu .
44014003	Tsî kha ge ǂomxa ǁaeba ǁnāpa hâ , tsî ǁkhoaǂgaose gere ǃhoa ǃKhūb ǃnâ , ǀkhommi âb di mîsa ǀhûǀguitimî , tsî ǁîkha di ǃomga xu saodi tsî buruxana ge ī kaiba .
44014004	Tsîs ge ǃās di ǂnubisa ge khaisen ; ǀnîn ge Jodeǁîn ǀkha ge hâ i , tsî nauna apostelgu ǀkha .
44014005	Tsî ǀūben tsî Jodeǁîn tsîn ge danakhoegu ân ǀkha ǂâibasensa dīo , ǁîkhan nî tsūse sîsenū tsî ǀuiǁhomse .
44014006	O kha ge ǁnāsa hōǃâ tsî ge ǃhū Likaoniab di ǃāra Listras tsî Derbes tsî ǁgoeǂnamipe hâ ǃhūb ǃoa ,
44014007	tsî kha ge ǁnāpa ǃgâiǂhôasa gere aoǁnâ .
44014008	Tsî Listras ǃnâb ge ǂanǂansa khoeba ge ǂnôa i , ǂaira ǃnâ ǀgaio hâb , tsî ǁgûs di sorosa xu ǃhom hâb , tātsē ge ǃgû tama hâ iba .
44014009	ǁÎb ge Paulub ra ǃhoana gere ǃgâ . Ob ge Pauluba ǃgapaǀî bi tsî ge mû , huiheb nîsab ra ǂgom ǃkhaisa ,
44014010	tsî ǃgari dommi ǀkha ge mî : ǂHanuse mâ , sa ǂaira ai ! Ob ge urikhâi tsî ge ǃgûma .
44014011	Os ge ǁaesa , Paulub xa go dīhesan ge mûo , dommi âna ūkhâi , tsî Likaoniaǁîgowab ǃnâ ge ǂgai : Elogu go khoen khami īkaisen tsî sada ǃoa ǁgôaxa .
44014012	On ge Barnababa Seub ti ge ǂgai tsî Pauluba Hermeb , mîxūxab ge i xui-ao .
44014013	Ob ge Seub di pristeri , ǁîn di ǃās aiǃâ hâba gomagu tsî ǃkhā-anixūn tsîna ǁāgu aiǃâ ūsī , tsî ǁaes ǀkha ge ǁguiba ǂgao .
44014014	Tsî apostelkha Barnabab tsî Paulub tsîkha ge ǁnâuo , o kha ge saran âkha ǀkhauǃā , tsî ǁaes ǃnâ uriǂgâ tsî ǃau
44014015	tsî ge mî : Khoedo , tarexa du nēna ra dī ? Sikhom on ge a khoe , ǁkhā tsâsendi sadu didi khami īde ūhâ khoma . Tsî khom ge ra ǂhôa du , nē ǁau eloga xu du nî ǃhobasen ǃkhaisa , ûitsama Elob , ǀhommi tsî ǃhūbaib tsî hurib tsî ǁîb ǃnâ hân hoana ge kurub ǃoa ,
44014016	ǃgû-ī ge ǁaegu ǃnâ ǀūben hoana ǁîn di daoga ge ǃgû kaiba ,
44014017	ǁgauǂuisen tamaseb ge hâ tama hâ i xawe ; ǃgâidī tsîb kom ǀhomma xu ǀapib tsî ǃgâi ǁaega ge mā duo , sadu ǂgaoga ǂûs tsî ǃgâiaǂgaob tsîra ǀkha ǀoaǀoa tsî .
44014018	Tsî nēna kha ra mî xawe kha ge ǁaesa ǁaupexa ǀû kai ǁoa ge i , ǁîkhan ǁguiba tidesa .
44014019	Tsîn ge Jodeǁîna Antioxias tsî Ikoniumsa xu hā , tsî ǁaesa ge ǃhoadan , on ge Pauluba ǀuiǁhom , tsî ǃāsa xu ǃaugab ǃoa ge ǃkhara bi , ǁōb hâ ti ǂâi tsî .
44014020	Tsî ǁkhāǁkhāsaben ge hâǂnamipe bio , ob ge khâi tsî ǃās ǃnâ ge ǂgâ . Tsî sao ra tsēb ge Barnabab ǀkha Derbes ǃoa ge ǂoa .
44014021	Tsî ǁnā ǃāsa kha ge ǃgâiǂhôasa aoǁnâ , tsî ǂgui ǁkhāǁkhāsabena dīo , o kha ge ǁkhawa Listras tsî Ikoniums tsî Antioxias ǃoa ge ǂoa .
44014022	Tsî ǁkhāǁkhāsaben di ǀomde ǀgaiǀgai , tsî ǁîna ge ǁnama , ǂgoms ǃnân nî hâhâsa , tsî ǂgui ǁgâiǀāga xu da Elob gaosib ǃnâ nî ǂgâsa .
44014023	Tsî kha ge mâ ǀhaohâb hoab ǃnâ ǃomǁgui-ais ǀkha ǂnomdomga ge ǂnûiǂgā , tsî ǀgore tsî ǂûtamahâ , tsî ǁîna ǃKhūba ge māǁnâ , ǁîb ǃnân ge ǂgomma .
44014024	Tsî kha ge Pisidiaba ǃgûǃnâǃganu , tsî Pamfiliab ǃnâ ge sī ,
44014025	tsî Perges tawa kha ge mîsa ǃhoao , o kha ge Atalias ǃoa ge ǁgôa .
44014026	Tsî ǁnāpa xu kha ge Antioxias ǃoa ge ǃgâu , ǁîsa xu kha ge Elob ǀkhomma māǁnâhe hâ isa , dī kha ge sîsenni ǃoa .
44014027	Tsî ǁnāpa kha ge sī , o kha ge ǀhaohâba ǀhaoǀhao tsî ge ǂhôa , matikōnab Eloba ǁîkha ǀkha ge dī ǃkhais tsî matib ǀūbena ǂgoms di dao-amsa ge ǁkhowa-amba ǃkhais xa .
44014028	Tsî kha ge ǁnāpa ǂkhari tama ǁaeba ǁkhāǁkhāsaben ǀkha ge hâ .
44015001	Tsî gu ge ǀnîga Judeaba xu ǁgôaxa tsî ǃgâsaga gere ǁkhāǁkhā : Tsî go ga ǃgaokaisen tama io , Moseb di ǁnaetib ǃoa , o go kom a ǃgâiǃō ǁoao ti .
44015002	Tsî ǁî ǃkhaisa xu i ǁnâi ǂkhari tama gongonai-i tsî ǂnoagu-ai-e ge hāo Paulub tsî Barnabab tsî ǁîn tsîn ǁaegu , on ge ge mîmā Paulub tsî Barnabab tsî ǀnîgu ân nî Jerusalems ǃoa apostelgu tsî ǀhaohâb di ǂnomdomgu ǃoa ǃapa ǃkhaisa nē ǂnoagus ǃaroma .
44015003	O gu ge ǀhaohâb xa ǁnūhe tsî Fenisiab tsî Samariab tsîkha ǃgûǃnâǃganu , tsî ǀūben di ǃhobasens xa ǃhoaba , tsî ǃgâsan hoana kaise ge ǃgâiaǂgao kai .
44015004	Tsî Jerusalems tawa gu ge sīo , o gu ge ǀhaohâb tsî apostelgu tsî ǂnomdomgu tsîn xa ge ǃkhōǃoahe . Tsî gu ge ge ǂhôa , matikōnab ge Eloba ǁîgu ǀkha dīsa .
44015005	O gu ge ǀnîgu Fariseǁî ǃnans digu ǂgomsabe kai ge hâ iga khâi tsî ge mî : ǃGaohe gu ge nî , tsî gu ge nî mîmāhe , Moseb di ǂhanuba gu nî dīsa .
44015006	O gu ge apostelgu tsî ǂnomdomgu tsîga ge ǀhû , nē ǃkhaisa gu nî kōkōse .
44015007	Tsî kaise gu ge dîǃgâguo , ob ge Petruba khâi tsî ǁîgu ǃoa ge mî : Aogo , ǃgâsago , sago ge a ǂan , ǂomxa ǁaeb aiǃâb ge Eloba sage ǃnâ tita ǁhûiǂuibasen ǃkhaisa , ǀūben nî ti amsa xu ǃgâiǂhôas di mîsa ǁnâu tsî ǂgomga .
44015008	Tsî Elob ǂgaoba ǂan hâb ge ǁîn ǂama ge ǀhûǀguitimî , sadu khamib ge ǁîn ona ǃAnu Gagaba mās ǀkha .
44015009	Tsîb ge sadu tsî ǁîn ǁaegu ǀgora-i xare-e dī tama hâ , ǁîn di ǂgaogab ge ǂgomsa xu ǃanuǃanuo .
44015010	Tare xū-i ǃaroma go ǁnâi Eloba ra ǃâitsâ , ǃnaob , sage îgu tsî sage ǁkhāti tani ǁoa ge iba , ǁkhāǁkhāsaben di ǃhōgu ai ǁguis ǀkha ?
44015011	ǂGom ta kom rao , sada ǃKhūb Jesub Xristuba xu da nî ǃgâiǃō kaihesao , ǁkhā dommi ai , ǁîn on khami .
44015012	ǃNubaib ge ǂguib hoaba ge ǃnō , tsî Paulub tsî Barnabab tsîkha ge ǃgâ , matikō saodi tsî buruxanab ge Eloba ǁîkha xu ǀūben ǃnâ ge dī ǃkhaisa ra ǃhoakha .
44015013	Tsî ǁîkha ge ǃnō , ob ge Jakobuba ǃeream tsî ge mî : Aogo , ǃgâsago , ǃgâ te re !
44015014	Simonni ge go ǃhoaba ge , matib ge Eloba ǂgurosa ǂâibasen ǃkhaisa , ǀūbena xub nî ǀons âba ǁae-e hōbase .
44015015	Tsî ǁîs ǀkha di ge kēbo-aogu di mîde a ǀgui , xoamâihe hâ khami :
44015016	Tsî ǁnās khaoǃgâ oa tsî ta nî ǁkhawa Davib oms , khôaǁnâhe hâsa ǂnubikhâi , tsî ta nî ǂkhūhe hâ-e ǁkhawa ǂnubi tsî nî ǁîsa ǃkhōkhâi ;
44015017	în ga ǃgau ge khoena ǃKhūba ôa , tsî hoa ǀūben tsîn , ǁîn ǂamas ti ǀonsa ǂgaihe hâna , tib ra ǃKhūba mî , nēn hoana ra dība .
44015018	Tib ge ǃKhūba ra mî , nēna hugasa xu ge ǂan iba .
44015019	ǁNā-amaga ta tita ra ǂâi , în ǁnān , ǀūbena xu Elob ǃoa ra ǃhobasenna tā ǃgomǃgomhega ,
44015020	în xoabahe ǁîn nî ūdawasen ǃkhaisa ǁgôatsuiǁgoagu di ǃanuoǃnâsiga xu , tsî ǀaiba xu tsî ǀhomǀomhe hâ-e xu tsî ǀaoba xu .
44015021	Moseb di mîmādi kom hugasa xu mâ ǃā-i hoa-i ǃnâ ǁîde ra aoǁnâna ūhâo , tsî di kom mâ sâtsēs hoas ai sinagogegu ǃnâ ra khomaiheo .
44015022	ǃNubain ge apostelgu tsî ǂnomdomgu tsî ǀhaohâb hoaba ge ǃgâiǂâibasen , ǁîna xu khoekha ǁhûiǂui tsîn nî ǁîkha Paulub tsî Barnabab tsîkha ǀkha Antioxias ǃoa sîsa : Judab , Barsabab tis tsîna ǀon hâb tsî Silab tsîkha , ǃgâsan ǃnâ aiǃgû-aose īkha .
44015023	Tsîn ge ǁîkha di ǃommi ǀkha ǂkhani-e ge sî , nēti ra mî-e : Sida apostelgu tsî ǂnomdomgu tsî ǃgâsada ge Antioxias tsî Siriab tsî Silisiab ǃnâ hâ ǃgâsan , ǀūbena xu hâna ra tawede .
44015024	Sida ge ge ǁnâu ǀnîgu sida xu ge ǂoagu ge sī tsî mîdi ǀkha sâoǃnâ kai du , tsî sadu ǀomde ǁnopeǁnope ǃkhaisa , ǃgaohe du nî tsî du nî ǂhanuba ǃkhōǀgaipe ti ra mîgu , ǁîga da ǁnāsa mîmā tamaga .
44015025	ǁNā-amaga da ge ǀguiǂâixase ǀhû hâse go ǃgâiǂâibasen , ǀnî khoekha ǁhûiǂui tsî da nî ǁîkha sadu ǃoa sîsa , sada ǀnamǀnamsa Barnabab tsî Paulub tsîkha ǀkha ,
44015026	ǁîkha ǀomde ge māǁnâ aokha sada ǃKhūb Jesub Xristub di ǀons ǃaroma .
44015027	O da ge Judab tsî Silab tsîkha go sî , mîdi tsîn ǀkha ǁkhā-e nî ǂhôakha .
44015028	ǃAnu Gagaba i go ǃgâiǂâiba xui-ao tsî sida ona , ǀnî ǃgomai-e da sado ǁgui-ai tide ǃkhaisa , nē ǂhâǂhâsa ǃâdi ǀguide :
44015029	Ūdawasen du nî ǁgôatsuiǁgoaǁguibade xu tsî ǀaoba xu , tsî ǀhomǀomhe hâ-e xu , tsî ǀaib tsîna xu , ti ; ǁîna xu du ga ǃûiseno , o du ge nî ǃgâise dī . ǃGâise hâ re !
44015030	Tsî ǁnāxūhe gu geo , o gu ge Antioxias tawa sī , tsî ǂguina ǀhaoǀhao tsî ǂkhanisa ge māǁnâ .
44015031	Tsî khomain ge , on ge ǁkhaeǂgaos ǂama ge ǃgâiaǂgao .
44015032	Tsî Judab tsî Silab tsîkha , ǁkhāti ge kēbo-ao ikha ge ǂgui mîdi ǀkha ǃgâsana ǁnama , tsî ǁîna ge ǀgaiǀgai .
44015033	Tsî ǁaeb kōse kha ge ǀhaweo , on ge ǃgâsana ǂkhîb ǀkha ge ǃgû kai kha apostelgu ǃoa .
44015034	Xaweb ge Silaba ge ǃgâiǂâibasen , ǁnāpab nî hâsa .
44015035	Tsî Paulub tsî Barnabab tsîkha ge Antioxias tawa ge hâ , tsî ǀnîgu ǂguigu ǀkha ǁkhāǁkhā tsî ǃKhūb mîsa gere aoǁnâ .
44015036	Tsî ǀnî tsēde ǁnās khaoǃgâb ge Pauluba Barnabab ǃoa ge mî : A khom ǁkhawa oa , î khom ǃgâsan âkhoma kō mâ ǃās , ǃKhūb mîsa khom gere aoǁnâǃnâs hoas tawa , matin hâsa .
44015037	Ob ge Barnababa ge ǀapemā Johaneb , Markub ti ra ǂgaiheba kha nî ūsaosa .
44015038	Xaweb ge Pauluba ge ǂâi , ǁnāb Pamfiliaba xu ǁîkha ǁnāxū tsî ǁîkha ǀkha sîsenni ǃoa ge ǃgû tama iba kha ūsao tide ǃkhaisa .
44015039	Tsî ǀaraǃâgus ge ǁnātikōse ge ǀā , ǀgora kha ges kōse . Ob ge Barnababa Markuba ū , tsî Siprus ǃoa ge ǃgâu .
44015040	Xaweb ge Pauluba Silaba ūǂuibasen , tsî ge dāǁnâ , ǃgâsan xa Elob di ǀkhomma māǁnâhe hâǃâ .
44015041	Ob ge Siriab tsî Silisiab tsîkha ge ǃgûǃnâǃganu , ǀhaohâga ra ǀgaiǀgaise .
44016001	Paulub ge Derbes tsî Listras tsîra tawa ge sī ; ǁnāpab ge ǁkhāǁkhāsabeba ge hâ i , Timoteub ti ǀon hâb , ǂgomsa Jodeǁî taras ôab , tsî Grikeǁî ǁgûba ūhâb ,
44016002	ǃgâi gom-e ūhâba Listras tsî Ikoniums di ǃgâsan tawa .
44016003	ǁÎbab ge Pauluba ge ūsao ǂgao . Ob ge ū tsî ge ǃgao bi , ǁnā ǃhūǃâdi tawa hâ Jodeǁîn ǃaroma , hoan ge ǁîb îba ǂan i xui-ao , Grikeǁîb a ǃkhaisa .
44016004	Tsî ǃāde gu ra ǃgûǃnâǃganu hîa gu ge dīhe di nîse ī ǂnûiǂgādi , apostelgu tsî ǂnomdomgu Jerusalems digu xa ge ǂnûiǂgāhede ge māǁnâ .
44016005	O gu ge ǀhaohâga ǂgoms ǃnâ ǀgaiǀgaihe tsî ǃgôab ǃnâ tsēkorobe gere ǀarohe .
44016006	Tsî gu ge Frigiab tsî Galatiab tsîna ge ǃgûǃnâǃganu , ǃAnu Gagab xa gu ge ǃkhâihe , mîsa Asiab ǃnâ aoǁnâsa amaga .
44016007	Tsî Misiab tawa gu ge sīo , o gu ge ge dītsâ , Bitiniab ǃoa dāǁnâsa , xawe Gagab Jesub dib ge ǁîsa mā-am gu tama ge i .
44016008	O gu ge Misiaba ǃgû-īǀkhā hâse Troas ǃoa ge ǁgôa .
44016009	Tsî tsuxubab ge Pauluba ai-e ge mû ; Masedoniaǁî khoeb ge ǁnāpa mâ tsî ǀkhoma bi tsî ge mî : ǀKhī Masedoniab ǃoa î hui da re !
44016010	Tsî aisab ge mûo , o ge ge ǁnātimîsi Masedoniab ǃoa dāǁnâsa ge ôa-am , ǁaposase ǂâi hâse , Elob go ǁnāǀî ǂgai ge ǃkhaisa , ǁîna ge ǃgâiǂhôasa nî aoǁnâga .
44016011	O ge ge Troasa xu ǂoa tsî ǂhanuse Samotrakes tawa ge sī , tsî sao ra tsēs ai Neapolis tawa ;
44016012	tsî ǁnāpa xu Filipis tawa , ǁnā ǃâs Masedoniab dis di danaǃā tsî Romeǁîn xa ge xūhe hâ isa . Tsî ge ge ǁnā ǃās ǃnâ ǀnî tsēde ge hâ .
44016013	Tsî sâtsēs ai ge ge ǃās ǃauga ǃāb amǃgâ ge ǃgû , ǀgores ra dīhe ti ge ge ǂâi ǃkhais tawa , tsî ǂnû tsî ge ge ǀhû ge taradi ǀkha ge ǃhoa .
44016014	Tsî ǂanǂansa taras Lidia ti ǀon hâs , purpurǁamaxū-aos , Tiatiras ǃās dis , Eloba ra ǃaoǃgâs ge ge ǃgâ , ǁîsab ge ǃKhūba ǂgaoba ge khowaba , os ge Paulub xa ra mîhesa ge ǃgaoǃgâ .
44016015	Tsî ǁîs tsî ǁîs oms din ge ǁāǁnâheo , os ge sige ǁkhau , tsî ge mî : ǃKhūb ǃnâ ta ra ǂgom , ti go ga ǂâio , ti oms ǃnâ sī , î ǁnāpa hâ . Tsîs ge sige ge ǁgūǀkhā .
44016016	Tsî i ge ǀgores ǃoa ge ǃgûgaru hîa ge ī , os ge ǂanǂansa ǃgās aimûǀgarugaga-e ūhâsa sige ge ǃoa , tsîs ge ǀhonkhoegu âsa kai hōǂgāsa ge ūhāba aimûǀgarus âs ǀkha .
44016017	ǁÎs ge Paulub tsîge sao tsî ǂgai tsî ge mî : Nē khoegu ge Elob , Hoan xa ǀGapib di ǃgā , ǃgâiǃōsib di daoba sado ra ǂhôaga .
44016018	Tsîs ge ǁnāsa ǂgui tsēde gere dī . Ob ge Pauluba ǁgonǁgonǂgaosen , tsî ǂnan tsî gagab ǃoa ge mî : Jesub Xristub di ǀons ǃnâ ta ra mîmā tsi , ǁîsa xuts nî ǂoa ǃkhaisa . Ob ge ǁkhā iri ai ge ǂoa .
44016019	Tsî ǀhonkhoegu âs ge mûo , ǁîgu hōǂgās di ǃâubasens go kā ǃkhaisa , o gu ge Paulub tsî Silab tsîkha ǃkhō tsî ǁamaxūǃkhais ǃoa ǂamkhoegu aiǃâ ge ǃkhara .
44016020	Tsî ǁîkha danakhoegu tawa ǂgaeǂguisī tsî ge mî : Nē khoekha ge sada ǃāsa ra gongonǃnâ , Jodeǁîkha kom ;
44016021	tsî kha kom ǂūga ra ǂhôao , sada ǃkhōǃoa tsî da nî dī ǃkhaisa mā-amhe tama hâga , Romeǁîda komo .
44016022	Os ge ǁaesa ǁkhāti ǁîkha ǃoagu ge khâi , tsî danakhoegu ge ǁîkha sarana ge ǀkhauǀkhā kai tsî ǂnauhe kha nî ǃkhaisa ge mîmā .
44016023	Tsî ǂgui ǃnāde gu ge ǁîkha ǂnauo , o gu ge ǃkhō-oms ǃnâ aoǂgā kha , tsî ǃkhō-oms ǃûi-aoba ge mîmā ǂōrisaseb nî ǃûi kha ǃkhaisa .
44016024	Tsî ǁnāti ī mîmā-eb ge hō-o , ob ge ǁîkha ǂguri hâ ǃkhō-oms ǃnâ aoǂgā tsî ǂaidi âkha ǂaiǃnaos ǃnâ ge ǃgaeǀgaiǀgai .
44016025	Tsî tsuxuǃgâǁaeb ai kha ge Paulub tsî Silab tsîkha ǀgore tsî Eloba ǁnaetsanadi ǀkha gere kare , tsî ǃkhōsan ge ǁîkha gere ǃgâ .
44016026	Tsî i ge ǃhaese kai ǃhūǂgubi-e ge ī , ǃkhō-oms di ǃgaoǃgaogu ge ǁnopes kōse . O di ge ǁnātimîsi dao-amdi hoade ge ǁkhowa-amsen , tsî hoan di ǃgae-ūdade ge xoresen .
44016027	Tsî ǃkhō-oms ǃûi-aob ge ǃnoaǂkhai tsî ǃkhō-oms di dao-amde ǁkhowa-amsen hâse mûo , ob ge gôaba ǂgaeǂui tsî ge ǃgamsen ǁga , ǃkhōsan ǁhai hâ ti ǂâi tsî .
44016028	Ob ge Pauluba ǃgari dommi ǀkha ǂgai , tsî ge mî : Tā tsūdīsen , hoatsama da nēpa hâ xuige .
44016029	Ob ge ǃamamǀaeba ǂgan tsî uriǂgâ tsî ǀkhū raǃâ Paulub tsî Silab tsîkha aiǃâ ǁnāǁgoe ,
44016030	tsî ǂgaeǂguiǂui kha tsî ge mî : Ti ǃkhūkhoekho-e , tare xū-e dī tsî ta nî ǃgâiǃōsiba hō ?
44016031	O kha ge ge mî : ǂGom ǃKhūb Jesub Xristub ǃnâ , o du ge sats tsî sa oms din tsîdo nîra ǃgâiǃō .
44016032	Tsî kha ge ǁîba ǃKhūb mîsa ge ǂhôaba , tsî ǁîb oms din hoana .
44016033	Tsîb ge ǁîkha ǁkhā iri tsuxub dib ai ū tsî ǀhapina ge ǁā-aiba kha , tsîb ge ǁnātimîsi ge ǁāǁnâkaisen , ǁîb tsî ǁîb oms din hoana .
44016034	Tsîb ge ǁîkha ǁîb di oms ǃnâ ūǂgā tsî tāba ge mâi-aiǃâ kha , tsî ǁîb din hoan ǀkha ge ǃgâiaǂgao , Elob ǃnân go ǂgom ǃkhais xa .
44016035	Tsî ǁgoa i ge , o gu ge danakhoega sîsabega sî tsî ge mî : Khoekha ǁnākha ǃgû kai re !
44016036	Ob ge ǃkhō-oms ǃûi-aoba ǁnā mîde Pauluba ge ǂhôa : ǂAmkhoegu go sî , ǁnāxūhe kho nî ti . ǃGûǂoa ǁnâi î ǂkhîb ǃnâ ǃgû re .
44016037	Ob ge Pauluba ǁîgu ǃoa ge mî : Sikhoma gu ge ǀgoraǃgâhe tama hâse ǂhaisase go ǂnau , Romeǁî khom hîa , tsî ǃkhō-oms ǃnâ go aoǂgā khom , tsî gu kha nēsi nabasase ra ǂhāǂui khom ? ǁNāti tamas , a gu aitsama hā , î gu sikhoma ǂgaeǂguiǂui .
44016038	O gu ge sîsabega nē mîde ǂamkhoega ge sī ǂhôa , o gu ge ǁîga ge ǃao , Romeǁîkha a ǃkhaisa gu ge ǁnâuo .
44016039	O gu ge hā tsî ge ǀkhoma kha , tsî ǂgaeǂguiǂui tsî ge ǂgan , î kha ǃāsa xu ǂoa , ti .
44016040	O kha ge ǃkhō-omsa xu ǂoa tsî Lidias ǃoa ge ǃgû . Tsî ǃgâsana mû tsî kha ge ǁîna ǁkhaeǂgao-o , o kha ge ge ǂoa .
44017001	Tsî Amfipolib tsî Apoloniab tsîkha gu ge ǃganu ǃnubai gu ge Tesalonikas , Jodeǁîn di sinagogeb hâ ǃās tawa ge sī .
44017002	Ob ge Pauluba ǁîb di ǁnaetiba ǃoa ǁîn tawa ǂgâ , tsî ǁîn ǀkha ǃnona sâtsēde gere dîǃnâgu , xoade xu .
44017003	Tsîb ge ǁîde ǁîna mîǃāba , tsî ǁîna ge mâi-aiǃâ , Xristub nî tsâ tsî ǁō hâna xu khâi ǃkhaisa , tsîb ge : Nē Jesub , tita ra aoǁnâba dub ge a Xristu , ti ge mî .
44017004	Tsî ǀnîn ân ge ǂgom tsî Paulub tsî Silab tsîkha ǀkha ge ǁaeǁaesen , kaise ǂgui eloǃaoǃgâxa Grikeǁîn tsî ǀoro tama ǀgapiǃgôahesa taradi tsîna .
44017005	On ge ǂgomoǃnâ Jodeǁîna tauxa , tsî ǀnî ǂkhaba khoegu ǁamaxūǃkhais diga ū , tsî ǁaesa ǃkhoeǀhao kai , tsî ǃāsa gongonǃnâ , tsî Jasonni omsa xāǂgā , tsî ǁîkhan nî ǁaes aiǃâ ūhāse ge ôa-am .
44017006	Tsî ǁîkhan ge hō tama io , on ge Jasonni tsî ǀnî ǃgâsagu tsîga ǃās di ǂamkhoegu ǃoa ǃkhara tsî ge ǃau : Nēkha , ǃhūbaib hoaragaba ra gongonǃnâkha ge ǁkhāti nēpa go hā .
44017007	ǁÎkhab ge Jasonna sâu hâ , tsî gu kom nēgu hoaga Kaesari di ǂnûiǂgādi ǃoagu ra dīo , ǀkharab a gao-ao ǃkhaisa , Jesub , ti mî tsî .
44017008	Tsîn ge ǁaes tsî ǃās di ǂamkhoegu tsîna ge gongon , nēna ge ǁnâuna .
44017009	Tsî Jasonni tsî naun xa gu ge ǂkhîǂkhîhe ǃnubai gu ge ǁîkha ge ǁnāxū .
44017010	ǃUi i ra hîa gu ge ǃgâsaga ǁnātimîsi Paulub tsî Silab tsîkha Bereas ǃoa ge sîbē . Tsî sī kha ge , o kha ge Jodeǁîn di sinagogeb ǃnâ ge ǂgâ .
44017011	Tsîn ge ǁîna Tesalonikaǁîn xa khoexaǃnâ ge i , ǁîn ge mîsa hoaragase māsen hâse ǃkhōǃoa , tsî tsēkorobe xoas ǃnâ gere ôa , īsen nē xūna ǁnāti īsa .
44017012	Tsîn ge ǂguin âna ge ǂgom , ǂâusa Grikeǁî taradi tsî aogu tsîna .
44017013	Tsî Tesalonikas di Jodeǁîn ge ǁnâuo , Bereas on tawas ra Elob mîsa Paulub xa aoǁnâhesa , on ge ǁkhāti ǁnāpa sī , tsî ǁaesa ge gongonǃnâ .
44017014	ǃNubai gu ge ǃgâsaga ǁnātimîsi Pauluba hurib kōse ge sîbē , xawe kha ge Silab tsî Timoteub tsîkha ǁnāpa ge hâ-oa .
44017015	Tsî Pauluba ra ǁnūn ge ǁîba Atenes ǃoa ge ūsī . Tsî Silab tsî Timoteub tsîkha ǃoan ge haisi-am-e hō-o , ǃhaese kha nî ǁîb tawa hā ti ra mî-e , on ge ge oa .
44017016	Tsî Paulub ra ǁîkha Atenes tawa ǃâu hîas ge gagas âba ǁîb ǃnâ ge ǁaixa , nētikōses ǃāsa ǁgôatsuiǁgoagu xa ǀoa hâ ǃkhaisab ge mûo .
44017017	Tsîb ge sinagogeb ǃnâ Jodeǁîn tsî eloǃaoǃgâxan ǀkha gere dîǃnâgu , tsî ǁkhāti tsēkorobe ǁamaxūǃkhais ai ǁnāpa ra ǀkhīn ǀkha .
44017018	Tsî Epikureǁî tsî Stoiǁî ǂansabegu ge ǁîb ǀkha gere ǂnoagu . Tsî gu ge ǀnîga ge mî : Tare xū-eb kha nē ǃhoaxūxaba nî mî ? O gu ge nauga ge mî : ǃHao ǁgôatsuiǁgoagu di aoǁnâ-aob khamib kom īo , ǃgâiǂhôas Jesub dis tsî khâis xab go ǁîna ǂhôa xui-ao .
44017019	O gu ge ū tsî Areopagub ǃoa ūǃgû bi tsî ge mî : ǂAn ǁoa ge kha a ǁnâi , mâ ǀasa ǁkhāǁkhā-ai-i a ǃkhaisa , sats ǁî-i xa ra ǃhoa-e .
44017020	Ama ǃhao xūnats kom go ǁnâu kai geo , o ge ge ǂan ǂgao hâ , mâ xūn asa .
44017021	( Tsî Ateneǁîn hoan tsî ǁnāpa hâ ǃhaokhoen tsîn ge ǀnî xū-e dī tama , hugaǀgui ǀasa ǃhoaxū-e mî tsî ǁnâus ǀguis . )
44017022	Ob ge Pauluba Areopagub ǁaegu mâ tsî ge mî : Ateneǁî aogo , hoan ǃnâ du ge kaise a eloǃaoǃgâxa ǃkhaisa ta ge ra mû .
44017023	ǃĀsa ǃgûǃnâǃganu tsî ta go sadu ǃanusiga ǃgapao , o ta ge ǁkhāti altar-e go hō , ǁî-i ai xoahe hâ-e : ǂAnsa tama Elob di , ti . ǁNâi ǁNāb , sadu ǂan tamase ra ǃoabab , ǁîba ta ra aoǁnâba du .
44017024	ǁNā Elob , ǃhūbaib tsî ǁîb ǃnâ hân hoana ge dīb , ǁnāb hîa ǀhommi tsî ǃhūbaib tsîkha di ǃKhūb ge ǃomgu ǀkha dīhe hâ tempelgu ǃnâ ǁan tama hâ .
44017025	Tsî ǁkhāti khoen ǃomgu ǀkha ǃoabahe tama hâ , xū-eb ga ǂhâba hâ khami , hoanab kom ûib tsî ǀoms tsî hoa xūna ra māo .
44017026	Tsîb ge ge dī , o di ge ǃhaodi khoen didi hoade ǀgui ǀaob ǀguiba xu ǃhūbaib hoaragab ai ǁan hâ , tsîb ge ǁîn ǁans di mîmâisa ǁaeb tsî ǁîn ǃhūgu di ǀkhariga ge mâiǁapoǁapo ,
44017027	ǃKhūban nî ôase , īsen nî ǀnîsi ǁîba tsanana tsî hō ǃkhaisa ; mâ-i hoa-i âda xub kom ǃnūse hâ tamao ,
44017028	ǁîb ǃnâ da ra ûi , tsî gon tsî hâ xui-ao , ǁkhāti amde ra dī aogu ǀnîgu sadu tawa ge mî khami : ǁÎb ǃhaoda kom sadao .
44017029	Tsî Elob ǃhao da kao , o da ge ǂâi tide , Elosi ǃhuniǀurib tsî ǃuriǀurib tsî ǀuib , khoe-i di ǁāǁāǁkhāsiba xu tsî khoe-i di ǂâis ǃoa dīhe hâb khami ī ǃkhaisa .
44017030	Ob ge Eloba ǀūsib di ǁaega mûǁnâ hâse nēsi hoa khoena mâ ǃkhai-i hoa-i tawa ra mîmā în ǃhobasen ti .
44017031	Tsē-eb ge mâi xui-ao , ǁî-i aib nîra ǃhūbaiba ǀgoraǃgâ-e ǂhanu-aisib ǀkha , ǀgui khoeb ǁîs ǃoab mâi hâba xu , mâ-i hoa-e ǂgomsa ra mâi-aiǃâse , ǁîba ǁō hâna xu ǂkhaiǂkhai hâǃâ .
44017032	Tsî ǁō hân di khâis xa gu ge ǁnâuo , o gu ge ǀnîga ge ǃhō . Xawe gu ge nauga : ǁKhawa ge nî ǁîs xa ǁnâu tsi , ti ge mî .
44017033	Nētib ge Pauluba ǁîgu ǁaeguba xu ge bē .
44017034	Tsî ǀnî khoegu ge ǁîba ǂae-ai tsî ge ǂgom ; ǁîn ǃnâb ge Dionisiub Areopaguǁîba ge hâ i , tsî taras Damaris ti ǀon hâsa , tsî ǀnîna ǁîn ǀkha .
44018001	ǁNās khaoǃgâb ge Pauluba Atenesa xu bē tsî Korintes tawa ge sī .
44018002	Tsîb ge ǂanǂansa Jodeǁîb , Akwila ti ǀon hâb , Pontub ǃnâ ge ǃnaeb , ǀase Italiaba xu ge hāba ge hō , ǁîb taras Prisilas ǀkha ( Klaudiub ge mîmā xui-ao , Jodeǁîn hoan nî Romesa xu bē , ti ) .
44018003	Tsîb ge ǁîra tawa ge ǂgâ , tsî ǁkhā sîsenai-i dib a xui-ao ǁîra ǀkha hâ , tsî gere sîsen , tentomkuru-aora ge i amaga .
44018004	Tsîb ge sâtsēkorobe sinagogeb ǃnâ dîǃnâgu tsî Jodeǁîn tsî Grikeǁîn tsîna gere ǃhoadan .
44018005	Tsî Silab tsî Timoteub tsîkha ge Masedoniaba xu ǁgôaxa ǃnubaib ge Pauluba mîs ǀkha ge ǀhawe i , Jodeǁînab nî Jesub a Xristu ǃkhaisa ǃkhō-ambase .
44018006	Tsî mâǃoa tsîn ge ǃkhāǃkhāo , ob ge saran âba ǃhaebeǁnâ , tsî ǁîn ǃoa ge mî : Ab sadu ǀaoba sadu danas ai hâ ; tita ge a ǃanu , tsî nēsisa xu ta ge ǀūben ǃoa nî ǃgû .
44018007	Ob ge ǁnāpa xu ǃgû tsî ǀguib , Justub ti ǀon hâb di oms ǃnâ ge sī , eloǃaoǃgâxa khoeb , ǁîb di oms sinagogeb tawa ǁae hâba .
44018008	Tsî Krispub , sinagogeb di danakhoeb ge ǃKhūb ǃnâ ge ǂgom , ǁîb di ommi hoaragab ǀkha , tsî ǂgui Korinteǁîn , ǁnâu bi gen ge ǂgom tsî ge ǁāǁnâkaisen .
44018009	Tsîb ge ǃKhūba tsuxuba ai-i ǃnâ Paulub ǃoa ge mî : Tā ǃao , î ǃhoa î tā ǃnō !
44018010	Tita hâǀkhā tsi , tsî khoe-i xare-i tsâǀkhā tsi tide xuige , ǂkhôaǂkhôa tsi nîse ; kai ǁae-e ta kom nē ǃās ǃnâ ūhâo .
44018011	Tsîb ge ǁnāpa ǀgui kurib tsî ǃnani ǁkhâga ge hâ i , ǁîn ǃnâ Elob mîsa ra ǁkhāǁkhāǃâ .
44018012	Tsî Galiob ge Axajab ǃnâ ǃāǃkhōmâi-ao i ǃnubain ge Jodeǁîna ǀguiǂâixase Paulub ǃoagu khâima tsî ǂhanuǂhanuǃnaos aiǃâ ūsī bi
44018013	tsî ge mî : Nēb ge khoena ra nanaba , Eloban nî ǂhanub ǃoagu ǃoaba , ti .
44018014	Tsî Paulub ge ams âba khowa ǃnubaib ge Galioba Jodeǁîn ǃoa ge mî : ǂKhabadī-i ga io , ǂkhôasi-i ga io , Jodeǁîdo , o ta ge ga ǂhanub ǃoa ǁnâuǃgâ du hâ .
44018015	Xawe mî-i tsî ǀondi tsî sadu ǃnâ hâ ǂhanub di ǂnoagu-i a amaga , aitsama mûbasen re , tita kom nē xūn ǂama ǂhanuǂhanu-aose ǂnû ǂgao tamao .
44018016	Tsîb ge ǁîna ǂhanuǂhanuǃnaosa xu ge doeǁgabē .
44018017	On ge Grikeǁîn hoana Sosteneb , sinagogeb danakhoeba ǃkhō tsî ǂhanuǂhanuǃnaos aiǃâ ge ǂnau bi , tsî Galiob ge nē xūn ǀkha ǁae tama ge i .
44018018	Tsî Paulub ge gorose ǂgui tsēde ǁnāpa ge hâ , ǁnās khaoǃgâb ge ǃgâsana tawede , tsî huriba-ū Siriab ǃoa ge ǂoa , tsî Prisilas tsî Akwilab tsîra ǁîb ǀkha , ǁîb di danasa Kenxreas tawa ǂkhomhe hâǃâ , mîmâi-eb ge ūhâ i xui-ao .
44018019	Tsîb ge Efesus tawa sī tsî ǁîra ǁnāpa ge hâ kai . Tsîb ge ǁîba sinagogeb ǃnâ ǂgâ tsî Jodeǁîn ǀkha gere dîǃnâgu .
44018020	Tsî ǀkhoma bin geo , ǂomxa ǁaero-eb nî ǁîn ǀkha hâsa xaweb ge ǂkhā
44018021	tsî tawede tsî ge mî : ǁKhawa ta ge sadu ǃoa nî oaǀkhī , Elob ga ǂgao-o . Tsîb ge Efesusa xu ge doe .
44018022	Tsî Kaesareas tawab ge sīo , ob ge Jerusalems ǃoa ǃapa , tsî ǀhaohâba tawede tsî Antioxias ǃoa ge ǁgôa .
44018023	Tsî ǁaeb kōseb ge hâ io , ob ge ǃgûǂoa tsî saogusase Galateǁî tsî Frigiaǁî ǃhūba ge ǃgûǃnâǃganu , ǁkhāǁkhāsaben hoana ǀgaiǀgai tsî .
44018024	Tsî ǂanǂansa Jodeǁîb , Apolob ti ǀon hâb , Aleksandrias ǃnâ ge ǃnaeb , ǃgâise ra ǃgaraǃā khoeb , xoadi ǃnâ ǀgaisab ge Efesus tawa ge sī .
44018025	ǁÎb ge ge ǃKhūb di daob ǃnâ ǁgauhe hâ i tsî ǀaexa gagas ǀkha ǃhoa , tsî ôasase ǃKhūb xa gere ǁkhāǁkhā ; xaweb ge Johaneb di ǁāǁnâs ǀguisa ge ǂan i .
44018026	Tsîb ge ǁîba sinagogeb ǃnâ ǂhauǂgarose ge aoǁnâtsoatsoa . Tsî Akwilab tsî Prisilas tsîra ge ǁîba ǁnâuo , o ra ge ǁîra tawa ū bi , tsî Elob di daoba ǂōrisase ge ǁguiǃāba bi .
44018027	Tsî Axajab ǃoab ge dāǁnâ ǂgao , o gu ge ǃgâsaga xoa tsî ǁkhāǁkhāsabena ge ǁnama , în ǃkhōǃoa bi . Tsî sīb geo , ob ge ǂgomsa kai gena kaise ge hui ǀkhomma xu .
44018028	ǁKhōseb ge Jodeǁîna ǂhaisase ǃhoadan , tsî xoasa xu ge ǁgau , Jesub a Xristu ǃkhaisa .
44019001	Tsî i ge Apolob Korintes tawa hâ hîa ge ī , ob ge Pauluba ǀgapise hâ ǃhūǃâde ǃgûǃnâǃganu hâǃâ Efesus tawa ge sī . Tsîb ge ǀnî ǁkhāǁkhāsabega hō
44019002	tsî ǁîgu ǃoa ge mî : Xare ǃAnu Gagaba hō go ge , ǂgomsabe kai go geo ? O gu ge ǁîb ǃoa ge mî : Tātsē ge ǁnâusa xawe hî tama , ise i ǃAnu Gaga-e hâ ǃkhaisa .
44019003	Ob ge ǁîgu ǃoa ge mî : Tare xū-i ǃnâ go kha ǁnâi ge ǁāǁnâhe ? O gu ge : Johaneb di ǁāǁnâs ǃnâ , ti ge mî .
44019004	Ob ge Pauluba ge mî : Johaneb ge ǁāǁnâs ǃhobasens dis ǀkha gere ǁāǁnâ , tsîb ge ǁaes ǃoa ge mî , ǁîb khaoǃgâ nîra hāb ǃnân nî ǂgomsa , Xristub Jesub ǃnâ .
44019005	Tsî ǁnâu gu geo , o gu ge ǃKhūb Jesub di ǀons ǃnâ ge ǁāǁnâkaisen .
44019006	Tsî Paulub ge ǃomkha ǁîgu ai ǁguio , ob ge ǃAnu Gagaba ge hāǂam gu tsî gu ge namgu ǀkha ǃhoa , tsî gere kēbo .
44019007	Nē khoegu hoagu ge ǁaupexa ge disiǀgamǀa i .
44019008	Tsîb ge sinagogeb ǃnâ ǂgâ tsî ǁkhoaǂgaose gere ǁgam , ǃnona ǁkhâgu kōse ra ǁkhāǁkhā tsî ǃgaraǃāǃâ Elob gaosib din xa .
44019009	Tsî ǀnîn ge karokarosen tsî ǂgom tama i , tsî ǃKhūb di daob xa ǂguib aiǃâ tsūse ǃhoao , ob ge ǁîna xu ǀgora tsî ǁkhāǁkhāsabena ǀguri hâse ū , tsî tsēkorobe ǂanǂansa Tiranub di skoli ǃnâ gere ǁkhāǁkhā .
44019010	Tsîs ge nēsa ǀgam kurikha kōse ge ī , on ge Asiab ǃnâ ǁan hân hoana ǃKhūb Jesub di mîsa ge ǁnâu , Jodeǁîn tsî Grikeǁîn tsîna .
44019011	Elob ge kai buruxa dīna Paulub di ǃomma xu gere dī ,
44019012	ǁnātikōse , on ge ǁkhāti ǁîb ǀkhāba xu aosenǃkhaigu tsî ǃgaesenǃkhaigu tsîga ǀaesen hân ai ge ǁgui , o gu ge ǀaesenga ǁîna xu ge bē , tsî ǂkhaba gagan ge ǁîna xu ge ǂoa .
44019013	Tsî ǀnî ǃgûma ra Jodeǁîgu , nūba-ao ge igu ge dītsâ , Jesub ǀonsa ǂgaisa ǁnān , ǂkhaba gagana ūhân ǂama : Nūba du ge ge ra ǁnā Jesub , Paulub ra aoǁnâb di ǀons ǃnâ ti .
44019014	Tsî nēsa ge dīgu ge Skevab , Jodeǁî ǀgapipristeri di hû ǀgôa ge iga .
44019015	Xaweb ge ǂkhaba gagaba ǃeream tsî ge mî : Jesuba ta ge a ǂan , tsî Pauluba ta ge a ǂan ; xawe sago tarigo ?
44019016	Ob ge ǁnā khoeb , ǂkhaba gagab xa ge hâǃnâhe iba ǁîgu ai uri tsî dan gu tsî ge ǀgaidā gu , o gu ge ǀōǀkhāse tsî ǀhapiǀhapihe hâse ǁnā omsa xu ge ǁhâ .
44019017	Tsîs ge nēsa Efesus ǃnâ ǁan hâ Jodeǁîn tsî Grikeǁîn hoan tawa ge ǂansa , o i ge ǃao-e hoan ai ge ǁnā , tsîs ge ǃKhūb Jesub di ǀonsa ge kaikaihe .
44019018	On ge ǂguin ǂgomsabe kai gena hā , tsî ǁîn di ǃgaidīga ǁguiǁnâ tsî ge ǂanǂan .
44019019	Tsî ǁkhāti ǂguin , ǃgaidīga gere dīn ge ǂkhanide ūhā , tsî ǁîde ǂhaisase ge khauǃkhū , tsîn ge ǁîdi ǀgausa ǃgôaǀhao , tsî ǁîsa korodisiǀoadisi ǀhaiǀuri maride ge hō .
44019020	ǁNātis ge ǃKhūb di mîsa ǀgaisase ǀom tsî ge dan .
44019021	Tsî nēn ge dītoaheo , ob ge Pauluba gagas âb ǃnâ ge ǂâibasen , Masedoniab tsî Axajaba ǃgûǃnâǃganu tsîb nî Jerusalems ǃoa dāǁnâsa , tsî : ǁNāpa ta ge hâ is khaoǃgâ ta ǁkhāti Romesa nî mû , ti ge mî .
44019022	Tsîb ge ǀgamkha ǁîba ra ǃoabakha Masedoniab ǃoa ge sî , Timoteub tsî Erastub tsîkha , xaweb ge ǁîba ǁaeb kōse Asiab ǃnâ ge hâ .
44019023	Tsî ǁkhā ǁaeb ai i ge ǂkhari tama gongonai-e nē daob ǃKhūb dib ǃaroma ge ǀkhī .
44019024	ǂAnǂansa Demetriub ǀhaiǀuriǂnau-aob ge ǀhaiǀuri tempelgu Dianas diga gere dī xui-ao , tsîb ge ǁnā ǁāǁāǁkhāsiba ǁîga ǂkhari tama ǃoaǂui-e ge ūhāba .
44019025	ǁÎgab ge ge ǀhaoǀhao tsî ǁkhā sîsenaib digu tsîna , tsîb ge ge mî : Aogo , ǂan go komo , nē sîsenaiba xu ge sage ǃgâiǃgâba ūhâ ǃkhaisa .
44019026	O go mû tsî ra ǁnâu , matib nē Pauluba Efesus ǀguis tawa tama xawe ǁaupe Asiab hoaragab ǃnâ kai ǁaesa ǃhoadan tsî ra ǁnāǁgôa kai ǃkhaisa : ǃOmgu ǀkha dīhe hâ elogu elo tama , ti mî tsî .
44019027	Ob ge sage sîsenaiba tsūǃgâb ǃnâ hâ , ǁîb nî ǃharaxūhes ǀguisa tama i tsîb nî ǁkhāti tempeli kai elos Dianas diba ǁauxūse ūhâhe , tsîb nî ǁîs di kaisiba hîkākāhe , ǁîs Asiab tsî ǃhūbaib hoaragab xa ra ǃoabahesa .
44019028	Tsî ǁnâu gu geo , o gu ge ǁaib xa ǀoa tsî ge ǃau : Kais ge a Efeseǁîn di Dianasa ! ti .
44019029	Tsîs ge ǃās hoaragasa ge gongonǃnâhe , on ge ǀguiǂâixase ǀhuru-aiǂgās tawa ǃkhoeǀhao , tsî Masedoniaǁîkha Gajub tsî Aristarxub tsîkha ge ǃkharasī , Paulub di saoǃgonao ge ikha .
44019030	Tsî Paulub ge ǁaes ǃnâ ge ǃgûǂgâ ǂgao , xawe ǁkhāǁkhāsaben ge mā-am bi tama ge i .
44019031	Tsî gu ge ǁkhāti ǀnî Asiaǁî danakhoegu , ǁîb di khoe ge iga ǁîb ǃoa haisi tsî ge ǀkhoma bi , îb ǁî-aitsama ǀhuru-aiǂgās tawa tā sī , ti .
44019032	On ge ǀnîna nēti tsî nauna ǀkharatise ge ǃau , ǀhû hân ge are tsî tare xū-i ǃaroman go ǀhû ǃkhaisa ǀū i xui-ao .
44019033	On ge Aleksandera ǁaesa xu ge ūǂui , Jodeǁîn ra ǁîba ǂhāǂui hîa . Ob ge Aleksandera ǃommi ǀkha nape , tsî ǁaes aiǃâ ǃereambasensa ge dītsâ ǂgao .
44019034	Xawe Jodeǁîb a ǃkhaisan ge hōǃâo , on ge hoana ǀgam irkha nî īs kōse ǀgui dommi ǀkha ge ǃau : Kais ge a , Efeseǁîn di Dianasa !
44019035	Tsî ǃās di xoa-aob ge ǁaesa ǃnōǃnō-o , ob ge ge mî : Efeseǁî aogo , mâ khoe-e ǂan tama hâ , Efeseǁîn di ǃās a kai elos Dianas tsî ǀhomma xu ge ǁnā īb di sâu-ao ǃkhaisa ?
44019036	Tsî nēn a ǃhoaǃoahe ǁoasa , amaga i ge a anu , ǃnō du nî tsî du aiǃhae xū-e dī tide ǃkhaisa .
44019037	Nē khoekha du ge go ūhā , tempelǃnari-ao tamakha , tsî ǁkhāti sadu elosa ǃkhāǃkhā tamakha .
44019038	Demetriub ǁnâi tsî ǁîb ǀkha ǁkhā sîsenaiba ūhâgu ga khoe-i ǃoagu ǀanaǃgâ xū-e ūhâo , o di ǀgoraǃgâtsēde hâ , o gu ge ǃāǃkhōmâi-aoga hâ ; a gu ǀanaǃgâ gu .
44019039	Tsî ǀkhara xū-e du ga ǂharugu ǂgao-o , a-i ǂhanub di ǀhû hân ǃnâ ǀgoraǃgâhe .
44019040	Tsūǃgâb ǃnâ da kom hâo , nētsēs di gongons ǃaroma da nî ǀanaǃgâheseo , xū-i xare-e ūhâ tamaǃâ ǁî-i ǀkha da nî nē ǃkhoeǀhaosa ǀhapio kai-e . Tsî nēna mî tsîb ge ǀhû hâna ge ǃgû kai .
44019041	
44020001	Tsî ǂkhupib ge ǀûo , ob ge Pauluba ǁkhāǁkhāsabena ǂgaihā tsî ǁîna ǁnama tsî tawedegu , tsî Masedoniab ǃoab nî dāǁnâse ge ǂoa .
44020002	Tsî ǁnā ǃhūǃâgab ge ǃgûǃnâǃganu tsî ǁîna ǂgui mîdi ǀkha ǁnamao , ob ge Grikeǁîn ǃhūb ǃoa ge hā .
44020003	Tsî ǃnona ǁkhâgab ge ǁnāpa hâǂuio , tsî Jodeǁîn ge ǃgôaǃgon bio , ob ge Siriab ǃoab ra dāǁnâ ǂgao hîa ge ǂâi , Masedoniab ǃoab nî oa , ti .
44020004	Tsî gu ge ǁîb ǀkha daob ai Asiab kōse ge ǃgû : Sopateri Pirub ôab Bereaǁîb , tsî Tesalonikaǁîkha Aristarxub tsî Sekundub tsîkha , tsî Gajub Derbes dib , tsî Timoteub , tsî Asiaǁîkha Tixikub tsî Trofimub tsîga .
44020005	Nēgu ge aiǃgû tsî Troas tawa sī ge ǃâu .
44020006	Tsî ge ge sige ǀkhuruǀkhuruhe tama peregu di tsēdi khaoǃgâ Filipisa xu dāǁnâ tsî koroǁî tsēs ai ǁîgu ǁga Troas tawa sī tsî hû tsēde ǁnāpa ge hâ .
44020007	Tsî ǂguro tsēs wekheb dis ai da ge pereba nî khôase ǀhû ǃnubaib ge Pauluba ǀhaohâba ge ǃhoa-ū , sao ra tsēb nî ǃgûǂoa ti ǂâi tsî ; tsîb ge mîsa tsuxuǃgâb kōse ge ǃnūǃnū .
44020008	Tsî gu ge ǂgui ǃnâga ǀhûǃnâ da hâ ǂamoms ǃnâ ge hâ i .
44020009	Tsîb ge ǂanǂansa ǂkhamkhoeb , Eutixub ti ǀon hâba , mûǂuidaos ǃnâb ǂnôa hîa ǃgam ǂoms xa ge hāǂamhe ; tsî Paulub ge ǂomxase ǃhoa xui-aob ge ǂoms xa dāhe hâse ǃnonaǁî ǀgapiseb ommi diba xu ǁnāǁgôa tsî ǁō hâse ge ǃkhōkhâihe .
44020010	Ob ge Pauluba ǁgôa tsî ǁîb ai aoǁguisen tsî ǁnam bi tsî ge mî : Tā sâoǃnâkaisen re , ǀoms kom hâǃnâ bio .
44020011	ǃNubaib ge ǃapa tsî pereba khôa tsî ge ǂû , tsî ǂomxaseb ge ǁgoaǂnobos kōse ǁgams , khaoǃgâb ge ge ǃgû .
44020012	Tsîn ge ǀgôaba ûitsamase ge ūhā tsîn ge kaise ge ǁkhaeǂgaohe .
44020013	Tsî ge ge sige doe-ommi ǃnâ aiǃgû , tsî Asos ǃoa ge ǃgâu , tsî ge ge ǁnāpa Pauluba ge ūǂgâxa ǂgao , ǁnātib go mîmā xui-ao , ǁîb ǂûb ge ǀnūǃgû ǂgao ge hâ i .
44020014	Tsî Asos tawab ge sige tawa ǁaeǁaeseno , o ge ge ūǂgâxa bi , tsî Mitilenes tawa ge sī .
44020015	Tsî ǁnāpa xu ǂnauǁnâ tsî ge ge sao ra tsēs ai Xios ǃoa-ai ge sī ; tsî sao ra tsēs ai ge ge Samos tawa ge sī mâ , tsî Trogilionni ǃnâ ge hâ ; tsî sao ra tsēs ai ge ge Miletos tawa ge sī .
44020016	Paulub ge ǂâibasen xui-ao , Efesusab nî huriba-ū ǃgû-īǀkhāsa , Asiab ǃnâb ǀhape tidese , ǃnoeaǂgaob gere xui-ao , īǁkhā i ka , ob pinkstertsēs ai Jerusalems ǃnâ nî hâse .
44020017	Tsîb ge Miletusa xu Efesus ǃoa haisi tsî ǀhaohâb di ǂnomdomga ge ǂgaiǀhao .
44020018	Tsî ǁîb tawa gu ge hāo , ob ge ǁîgu ǃoa ge mî : Sago ge a ǂan , ǂguro tsēs Asiab ǃnâ ta ge hāsa xu , mati ta ge ǁnā ǁaeb hoaba sadu tawa hâ isa ,
44020019	ǃKhūba ra sîsenbase ǃgamǃgamsens hoas ǀkha , tsî ǂgui ǁgamron tsî ǃâitsâdi ǀkha , Jodeǁîn di ǃgôaǃgonde xu , tita ge hāǂamde ;
44020020	mati ta ge sado harebeba hân xa xū-i xare-e ǃkhōǃgau tama hâ isa , tsî mati ta ge sado aoǁnâ tsî gere ǁkhāǁkhāsa hoan mûǁae tsî sadu omdi ǃnâ ;
44020021	Jodeǁîn tsî Grikeǁîn tsîna ra ǀhûǀguitimîbase , Elob ǃoa ǃhobasens tsî ǃKhūb Jesub Xristub ǃnâ ǂgomsa .
44020022	Tita gagas ǃnâ ǃgaehe hâ ta ge Jerusalems ǃoa ra ǃgû ; ǁnāpa tita ǀkha nî īna da ge a ǀū .
44020023	Nēs ǀguisa ta a ǂan , ǃAnu Gagab ra ǃāsa xu ǃās ǃoa ǂanǂan tesa , ǃgae-ūdan tsî tsūǀkhāgu tsîn hâba tesa .
44020024	Xawe ta xū-i xare-e ǃgôa tama , ti ûib xaweba ta ǀgapiǃgôabasen tama , î ta ǃgâiaǂgaob ǀkha dīǀoaǀoa ti ǃgûs tsî ti ǃoabas , ǃKhūb Jesuba xu ta ge hōs , ǃgâiǂhôas Elob ǀkhommi disa ta nî aoǁnâ , tisa .
44020025	Nēsisa ta ge tita a ǂan , ti aisa du ǁkhawa mû tide ǃkhaisa , sadu ǃgâiǂhôasa ra aoǁnâse ta ge ǃgûǃnâǃganudu hoado .
44020026	ǁNā-amaga ta nētsēs ǁkhās ai ra ǃkhō-amba du , hoadu di ǀaob xa ta a ǃanu ǃkhaisa .
44020027	Xū-i xare-e ta ǁnāxūǃnâ tama hâ xui-ao , Elob di ǂâibasens hoaragasa ta ge sado gere aoǁnâba .
44020028	ǁÎ-aitsama ǁnâi ǃûisen , î go gūn hoaragana ǃûi , ǁîn ǂamab ge ǃAnu Gagaba sago mûǂamaose mâina , ǀhaohâb Elob dib , ǁîb di ǀaob ǂûb ǀkhab ǃoaǂuibasen hâba go nî ǃûise .
44020029	Nēsa ta kom a ǂano , ti ǁgôas khaoǃgâ di ǀkhauǂkhū ra ǂhirade nîra hā ǃkhaisa , gūna sâu tidede .
44020030	Tsî sago ǂhanigo xu gu ge aoga nîra khâi , ǂhumiba ra ǃhoaga , ǁkhāǁkhāsabena gu nî ǁîgu ǁga nanase .
44020031	ǁNā-amaga ǂkhaikari hâ , î ǂâiǂâisen ǃnona kurigu kōse ta ge ǀû tama hâ i ǃkhaisa , tsēa tsî tsuxuba mâ-i hoa-e ǁgamron ǀkha ǁnamasa .
44020032	Tsî nēsi , ǃgâsago , tita ge sado Elob tsî ǁîb ǀkhommi di mîsa ra māǁnâ , ǁnāb sado ǂnubikhâi tsîb nî ǃanun hoan ǀkha ǀumi-amǃnâsa mā dusa a ǁkhāba .
44020033	Khoe-i xare-i di ǀhaiǀurib tsî ǃhuniǀurib tsî saran tsîna ta ge tura tama ge hâ i .
44020034	Sago aitsama a ǂan , nē ǃomkha ge ti ǂhâsigu tsî tita ǀkha hân diga gere ǃoaǂui ǃkhaisa .
44020035	Hoana ta ge ǁgau du , ǁnāti sîsen tsîts nî ǁkhā tamana ǃkhōǃoa ǃkhaisa , tsîts nî ǃKhūb Jesub di mîs , mîb geres xa ǂâi : Mās ge ūs ǃgâ-ai a ǃgâi .
44020036	Tsî nēna mî tsîb ge ǃhonǁgoa , tsî ǁîgu hoagu ǀkha ge ǀgore .
44020037	O gu ge hoatsama kaise ā , tsî Pauluba ǁnam , tsî ge ǁoa bi ,
44020038	hoan ǂamai ǃoa hâse nē mîs , mîb goros ǂama , ǁkhawa gu ǁîb di aisa mû tide ti . O gu ge ǁîba doe-ommi ǃoa ge ǁnū .
44021001	ǁÎna xu ǀgora tsî ge ǃgûgaru hîa ge ge Kos tawa ge sī , tsî sao ra tsēs ai Rodos tawa , tsî ǁnāpa xu Pataras tawa .
44021002	Tsî doe-om-i Fenisiab ǃoa nî ǃgû-e ge ge hō , o ge ge ǂgâ tsî ge ǂnauǁnâ .
44021003	Tsî Siprusa ge ge mûhō tsî ǁîba ǁareǀkhāb ai hâ kaio , o ge ge Siriab ǃoa ǃgâu tsî Tires tawa ge sī , ǁnāpab ge doe-omma xūna nî ǃnaoǁnâse ge ī i .
44021004	Tsî ǁkhāǁkhāsabena ge ge hō , o ge ge hû tsēde ǁnāpa ge hâ . ǁÎn ge Pauluba Gagaba xu ge mîba , Jerusalems ǃoab ǃapa tide ǃkhaisa .
44021005	ǁNā tsēde ge ge hâtoao , o ge ge ǂoa tsî ge ǃgû . On ge ǁîn hoana taradi tsî ǀgôan tsîn ǀkha sige ǃās ǃaugaba ǃoa ge ǁnū , o da ge hurib amǃgâ ǃhonǁgoa , tsî ge ǀgore .
44021006	Tsî tawedegu da geo , o ge ge doe-ommi ǃnâ ge ǂgâ , tsîn ge ǁîna ǁîn din ǃoa ge ǁaru .
44021007	Tsî ge ge sige Tiresa xu hurib ǃgâusa toao , o ge ge Ptolemais tawa sī tsî ǃgâsana tawede tsî ǀgui tsēsa ǁîn ǀkha ge hâ .
44021008	Tsî sao ra tsēs ai ge ge sige , Paulub tawa hâge ǂoa , tsî Kaesareas tawa ge sī . Tsî ge ge Filipub ǃgâiǂhôa-aob di oms ǃnâ ge ǂgâ , ǁnā hûgu di ǀgui ge iba , tsî ǁîb tawa ge hâ .
44021009	Tsîb ge ǁîba haka ǀgôadi ǃgame tamade ge ūhâ i , ǀgôadi hîa ra kēbode .
44021010	Tsî ǀnî tsēde ge ge hâ io , ob ge ǂanǂansa kēbo-aob , Agabub ti ǀon hâba Judeaba xu ǁgôaxa ,
44021011	tsî sige tawa hā , tsî Paulub di ǃgaesenna ū tsî ǃomkha tsî ǂaira âba ǃgaesen tsî ge mî : Nētib ra ǃAnu Gagaba mî : ǁNā khoeb , nē ǃgaesenna ūhâban ge Jodeǁîna ǁnāti Jerusalems tawa ǃgae tsî ǀūben ǃomǁae nî māǁnâ .
44021012	Tsî nēna ge ge ǁnâuo , o da ge sige tsî ǁnā ǃās din tsîda ge ǀkhoma bi , îb tā Jerusalems ǃoa ǃapa .
44021013	Xaweb ge Pauluba ge ǃeream : Mati du kha ra dī , o du ā tsî ti ǂgaoba ra khôa ? Tita kom ǂhomisen hâo , ǃgaehes ǀguisa tama i tsî ta nî ǁkhāti ǁōsa Jerusalems tawa ǃKhūb Jesub di ǀons ǃaroma .
44021014	Tsî ǃhoadankaisen tamab ge io , o da ge ge ǃnō , tsî : As ǃKhūb di ǂâisa ī , ti ge mî .
44021015	Tsî ǁnā tsēdi khaoǃgâ ge ge ǂhomisen tsî Jerusalems ǃoa ge ǃapa .
44021016	Tsîn ge sige ǀkha ǁkhāti ǀnî Kaesareaǁî ǁkhāǁkhāsabena ge ǃgû , tsîn ge ǂanǂansa Sipruǁîb Mnason ti ǀon hâb , kaira ǁkhāǁkhāsabeb ǃoa ge ūǃgû ge , ǁîb tawa ge nî hâba .
44021017	Tsî Jerusalems tawa ge ge sīo , on ge ǃgâsana sige ǃgâiaǂgaob ǀkha ge ǃkhōǃoa .
44021018	Tsî sao ra tsēs aib ge Pauluba sige ǀkha Jakobub tawa ge ǂgâ , o gu ge ǂnomdomgu hoaga ǁnāpa ge sī .
44021019	Tsî ǁîgab ge tawedeo , ob ge ǀguiǀguibes ai gere ǃhoaba , mâ xūnab ge Eloba ǁîb di ǃoabasa xu ǀūben ǃnâ dīsa .
44021020	Tsî ǁnâu gu geo , o gu ge Eloba kare , tsî ǁîb ǃoa ge mî : Mûts ra , ǃgâsatse , matikō ǂgui ǀoadisi Jodeǁîn ge ǂgomsabe kai ǃkhaisa , tsîn ge hoana ǂhanub Moseb diba ra ǃkhōǀgaipe .
44021021	Tsîn ge sats xa ge mîbahe , ǀūben ǃnâ hâ Jodeǁîn hoanats ra Moseba xu ǁnāǁgôasa ǁkhāǁkhā ǃkhaisa , ǁîn di ôagan ǃgao tide , tsîn ǁkhāti ǂhanub di dommi ǃoa tanisen tide , ti mî tsî .
44021022	Mati ǁnâi ? ǂHâǂhâsa i ge a , ǂnubis nî ǀhao ǃkhaisa , hoan kom hāts go ǃkhaisa nî ǁnâuo .
44021023	Dī ǁnâi nē-i sige ra mîba tsi-e : Sige ge haka khoega ūhâ , mîmâi-e ǁîgu ai ūhâga .
44021024	ǁÎga ū , î ǁîgu ǀkha ǃanuǃanusen , î ǁîga marina māǂuiba , î gu danade ǂkhom kai ǁkhā , în hoana ǂan , ǁnā xūn sats xan gere ǃhoabahen a ǁau ǃkhaisa , tsîts sats ǂûtsa ǁkhāti ǁnāti ra tanisen tsî ǂhanuba ra dī ǃkhaisa .
44021025	Tsî ǂgomsabe kai ge ǀūbena ge ge ǂkhanis ǃnâ xoaba tsî ge ǀapeǀape , ǁîn nēti īn xa xū-i xare-e ǃkhōǀgaipe tide ǃkhaisa , în nēn ǀguin xa ǃûisen : ǁGôatsuiǁgoaga ǁguibahe hâ-i tsî ǀaob xa , tsî ǀhomǀomhe hâ-i xa , tsî ǀaib xa .
44021026	ǃNubaib ge Pauluba ǁnā aoga ū , tsî sao ra tsē ǁîgu ǀkha ge ǃanuǃanusen , tsîb ge tempeli ǃnâ ǂgâ , tsî ge ǂanǂan ǃanuǃanusis di tsēdi ǀoa hâ ǃkhaisa , ǀguiǀguibes ai gu nî ǁguibaga ǁguibade .
44021027	Tsî hû tsēdi ge ǁaupexa ǃgû-ī ǃnubain ge Asiab di Jodeǁîna ǁîba tempeli ǃnâ mû , tsî ǁaes hoasa gongonǃnâ , tsî ǃomma ǁîb ai ǁgui ,
44021028	tsî ge ǃau : Israelǁî aogo , hui re ! Nēb kom ǁnā khoeb , nē ǁaes tsî ǂhanub tsî nē ǃās tsîn ǃoagu hoana mâ ǃkhai-i hoa-i ai ra ǁkhāǁkhāba , tsîb kom ǁnās ǂamai ǁkhāti Grikeǁîna tempeli ǃnâ ūhā , tsî nē ǃanu ǃkhaisa go ǀuriǀurio .
44021029	Trofimub Efeseǁîban ge aiǃâ ǁîb ǀkha ǃās ǃnâ go mû xui-ao ; ǁîbab Pauluba tempeli ǃnâ go ūǂgā , tin ge ge ǂâi .
44021030	Os ge ǃās hoaragasa ge gongonhe , tsîs ge ǁaesa ge ǃkhoeǀhao . On ge Pauluba ū tsî tempela xu ge ǃkharaǂui bi , tsî ǁnātimîsi gu ge tempeli di ǁāga ge ǂganamhe .
44021031	Tsî ǃgam bi nîsen ge ôa-amo , ob ge gomma Romeǁî toroǂnubis di danakhoeb tawa ge sī Jerusalems hoas ra gongonǃnâhe ǃkhaisa .
44021032	Ob ge ǁnātimîsi toro-aogu tsî ǂamkhoegu tsîga ū tsî ǁîn tawa ge ǃkhoeǁgôa . Tsî danakhoeb tsî toro-aogu tsînan ge mûo , on ge Pauluba ge ǂnauǀû .
44021033	ǃNubaib ge danakhoeba ǀgū tsî ǃkhō bi tsî ge mîmā , îb ǀgam ǁkhamkha ǀkha ǃgaehe ti tsî tarib a tsî tare xū-eb ra dī ǃkhaisa ge dîǃā .
44021034	O i ge nē-e nēti tsî nau-e ǀkharase ǁaes ǃnâ ge ǃau . Tsî ǂkhupis ǃaromab ge ǁaposa xū-e hō ǁoa io , ob ge ge mîmā , ǁgoeǃkhais ǃoab nî ūǃapahesa .
44021035	ǃApa-ūda-i tawab ge sīo , o gu ge toro-aoga ǁîba ge tani , ǂnubis di ǁgūǀkhāgus ǃaroma .
44021036	ǁAes di ǂguin sao , tsî : Ūbē bi ! ti gere ǂgai amaga .
44021037	Tsî Paulub ge ǁgoeǃkhais ǃnâ ǂgaeǂguiǂgāhe ǃnubaib ge danakhoeb ǃoa ge mî : Mā-amhe ta hâ , sats ǀkha xū-e ǃhoasa ? Ob ge ge mî : Grikegowaba ǂants a ?
44021038	ǁNā Egipteǁî tamatsa kha , nē tsēdi aiǃâ gongonai-e ge dīts , tsî hakaǀoadisi ǃgamaoga ǃgaroǃhūb ǃoa ge ǂgaeǂguiǂuitsa ?
44021039	Ob ge Pauluba ge mî : Tita ge Jodeǁîta Tarsus di ta , Silisiab ǃnâ ǁgoe ǃās gom-e ūhâs di ǁgâuǁî ta ; o ta ra ǀkhoma tsi , mā-am te , î ta ǁaes ǀkha ǃhoa .
44021040	Tsî mā-am bib geo , ob ge Pauluba ǃapa-ūdan ai mâ , tsî ǃommi ǀkha ǁaesa nape , tsî ǃnōǃarin geo , Hebreǁîgowab ǃnâ ǁîn ǀkha ǃhoa tsî ge mî :
44022001	Aogo , ǃgâsago , ǁgûgo , ǃgâ re , nēsi ta sado nî dība ǃereambasensa .
44022002	Tsî Hebreǁîgowab ǃnâb ge ǁîna ǃhoa-ū ǃkhaisan ge ǁnâuo , on ge ǁnās ǃgâ-ai ge ǃnō . Ob ge ge mî :
44022003	Tita ge Jodeǁî khoeta , Tarsus Silisiab ǃās ǃnâ ge ǃnae ta tsî nē ǃās ǃnâ ge kaikaihe ta , Gamalieli di ǂaira tawa ǁgûsi ǂhanub di ǁkhōǁkhōsib ǃoa ge ǁgauhe ta , Elob ǂama gere tau ta , sadu hoadu nētsē īs ǁkhās khami ,
44022004	nē daob dina ǁōb kōse gere ǃgôaǃgon ta , hoan , aogu tsî taradi tsîna ǃgae tsî ǃkhō-oms ǃnâ ra māǁnâse .
44022005	ǁKhāti gu ǀgapipristergu tsî ǂnomdomgu hoaga ra ǃkhō-am te khami , ǁîga xu ta ge ǁkhāti ǂkhanide hō ǃgâsagu ǃoa tsî Damaskus ǃoa ge ǃgû , î ta ǁkhāti ǁnāpa hâna ǃgaehe hâse Jerusalems ǃoa ūǃgû ti , ǁkharahen nîga .
44022006	Tsî ta ge ge ībahe , ǃgû ta garu hîa tsî ta Damaskusa ra ǀgūse sī hîa ta ge tsēǃgâǁaeb ai ǃnapetamase ǀhomma xu kai ǃnâb xa ge ǃnâǃnâǂnamipehe .
44022007	O ta ge ǃhūb ai ǁnā , tsî dom-e ge ǁnâu : Saultse , Saultse , tarexats ra ǃgôaǃgon te ? ti ra mîlî te-e .
44022008	O ta ge tita ge ǃeream : Tarits a , ǃKhūtse ? ti . Ob ge tita ǃoa ge mî : Tita ge Jesuta , Nasareǁîta , sats ra ǃgôaǃgon ta .
44022009	Tsî tita ǀkha hâgu ge ǃnâba mû tsî ge ǃhuri , xawe gu ge tita ǀkha ra ǃhoab di domma ǁnâu tama ge hâ i .
44022010	O ta ge tita ge mî : Tare-e ta nî dī , ǃKhūtse ? Ob ge ǃKhūba tita ǃoa ge mî : Khâi , î Damaskus ǃoa ǃgû , ǁnāpats ge nîra mîbahe , dīts nîsets ǂnûibahe hân hoana .
44022011	Tsî ǃnâb di ǂkhaib xa ta ge mû ǁoa io , o ta ge tita ǀkha hâgu xa ǃommi ai ǂgaeǂguihe , tsî Damaskus tawa ge sī .
44022012	Tsîb ge Ananiab , ǂanǂansa eloǃaoǃgâxa khoeba ge hâ i , ǂhanub ǃoa ǁnāpa ǁan hâ Jodeǁîn hoan tawa ǃgâi gom-e ūhâba .
44022013	ǁÎb ge tita tawa hā tsî mâ tsî ge mî : ǃGâsa Saultse , ǁkhawa mû ! O ta ge ǁkhā iri ai ǁîba ge mû .
44022014	Ob ge ge mî : Elob sada îgu dib ge ǃkhōǂuibasen tsi hâ , ǁîb di ǂâisats nî mûǂanga tsî ǂhanu-ainats nî mûga , tsî ǁîb ams di dommats nî ǁnâuga .
44022015	ǁÎbats nî ǀhûǀguitimî-aose ība xui-ao , hoa khoen tawa , mû tsîts go ǁnâu xūn xa .
44022016	Tsî nēsi tarexats ra ǀhawe ? Khâi î ǁāǁnâkaisen , în sa ǁorena khōǁnâhe î ǃKhūb di ǀonsa ǂgaiǀî .
44022017	Tsî ta ge ge ībahe , Jerusalemsa ǃoa ta ge oa , tsî tempeli ǃnâ ǀgoreo , o ta ge gagas ǃnâ ǂgaeǃapahe ,
44022018	tsî ǁîba ge mû , tita ǃoab ra mî hîa : ǃHaeǃhaesen î ǃnoesase Jerusalemsa xu ǂoa , tita xats ra ǃkhō-amsan ǃkhōǃoa tide xuige .
44022019	O ta ge ge mî : ǃKhūtse , ǁî-aitsaman kom a ǂano , sats ǃnâ ǂgom hâna ta ǃkhō-oms ǃnâ aoǂgā tsî sinagogegu ǃnâ gere ǂnau ǃkhaisa .
44022020	Tsî Stefanub sa ǀhûǀguitimî-aob di ǀaob ge ǂnâxūheo , o ta ge ǁnāpa mâ tsî ǁîb di ǁōb xa ge ǃgâibahe i , tsî ǁîba ra ǃgamn di sarana ge ǃûima i .
44022021	Ob ge tita ǃoa ge mî : ǃGû , ǃnūse ta ǀūbena ǃoa ra sî tsi xuige .
44022022	Tsîn ge nē mîs kōse ge ǃgâba bi . ǃNubain ge ǁîn di domma ǃhâkhâi tsî ge mî : Ūbē nēti ība ǃhūbaiba xu , anu tama i kom hâo , ûib nî ǃkhaisao .
44022023	Tsî ǃau tsîn ge sarana ge aoxū , tsî tsara-en ge ǂoab ǃnâ tsoroxūo ,
44022024	ob ge ǂamkhoeba ge mîmā , ǁgoeǃkhais ǃoab nî ūsīhesa , îb ǂnaus ǀkha ôaǃnâhe , tib ge ge mî , î ta ǁnâuǃā , mâ xū-i ǃaroman ra ǁnāti ǁîb ǂama ǂgai ǃkhaisa .
44022025	Tsî ǃhâugu ǀkha gu ge ǃgaemâi bi ǂgao ǃnubaib ge Pauluba ǁnāpa mâ kaidisigu danakhoeb ǃoa ge mî : Anuba go i kha a , Romeǁî khoeba ǀgoraǃgâhe tamase ǂnausa ?
44022026	Tsî kaidisigu danakhoeb ge ǁnâuo , ob ge ǂamkhoeb tawa sī , tsî ge ǂhôa bi : Tare-ets nî dī ? Nē khoeb kom a Romeǁîo ti .
44022027	Ob ge ǂamkhoeba ǁîb tawa hā tsî ǁîb ǃoa ge mî : Mîba te re , Romeǁîtsa satsa ? Ob ge : Î , ti ge mî :
44022028	Ob ge ǂamkhoeba ge ǃeream : Tita ge kai ǀgaus ai nē ǁgâuǁîsisa ge hōbasen ti . Ob ge Pauluba ge mî : Xawe ta kom tita ǁîs ǃnâ ge ǃnaeo .
44022029	O gu ge ǁnātimîsi ǁîba ge xū , ǁîba ga ôaǃnâ hâga . Tsîb ge ǂamkhoeba ge ǃao , Romeǁîb a ǃkhaisab ge ǁnâuo , ǃgae kai bib go ǃkhais ǃaroma .
44022030	Tsî sao ra tsēs aib ge ǁaposase ǂan ǂgao , tare xū-i ǃaromab ra Jodeǁîn xa ǀhapimāhe ǃkhaisa , ob ge ǃhâugu âba xu xore bi tsî ge mîmā , î gu ǀgapipristeri tsî ǀapemā-aogu hoaga ǀhû ti , tsî Pauluba ūsī tsîb ge ǁîgu aiǃâ ge mâi bi .
44023001	ǃNubaib ge Pauluba ǀapeǀhaosa ǃgapaǀî , tsî ge mî : Aogo , ǃgâsago , ǃgâi ǂâis hoas ǀkha ta ge tita Elob aiǃâ nētsēs kōse gere tanisen .
44023002	Ob ge ǀgapipristeri Ananiaba ǁîb tawa mâga ge mîmā , î gu ams ai ǂnau bi , ti .
44023003	Ob ge Pauluba ǁîb ǃoa ge mî : Elob ge nîra ǂnau tsi , sats ǃuriǃurisa ǂnubiǂgoatse , ǂnûts hâ ǂhanub ǃoats nî ǀgoraǃgâ tese , tsîts ǂhanub ǃoagu ra mîmā , ǂnauhe ta nîsa ?
44023004	O gu ge ǁnāpa mâga ge mî : ǀAots ra Elob di ǀgapipristera ?
44023005	Ob ge Pauluba ge mî : ǀŪ ta go i , ǃgâsago , ǀgapipristeri a ǃkhaisa . Xoamâihe i kom hâo : ǁAes âts di danakhoebats ge ǀgoe tide , ti .
44023006	Tsî Paulub ge ǂan io , ǀgui ǃâs a Saduseǁî tsî nau ǃâs a Fariseǁî ǃkhaisa , ob ge ǀapeǀhaos ǃnâ ge ǂgaiǂui : ǃGâsago , tita ge Fariseta tsî Fariseb di ôata , tsî ta ge ǃâubasens tsî ǁō hân di khâis ǃaroma ra ǀanaǃgâhe .
44023007	Tsî nēsab ge mîo , o i ge ǂnoagu-e ge hā Farisegu tsî Sadusegu ǁaegu , tsîs ge ǀapeǀhaos ǂnûsa ge ǀgoraǃāsen .
44023008	Sadusegu ge khâi-i kas , ǀhomǃgā-i kas , gaga-i kas a ǀkhai ti ra mî xui-ao ; xawe gu ge Farisega hoan hâ ǃkhaisa ra ǂgom .
44023009	O i ge kai ǃau-e ge hā . O gu ge xoaǂansabegu Fariseǁî ǃâs diga khâi , tsî ǂnoagu tsî ge mî : Sige ge nē khoeb ǃnâ tsū xū-e hō tama hâ ; tsî gaga-i kas , ǀhomǃgā-i kas ga ǁîb ǀkha ǃhoa hâo , a ge tā Elob ǃoagu ǂnoagu .
44023010	Tsî ǂnoagus ge kaio , ob ge ǂamkhoeba ge ǃao , ǀnîsi gu nî Pauluba ǀkhauǃā ǃkhaisa , ob ge toroǁaesa ge mîmā , ǁgôaxa tsî gu nî ǁîba ǁîgu ǁaeguba xu ūǂui tsî ǁgoeǃkhais ǃoa ūsī ǃkhaisa .
44023011	Tsî sao ra tsuxub ǃnâb ge ǃKhūba ǁîb tawa mâ , tsî ge mî : ǃGâiǂâixa re , Paulutse , tita xats ge Jerusalems ǃnâ ǃkhō-am khamits ge ǁkhāti Romes tawa nîra ǃkhō-am .
44023012	Tsî ǁgoa i ge , o gu ge ǀnî Jodeǁîga ǀhû , tsî ge ǀâxarexūsen , ǂû tsî gu ā tide ti , Pauluba gu nî ǃgams kōse .
44023013	Tsî gu ge hakadisisa ge ǃnā hâ i , nē nūsa ge nūǁaega .
44023014	ǁÎgu ge ǀgapipristergu tsî ǂnomdomgu tsîgu tawa sī , tsî ge mî : Sige ge ǀâxare-i ǀkha go ǀâxarexūsen , xū-i xare-e ge tsâtsâ tidesa , Pauluba ge nî ǃgams kōse .
44023015	Sago tsî ǀapemāǃnans tsîna ǁnâi ǂamkhoeba ǂanǂan , îb ǁari sago tawa ūhā bi , ǁîb di ǃnaeǃkhaina go ra ǂōrisase ôaǃnâ ǂgao khami ; sige ge ǂhomisen hâ , ǀgūseb hā tama hâ hîa ǁîba ǃgamsa .
44023016	Tsî Paulub ǃgâsas di ôasab ge ǂâibasens âga ǁnâu , ob ge hā tsî ǁgoeǃkhais ǃnâ ǂgâ , tsî ǁîsa Pauluba ge ǂhôa .
44023017	Ob ge Pauluba kaidisigu danakhoeb di ǀguiba ǂgaihā , tsî ge mî : Nē ǂkhamkhoeba ǂamkhoeb tawa ūsī , ǂhôa bib nî xū-eb ūhâ xuige .
44023018	Ob ge ǁîba ū , tsî ǂamkhoeb ǃoa ūsī bi tsî ge mî : ǃKhōsab Paulub ge ǂgai tsî go ǂgaoǀkhā te , nē ǂkhamkhoeb , mîba tsib nî xū-e ūhâba ta nî ūhāba tsi ǃkhaisa .
44023019	Ob ge ǂamkhoeba ǃommi ai ū bi , tsî ǀguri hâ ǃkhais ǃoa ǃgû , tsî : Tare-e , ǂhôa tets nî-e ? ti ge dî bi .
44023020	Ob ge ge mî : Jodeǁîgu ge go mîǀgui , ǂgaoǀkhā tsi gu nîsa ǁarits nî Pauluba ǀapemāǃnans ǃoa ǁgôa kaisa , ǃnaeǃkhaina gu ǂōrisase ôaǃnâ ǂgao hâ khami .
44023021	Satsa ǁnâi ǁîga tā ǂgom re , hakadisisa ǃnā hâ khoegu âgu ge ǁîba ǁnoa-e ra ǁguiba , ǀâxareb ǀkha go ǃgaeǀhaosenga , xū-e gu ǂû tsî ā tide ǃkhaisa , ǁîba gu nî ǃgams kōse ; o gu kom nēsi ǂhomisen hâo , tsî sa mā-ams ǀguisa ra ǃâuo .
44023022	Ob ge ǂamkhoeba ǂkhamkhoeba ǁnāxū tsî ge ǃkhâi bi : Nēnats go ǂhaiǂhaiba te ǃkhaisa tā khoe-e mîba , ti .
44023023	Ob ge ǀgam kaidisigu danakhoekha ǂgaihā , tsî ge mî : ǀGamkaidisi khoega ǁāǁā tsî hûdisi ǃgapi-aogu tsî ǀgamkaidisi ǁkhâu-aogu tsîga , î gu Kaesareas ǃoa ǁgôa , ǃnonaǁî iri tsuxub dib ai .
44023024	Î gu ǁkhāti ǃgapixūna ǂhomi , î gu Pauluba ǂnûi-ai , îb sâusase Feliksi ǃāǃkhōmâi-aob ǃoa ūsī bi .
44023025	Tsîb ge ǂkhani-e ge xoa , nēti ra mî-e :
44023026	Klaudiu Lisiata ǀgapiǃgôahesa ǃāǃkhōmâi-aob Feliksi ǃoa ; tawede tsi !
44023027	Nē khoeban ge Jodeǁîna ge ǃkhō , tsîn ra ǃgam bi ǂgao hîa ta ge toroǁaes ǀkha sī , tsî ǁîna go ǃkhōǀhana bi , Romeǁîb a ǃkhaisa ǁnâuǃā tsî .
44023028	Tsî ǀhapixū-i , ǁî-i ǃaroman ra ǀhapiǀhapi bi-e ta go ǂan ǂgao amaga ta ge ǁîn di ǀapemāǃnans ǃnâ go ūǂgā bi .
44023029	O ta ge go hō , ǁîn ǂhanub di ǂnoagu-aidi ǃaromab ra ǀhapimāhesa , xawe ta ge ǁōb tsî ǃgae-ūdana anu hâ ǀhapixū-e hō tama .
44023030	Tsî ǂanǂanhe ta go , Jodeǁîn xab ra nē khoeba ǁnoa-e ǁguibahe ǃkhaisa , o ta ge ǁkhā iri ai sats ǃoa go sî bi , tsî ta ge ǁkhāti ǀanaǃgâ-aoga go mîmā , î gu sa aiǃâ mî ǁîb ǃoagu gu ūhâ xū-e , ti .
44023031	O gu ge toro-aoga mîmāhe gu go khami Pauluba ū , tsî tsuxuba Antipatris ǃoa ge ūsī bi .
44023032	Tsî sao ra tsē gu ge ǃgapi-aoga ǁîb ǀkha ǃgû kai , tsî ǁgoeǃkhais ǃoa ǁkhawa ge ǃhoba .
44023033	Tsî Kaesareas tawa gu ge sī , o gu ge ǂkhanisa ǃākhōmâi-aoba ge māǁnâ , tsî Paulub ona ge mâi-aiǃâ bi .
44023034	Tsî ǃākhōmâi-aob ge ǂkhanisa khomai , ob ge ge dî , mâ ǃhūǃâs dib a ǃkhaisa . Tsî Silisiab dib a ǃkhaisab ge ǁnâuo ,
44023035	ob ge ge mî : ǁNâu tsi ta nî , sa ǀanaǃgâ-aon kara hāo . Tsîb ge ge mîmā , Herodeb di ǂhanuǂhanu-ommi ǃnâb nî sâuhesa .
44024001	Tsî koro tsēde ǁnās khaoǃgâb ge ǀgapipristeri Ananiaba ǂnomdomgu tsî ǂanǂansa ǀanaǃgâ-aob Tertulub tsîgu ǀkha ge ǁgôa . ǁÎgu ge ǃākhōmâi-aob aiǃâ Pauluba ge ǃnuriǃgâ .
44024002	Tsî ǂgaiheb geo , ob ge Tertuluba ǀhapimā bi tsoatsoa , tsî ge mî :
44024003	Kai ǂkhîba da sats ǃnâ ūhâ , tsî sa aiǂhomisa xu gu koa-anusa dīga nē ǁaesa ra hāǂam ǃkhaisa da ge hugaǀgui tsî mâ ǁaeb hoab ai gangans ǀkha ra ǃkhōǃoa , ǀgapiǃgôahesa Felikstse .
44024004	Xawe ǂomxase ta ǃâu kai tsi tidese amaga ta ra ǀkhoma tsi , sigets nî ǃnubuse ǃgâ ǃkhaisa , sa khoexasib ǃoa .
44024005	Sige ge nē khoeba ge hō ǂhīǁōb ase , tsî ǃhūbaib hoab ai Jodeǁîn hoana ra gongonǃnâb ase , tsî Nasareǁîn kāǁhapuǂgoms di aiǃgû-aob ase ,
44024006	ǁkhāti ge tempelab nî ǀuriǀurisa dītsâb xase . ǁÎba ge ge ǁkhāti go ǃkhō , tsî sige ǂhanub ǃoa goro ǀgoraǃgâ bi ǂgao ,
44024007	xawe Lisiab ǂamkhoeb ge hā tsî ǀgaib ǀkha sige ǃomǁaeba xu go ūbē bi
44024008	tsî ǁîb di ǀanaǃgâ-aoga ge mîmā , sats tawa gu nî hāsa , îts aitsama ǁîba ôaǃnâ tsî ǁnâuǃā ǁkhā , sige ǁîba ra ǀanaǃgâ xūn hoana .
44024009	Tsî Jodeǁîn on ge ǃkhō-am tsî nēn ǁnāti ī ǃkhaisa ge mî .
44024010	Ob ge Pauluba , ǃākhōmâi-aob ge ǃhoab nîse nape bi ǃnubai ge mî : ǂAn ta a xui-ao , ǂgui kurigats nē ǁaes ǂama ǂhanuǂhanu-ao ge i ǃkhaisa , o ta ǁnās ǃgâ-ai ǃgâiǂâixase ra ǃereambasen .
44024011	ǂAn ǁkhāts a xui-ao , disiǀgamǀa tsēde i ǃnā tamasa , Jerusalems ǃoa ta ge ǃapasa , ǀgoreǀî ta nîse .
44024012	Tsî gu ge ǁkhāti tempeli ǃnâ khoe-i ǃoa ra ǃhoase hō te tama tsî ǁkhāti ǁaes ǃnâ gongonai-e ra dīse , sinagogegu ǃnâs kas , ǃās ǃnâs kas hoasa .
44024013	Tsî gu ge ǁkhāti a ǃhoadan te ǁoa , nēsin ra ǀhapimā ten xa .
44024014	Xawe ta nēsa sats ai ra ǁguiǁnâ , ǁnā daob kāǁhapuǂgoms tin ra ǂgaiba-ū ta , ǁgûgu di Eloba ǁnāti ra ǃoaba ǃkhaisa , ǂhanub tsî kēbo-aogu tsîn ǃnâ xoamâihe hâna ǂgom tsî .
44024015	Tsî ta ge ǃâubasensa Elob ai ūhâ , ǁîn ǁkhāti ūhâsa , ǁō hâna xu khâi-i nîra hâ ti , ǂhanu-ain tsî ǂhanuoǃnân tsîn di-e .
44024016	Tsî ǁîs ǃnâ ta ra ǁkhāpesen , hugaǀgui ta nî ǁgonǁgonǂgao-o ǂâi-e Elob tsî khoen tsîn aiǃâ .
44024017	O ta ge ǀnî kurigu khaoǃgâ ge hā , ti ǁaesa ta nî aude dībase , tsî ǁguibadi tsîna .
44024018	ǁÎna ta ra dī hîa gu ge tempeli ǃnâ ǃanuǃanuhe hâ khoese ge hō te , ǁaes ǀkha tama i tsî gongonai-e dī tamase .
44024019	ǁÎgu Jodeǁîgu Asiab digu ga nēpa sa aiǃâ hā hâ , î gu ga ǀhapiǀhapi te , xū-e gu ga tita ǃoagu ūhâo .
44024020	A gu ǁnâi aitsama mî , īse gu tsū xū-e tita ǃnâ go hō ǃkhaisa , ǀapeǀhaos aiǃâ ta go mâ io .
44024021	Nē mîs ǀguis ǃaromas , ǁîgu ǃnâ ta mâ hîa ta go ǂgaisa : ǁŌ hân di khâis ǃaroma ta nētsē sago xa ra ǀanaǃgâhe ti .
44024022	Tsî Feliksi ge nēna ǁnâuo , ob ge ǁîgu di ǃkhaisa ge mâiǂui , ǂōrisaseb ge nē ǁkhāǁkhāsa ǂan i xui-ao , tsîb ge ge mî : Lisiab ǂamkhoeb ga ǁgôaxao , o ta nî sago di ǃkhaisa ǁnâuǃā .
44024023	Tsîb ge kaidisigu danakhoeba ge mîmā , Paulub nî sâuhesa , xawe îb supusupuhe î-i tā ǁîb din di ǀgui-e ǂkhāhe , ǁîba ǃoabasa tsî ǁîb tawa sīsa .
44024024	Tsî ǀnî tsēdi khaoǃgâb ge Feliksa ǁîb taras Drusilas Jodeǁîs ǀkha hā tsî Pauluba haisi tsî Xristub Jesub ǃnâ ǂgoms din xa ge ǁnâu bi .
44024025	Tsî Paulub ge ǂhanu-aisib tsî ǀgausib tsî ǃgoaxa ǀgoraǃgâs din xa ǃhoao , ob ge Feliksa ǃhuri tsî ge ǃeream : Nē ǃnās ai ǃgû re ; tsî ǃgâiǃgâ ǁaeba ta ga hō-o , o ta nî ǂgaihā kai tsi .
44024026	Tsîb ge ǁkhā ǁaeb ai ge ǃâu Paulub xab nî marina māhe ǃkhaisa xore bib nîga , ob ge ǁî ǃkhais ǃaroma ǁkhāti ǃnuriǃnāde ǁîba haisi , tsî ge ǁgamū bi .
44024027	Tsî ǀgam kurikha ge ǃgôa-īo , ob ge Feliksa Porsiub Festuba ǁîb di amǃnâs ai ge hō . Tsî Feliksi ge Jodeǁîna khoexasi-e ǁgau ǂgao amagab ge ǃkhōsab ase ge ǃgoro kai bi .
44025001	Tsî Festub ge ǁîb gaosîsenna ǃkhōǃoao , ob ge ǃnona tsēdi khaoǃgâ Kaesareasa xu Jerusalems ǁga ge ǃapa .
44025002	ǃNubai gu ge ǀgapipristergu tsî Jodeǁîn di ǂgurosaga Pauluba ǀanaǃgâ tsî Festuba ge ǀkhoma ,
44025003	khoexasi-e Paulub ǃoagu ra ǂganbasenǃâ , îb ǁîba Jerusalems ǃoa hā kai ti , daob ai gu nî ǁnoa-e ǁguiba bi tsî ǃgam bi , ti ǂâibasen tsî .
44025004	Ob ge Festuba ge ǃeream , Paulub nî Kaesareas tawa sâuhe , tsîb nî ǁî-aitsama ǃhaese ǁnāǀî ǃgûsa .
44025005	Sago ǃnâ ǁnâi ga sī ǁkhāga , a gu ǁgôaǀhao tib ge ge mî , î gu ǀanaǃgâ bi , xū-i ga nē khoeb ǃnâ hâo .
44025006	Tsî disi tsēdi ǀguideb ge ǁîn ǀkha hâ io , ob ge Kaesareas ǃoa ge ǁgôa , tsî sao ra tsēs aib ge ǂhanuǂhanuǃnaos ai ǂnôa io , ob ge Paulub nî ǀkhī-ūhesa ge mîmā .
44025007	Tsî hāb geo , o gu ge Jerusalemsa xu go hā Jodeǁîga mâǂnamipe bi , tsî ǂgui tsî ǃgom ǀhapiǀhapi-aina Paulub ǃoagu ge ūhā , ǁgauǃā ǁoa gu ge ina .
44025008	ǃEreambasen raǃâb ge mî xui-ao : Tita ge ǁore tama hâ Jodeǁî ǂhanub ǃoagus kas , tempeli ǃoagus kas , Kaesari ǃoagus kas hoasa .
44025009	Ob ge Festuba Jodeǁîna khoexasi-e ǁgau ǂgao tsî Pauluba ǃeream tsî ge mî : Jerusalems ǃoa ǃapa ǂgaots ra , ǁnāpats nî tita aiǃâ nēn ǃaroma ǀgoraǃgâhega ?
44025010	Ob ge Pauluba ge mî : Tita ge Kaesari di ǂhanuǂhanuǃnaos ai mâta , ǁnāpa ta nî ǂhanuǂhanuhe ; Jodeǁîna ta tsū-e dī tama hâ , sats ǁkhāti îsase ǂan khami .
44025011	ǂHanuo xū-i tsî ǁōba anu hâ xū-e ta ga dī hâo , o ta ǁō ta nîsa ǂkhā tama ; xawe nēgu ra ǀhapiǀhapi ten di ǀgui-i xare-i ga ti ī tama io , o i kom khoe-i xare-e khoexasiba xu tita ǁîna a māǁnâ ǁoao . Kaesari ai ta ra ǂgaimāsen .
44025012	ǃNubaib ge Festuba ǀapemāǃnans ǀkha ǁgamǀhao , tsî ge ǃeream : Kaesarats go ǂgaimāsen , ots ge Kaesari ǃoa nî ǃgû .
44025013	Tsî ǀnî tsēdi ge ǃgû-īo , o ra ge gao-aob Agripab tsî Bernises tsîra Kaesareas tawa ge hā , Festuba ra nî tawedese .
44025014	Tsî ǀnî tsēde ra ge ǁnāpa hâ io , ob ge Festuba gao-aoba Paulub dina ǁgui-aiǃâ , tsî ge mî : ǂAnǂansa khoeb ge ǃkhōsab ase Feliksi xa ge ǃgorohe .
44025015	ǁÎb ǃaroma gu ge ǀgapipristergu tsî Jodeǁîn di ǂnomdomga ge ǂhai , Jerusalems tawa ta hâ hîa , ǁîb ǃoagu ǀgoraǃgâ-e ra ǂgaoǀkhāǃâ .
44025016	O ta ge ǁîga ge ǃeream , Romeǁîn di ǀgau tamab a ǃkhaisa khoe-i nî khoexasiba xu ǃgamhes ǃoa māǁnâhesa , ǀanaǃgâhe ra-i ǀanaǃgâ-aona ǁî-i ǃoa-ai ūhâ tama hîa , tsî ǀanaǃgâs ǃaroma i nî ǃereambasen ǃkhaisa i hō tama hâ hîa .
44025017	Tsî ǀhûpe gu ge nēxopa hāo , o ta ge ǃkhaisa mâiǂui tamase sao ra tsē ǂhanuǂhanuǃnaos ai ǂnû , tsî khoeb nî ūhāhesa ge mîmā .
44025018	Tsî gu ge ǀanaǃgâ-aoga , khâi gu geo , ǁîb ǃoagu ǀhapiǀhapixū-i xare-e ūhā tama ge i , tita gere ǂâi xūn xa .
44025019	Xawe gu ge ǀnî ǂnoagu-aidi , ǁîn eloǃoabas didi xa ǁîb ǃoagu ge ūhâ i , tsî ǂanǂansa ǁō hâ Jesub xa , ǁîb xab ra Pauluba ûib hâ ti mîba .
44025020	Tsî nē ǂnoagu-ais ǂama ta ge areo , o ta ge ge mî , iseb Jerusalems ǃoa ǃgû , tsî ǁnāpa nē xūn ǃaroma ǀgoraǃgâhe ǂgao hâsa .
44025021	Xawe Paulub ge ǂgaimāseno , Kaesari di ǁnâuǃgâsab nî sâubahe ǃkhaisa , o ta ge sâuheb nîsa ge mîmā , Kaesari ǃoa ta nî sî bis kōse .
44025022	Ob ge Agripaba Festub ǃoa ge mî : Tita ge ǁkhāti nē khoeba aitsama ra ǁnâu ǂgao . Ob ge : ǁArits ge nî ǁnâu bi , ti ge mî .
44025023	Sao ra tsē ǁnâi Agripab tsî Bernises tsîra ge kai ǂkhaib ǀkha hā tsî ǁnâuǃgâ-ommi ǃnâ ǂgâo , toroǂamkhoegu tsî ǃās di ǂgurosagu tsîgu ǀkha ǃnubaib ge Pauluba Festub di mîmās ai ge ūhāhe .
44025024	Ob ge Festuba ge mî : Gao-ao Agripatse , tsî sida ǀkha ǀhû hâ aogo hoago , kō nēb , ǁîb ǃaromab ge Jodeǁîn di ǂguib hoaba ǂgaoǀkhā teba , Jerusalems tawas kas , nēpas kas hoasa , aiǃâb ǃoab nî ûisa anu tama , ti ǂgai tsî .
44025025	Xawe ta ge tita ǁōba anu hâ xū-eb dī tama ǃkhaisa ta ge hō , tsî ǁî-aitsamab ge Kaesara ǂgaimāsen ǃkhais ǃaroma ge ǂâibasen , sî bi ta nî , ti .
44025026	O ta ge ǁaposa xū-i , ǁîb xa ta nî ǃkhūkhoeba xoaba-e ta ūhâ tama amaga ǁîba sago aiǃâ go ūhā kai , ǀō-aisase , sats gao-ao Agripats aiǃâ , î ta ôaǃnâheb kas khaoǃgâ xoa ta nî xū-e ūhâ ti .
44025027	ǂÂioxūse i kom ra ība teo , ǃkhōsabe-e sî tsîts ga ǁî-i ǃoagu hâ ǀhapiǀhapixū-e ǂanǂan ǁkhā tama io .
44026001	Ob ge Agripaba Paulub ǃoa ge mî : ǃHoabasensats mā-amhe hâ . ǃNubaib ge Pauluba ǃomma ra ǀhōǂuise nēti ge ǃereambasen :
44026002	ǃGâiǃgâse ta ra ǃgôasen , gao-ao Agripatse , Jodeǁîn ra ǀhapiǀhapi ten hoan xa ta nētsē sa aiǃâ nî ǃereambasen ǃkhaisa .
44026003	ǃGōsase Jodeǁîn di ǂūgu tsî ǂnoagu-aidi hoan di ǂanaots a amaga . ǁNā-amaga ta ra ǀkhoma tsi , ǃnūǃnâxasets nî ǁnâuǃgâ tesa .
44026004	Ti ûib ǁnâi , ti ǂkhamsisa xu ta ge ti ǁaes Jerusalems ǃnâ tsoatsoasa xu gere ûib xan ge Jodeǁîn hoana a ǂan ,
44026005	hugasa xu ǂan te hân , ǃkhō-am ǂgaon karao , mati ta ge hoan xa ǁkhōǁkhōsase sekteb sada eloǃoabas dib ǃoa Fariseb ase gere ûi ǃkhaisa .
44026006	O ta nēsi mâ tsî ra ǀanaǃgâhe , ǁnā ǃâubasens , Eloba xu ge ǁgûga ība mîmâis dis ǃaroma .
44026007	ǁÎs ǃoa di ge disiǀgamǀa ǃhaodi sada din dide nî sī , tin ra ǃâubasen Eloba tsuxuba tsî tsēa ra ǃoabahâhâǃâ . Nē ǃâubasens ǃaroma ta Jodeǁîn xa ra ǀanaǃgâhe , gao-ao Agripatse .
44026008	Okha , tare xū-i ǃaroma du sado ra mî , ǂgomǁoasa i a ǃkhaisa , Elob ra ǁō hâna ǂkhaiǂkhai ǃkhaisa ?
44026009	Tita on ge tita ǃnâ gere ǂâi , Jesub Nasareǁîb di ǀons ǃoagu ta ǂgui xūna nî dī ǃkhaisa .
44026010	Jerusalems ǃnâ ta gere ǁkhāti dī khami , ǂgui ǃanuna ta ge ǃkhō-oms ǃnâ ǂganam ǃnubai , ǁîs ǃoa ǀgapipristerga xu ǀgaiba ra hōse , tsî ǃgamhen geo , o ta ge ge ǃkhō-am .
44026011	Tsî ta ge sinagogegu hoagu ǃnâ ǃnuriǃnāde ǁîna tsûtsû , tsî ǁîna gere ǃkhāǃkhāǁgari . Tsî ǃnāǂamsase ta ge ǁîn ǃoagu khâikhâisen , o ta ge ǃauga ǂnôa ǃādi kōse ǁîna gere ǃgôaǃgon .
44026012	O ta ge ǁkhāti nē dīb ǃnâ Damaskus ǃoa ge ǃgû , ǀgapipristergu tawa ǁkhāsib tsî mā-ams tsîra hō hâǃâ .
44026013	ǃNubai ta ge tsēǃgâǁaeb ai daob ai ǃnâ-e ǀhomma xu ge mû , gao-aotse , sores di ǂkhaib ǃgâ-ai ǂkhaisa-e , tita tsî tita ǀkha daob ai hâga ra ǃnâǃnâǂnamipe-e .
44026014	Tsî hoage ge ǃhūb ai ǁnāǁgoe ǃnubai ta ge dom-e ge ǁnâu , Hebreǁî gowab ǃnâ tita ǃoa Saultse , Saultse , tarexats ra ǃgôaǃgon te ? ti ra mî-e . ǃGomba tsî nîra ǃkhari-ūdas ǃoagu ǂnāsa .
44026015	O ta ge tita ge mî : Taritsa kha , ǃKhūtse ? Ob ge : Tita ge Jesuta , sats ra ǃgôaǃgon ta , ti ge mî .
44026016	Xawe khâi î sa ǂaira ai mâ ! Nēs ǃoa ta go ǂhai tsi xuige , mûts gen tsî ganupe ta nîra ǂhaiǂhaiba tsin di ǃoaba tsî ǀhûǀguitimî-aose ta nî mâi tsise .
44026017	Tsî ta ge nē ǁaes tsî ǀūben tsîna xu nîra ore tsi , ǁîn ǃoa ta nēsi ra sî tsina ,
44026018	mûdi ânats nî khobaga , în ǃhobasen ǃkhaenaba xu ǃnâb ǃoa , tsî Satanni di ǀgaiba xu Elob ǃoa , în ǁoren ǀûbasa hō , tsî ǀumisa tita ǃnâ ǂgomsa xu ǃanuǃanuhe hân ǃnâ .
44026019	ǁNā-amaga , gao-ao Agripatse , ta ge nē ǀhommi aisa ǁnâuǀnamoǃnâ tama ge i .
44026020	Tsî ta ge aibe Damaskus din tsî Jerusalems din tsî Judeaǃhūb hoaragab din tsî ǀūben tsîna gere ǂhôa , ǃhausen tsîn nî Elob ǃoa ǃhobasen ti , ǃhobasensa anu hâ sîsenga ra dīse .
44026021	ǁÎ ǃkhais ǃaroma gu ge Jodeǁîga tempeli ǃnâ ǃkhō te tsî gere ǃgam te ǂgao .
44026022	Xawe Elob xa huihe hâǃâ ta nētsēs kōse mâ tsî ra ǀhûǀguitimîba ǂkharin tsî kain tsîn hoana , tsî ta ge ǀnî xū-e mî tama kēbo-aogu tsî Moseb tsîgu ge īn nîra ti mîn ǀguina :
44026023	Xristub nîra tsâ ti , tsîb nîra ǂguro ǁō hâna xu khâi ti , tsîb nîra ǃnâba aoǁnâba nē ǁaes tsî ǀūben tsîna .
44026024	Tsî nēnab ge ǃereambasen ǃnubaib ge Festuba ǃgari dommi ǀkha ge mî : ǃKhauts hâ Paulutse , kai ǂans âts ge ra ǃkhau kai tsi .
44026025	Ob ge Pauluba ge mî : ǃKhau tama ta hâ , ǀgapiǃgôasa Festutse , tsî ta ge ama tsî ǁnâuǃāxa mîde ra ǃhoa .
44026026	Gao-aob kom nēn xa a ǂano , o ta kom ǂhauǂgarose ǁîb ǃoa ra ǃhoao , nē xūn di ǀgui-i xare-i kom ǂganǃgâsaba bi tama hâo , tita ra ǂgom ǁîn ǁhôa-i ǃnâ ī tama hâ xui-ao .
44026027	ǂGomts ra , gao-ao Agripatse , kēbo-aoga ? ǂAn ta ge a , ǂgomts ra ǃkhaisa .
44026028	Ob ge Agripaba Paulub ǃoa ge mî : ǁAupets ra mîdan te , Xristeǁî kai ta nî ǃkhaisa .
44026029	Ob ge Pauluba ge mî : Ab Eloba dī , în sats ǀguitsa tama i tsî nētsē ra ǁnâu ten hoana ǁaupe tama i tsî xawe hoaragase ǁnāti ī kaihe , tita ǁkhā ta ī khami , nē ǃgae-ūdan ǀguin ose .
44026030	Tsî nēnab ge mîo , on ge gao-aob tsî ǃāǃkhōmâi-aob tsî Bernises tsî ǁîn ǀkha go ǂnôa ina khâi ,
44026031	tsî ǀgui ǀkhāb ai ge ǂgō , tsî ǁgamǁare tsî ge mî : Nē khoeb ge ǁōb di ǃgae-ūdana anu hâ xū-e dī tama hâ .
44026032	Ob ge Agripaba Festub ǃoa ge mî : Xūheb ge ga hâ nē khoeba , Kaesarab ga ǂgaimāsen tama hâ io .
44027001	Tsî ǂâibasenhe i ge hâ io , Italiab ǃoa ge nî ǃgâusa , o gu ge Paulub tsî ǀnî ǃkhōsaga kaidisigu danakhoeb , Juliub ti ǀon hâb , Kaesari toroǂnubis diba ge māǁnâ .
44027002	O ge ge Adramitiumǁî doe-om-i Asiab ǃnâ hâ ǃkhaide-ū nî ī-i ǃnâ ǂgâ tsî ge ǂnauǁnâ , tsî Aristarxub , Masedoniaǁîb , Tesalonikas dib ge sige ǀkha ge hâ i .
44027003	Tsî ge ge sao ra tsē Sidons tawa ge sī . Tsî Juliub ge Pauluba khoexaǃnâse sîsenū , tsî ge mā-am bi , khoen tawa sī tsîb nî sîsenbahe ǃkhaisa .
44027004	Tsî ǁnāpa xu ǂhāǁnâ tsî ge ge Siprusa-ū ge ī , ǂoagu ge sige ǃoagu hâ i xui-ao .
44027005	Tsî Silisiab tsî Pamfiliab tawa hâ huriba ǃgâu tsî ge ge Miras , Liseab ǃās tawa ge sī .
44027006	Tsî ǁnāpab ge kaidisigu danakhoeba Aleksandriaǁî doe-om-i Italiab ǃoa nî ǃgû-e hō tsî ǁî-i ǃnâ ge ǃnao ge .
44027007	Tsî ǂgui tsēde ge ge ǂause ī , tsî Knidus ǃoa ǃgâus kōse ǃgomse ge sī , tsî ǂoab ge mā-am tama i xui-ao ge ge Kretasa-ū ge ī , Salmones ǃoa-ai .
44027008	Tsî ǁîsa ǀase ǃnara hâǃâ ge ge ǂanǂansa ǃkhais , ǃGâi Doe-ommâ-ais , ti ra ǂgaihes , ǃās Laseas ǁîs ǀgūse hâs tawa ge sī .
44027009	Tsî ǂomxa ǁaeb ge ǃgû-īo , tsî ǃgûs ge ǀnai tsūǃgâse io , ǂûtama hâs ǁaeb go ǁkhāti ǀnai ǃgû-ī xui-ao , ob ge Pauluba ǁîga ǁnama
44027010	tsî ǁîgu ǃoa ge mî : Aogo , mû ta ra doe-ommi ǃgûs nî ǂhanis tsî kai ǂkhôas tsîra ǀkha īsa , ǃnaos tsî doe-ommi tsîra ǀguira xa tama i tsî ǁkhāti sage ûib tsîn xa .
44027011	Xaweb ge danakhoeba ǂgaeǂgui-aob tsî doe-ommi di ǀhonkhoeb tsîkha Paulub xa ge mîhes ǃgâ-ai ge ǂgom .
44027012	Tsî doe-ommâ-ais ge ǁîs ǃnâ nî saoba hâtoahesa ǃgâibase ǁgoe tama hâ i xui-ao gu ge ǂguiga ge ǀapemā , ǁnāpa xu gu nî ǁkhawa ǃgû ti , ise gu ǀnîsi Feniks tawa sī tsî ǁnāpa saoba nî hâtoase , Kretas doe-ommâ-ais tawa , ǃkhawagasa xu huriǂoasǀî tsî ǀapasa xu huriǂoasǀî ǁgoesa .
44027013	Tsî ǃkhawagas ǂoab ge ǂause ǃgomtsoatsoao , o gu ge ǂâibasens âga gu go hō ti ǂâi tsî ǂnauǁnâ tsî Kretas ǀgūseba-ū ge ī .
44027014	Xawe ǂomxa tamase ǁnās khaoǃgâ i ge sare-i , Euroklidonni ti ra ǂgaihe-e ǁîb ǃoa-ai ge khâi .
44027015	Tsî doe-ommi ge ǁîb xa ǃkhōhe tsî ǂoab ǃoagu ī ǁoa io , o ge ge ǁîba ǀû tsî ge ǃgû kai .
44027016	Tsî ge ge ǂanǂansa ǃnāǃnuiros Kaudas ti ǀon hâsa ge ǃnara ǃnubai ge ge ǂgaurosa ǃgomse ge ǃomǂgā .
44027017	Tsî ǁîsa gu ge ūkhâio , o gu ge hui-ain hoana ge ūǀkhī , doe-omma ǃgae-ai tsî ; Sirtis ti ra ǂgaihe ǂnâsa ǃkhais ai gu nî ǁnā , ti gu ge ǃao amaga gu ge saila xamikhâi , tsî ǁnāti ge garu i .
44027018	Tsî kai ǁgaoǂoab xa ge ge doeǁgamaheo , o gu ge sao ra tsē ǃnaohe hâ xūn xa ge aoǂuiǃā .
44027019	Tsî ǃnonaǁî tsē gu ge ǁîga ǃomgu ǂûgu ǀkha doe-ommi sîsenūdana ge aoǂui .
44027020	Tsî sores tsî ǀgamiron tsîn ge ǂgui tsēde ǂhai tama io , tsî ǀgaisa ǂoas ge sige ai ǁgao-o , os ge ega sige sâuhes di ǃâubasens hoasa ge kā .
44027021	Tsî ǂomxase gu ge ǂû tamase hâo , ob ge Pauluba ǁîgu ǁaegu khâi tsî ge mî : ǁNâuǀnamhe ta ga hâ io , aogo , tsî ge ga Kretasa xu ǂnauǁnâ tama hâ io , os ga nē ǂhanis tsî ǂkhôas tsîra ǁkhaehe hâ i .
44027022	Tsî nēsi ta ra ǁnama go , ǃgâiǂâixa go nî ti , ǀguib xaweb âgo ûiba ǂoaǃnâ tide xuige , doe-ommi ǀguib kom nîra hîkākāheo .
44027023	Nē ī go tsuxub ǁkhāb ǃnâb ge Elob di ǀhomǃgāb , ǁîb di ta ab tsî ǃoaba ta raba tita tawa mâ ,
44027024	tsî go mî : Tā ǃao , Paulutse , Kaesari aiǃâts ge nîra mâihe ; Elob ge sats ǀkha ǃgû garun hoana go ǀkhae tsi .
44027025	ǁNā-amaga ǃgâiǂâixa re , aogo , Eloba ta kom ra ǂgomo , mîbahe ta gos ǁkhās xase i nîra ī ǃkhaisa .
44027026	Xawe ge kom sage ǂanǂansa ǃnāǃnuiros tawa nîra aoǂuiheo .
44027027	Tsî disihakaǀaǁî tsuxub ge hāo , Adriaǁî hurib ǃnâ ge ra doeǁgamahe hîa gu ge hurikhoega tsuxuǃgâ nî ī ǁaeb ai ǃhū-e ge ra ǀgū ti ge ǂâi .
44027028	O gu ge ǀnō-ūǀurisa aoǂui tsî ge hō ǃnonadisiǃnaniǀa metergu kōse i a ǃgam ǃkhaisa , tsî ǁnāpa xu aiǃâro gu ge ǁkhawa aoǂui tsî ǀgamdisihûǀa meterga ge hō .
44027029	Tsî ǀnîsi gu nî ǀuixa ǃkhaidi tawa ǃnom ti gu ge ǃao amaga gu ge doe-ommi di khaosa xu haka ankerga ge aoǂui , ǁgoa i kasa ǁkhore tsî .
44027030	Tsî doe-ommi sîsenaogu ge doe-omma gu nî ǁhâxūsa ôa-am , tsî ǂgausa hurib ai ǁgôa kaio , ankerga gu nî aidoe-omma xu aoǂui ǂgao khami ra dīsense ,
44027031	ob ge Pauluba danakhoeb tsî toro-aogu tsîgu ǃoa ge mî : Nēgu ga doe-ommi ǃnâ hâ tama io , o go sago ona a sâuhe ǁoa .
44027032	O gu ge toro-aoga ǂgaus di tsuriga ǃkhaiǃgao , tsî ge ǁnā kai si .
44027033	Tsî ǁgoa i nî ǁaeb aib ge Pauluba ǁîgu hoaga ge ǁnama , ǂûna gu nî ǂûsa , tsîb ge ge mî : Disihakaǀaǁî tsēs ge nē tsēsa , ǃâu rase go ǂû tamase ge hâ isa , xū-i xare-e ū tama hâǃâ .
44027034	ǁNā-amaga ta ra ǁnama go , ǂûna go nî ǂûsa , ǁîs kom sago di sâuhes ǃoa nî huio , ǀguib âgo xaweb di ǀgui danaǀû-i xare-i kom ǁnā tideo .
44027035	Tsî nēna mî tsîb ge pereba ū , hoagu aiǃâ Eloba gangan , tsî khôa bi tsî ge ǂûtsoatsoa .
44027036	O gu ge hoatsama ǃgâiǂâixa tsî ǁkhāti ǂû-e ge ǂû .
44027037	Tsî ge ge hoage doe-ommi ǃnâ ǀgamkaidisi tsî hûdisiǃnaniǀa ǀomse ge hâ i .
44027038	Tsî ǂûǁâ gu geo , o gu ge doe-omma ge supusupu , ǃhoroba hurib ǃnâ aoǂgā tsî .
44027039	Tsî ǁgoas ge ǁgoao , o gu ge ǃhūba mûǂan tama ge i , tsî ǃgâi amǃgâ-e ūhâ ǃkhai-e gu ge mû , o gu ge īǁkhā i kao , doe-omma ǁnāǀî gere ūsī ǂgao .
44027040	Tsî ankerga gu ge ǃgaoǁnâo , tsî hurib ǃnâ ǁnā kaio , o gu ge ǁkhāti ǃnariǃhâuga ge xore , tsî aisaila ǂoab ǃoa dīǃā tsî amǃgâb ǃoa ge ǃgû .
44027041	Tsî ǃnamkha hoakha ai huriba ūhâ ǃkhai-i tawa gu ge sī , o gu ge doe-omma ǁî-i tawa ge mâ kai , ob ge aisǀkhāb doe-ommi diba gon ǁoasase ge ǁapomâ , tsîb ge khaosǀkhāb doe-ommi diba ǃgabigu di ǀgaib xa ge khôaǂkhūhe .
44027042	O gu ge toro-aoga ge ǀapeǀape ǃkhōsana gu nî ǃgamsa , î-i tā ǀgui-i xare-e tsâǂoa tsî ûi .
44027043	Xaweb ge danakhoeba Pauluba sâu ǂgao ge hâ i , ob ge ǁîgu di ǂâibasensa ǃkhâi tsî ge mîmā , î gu tsâ ǁkhāga aibe uriǁgôa , î gu ǃhūb tawa sī .
44027044	Î gu nauga ǃnaogu ai , tsî nauga doe-ommi di ǃâdi ai sī ti . O i ge ǁnāti ge ī , hoagu ge sâusase ǃhūb tawa sī ǃkhaisa .
44028001	Tsî sâuhe ge geo , o ge ge ǁnâu , ǁnā ǃnāǃnuis Melite ti ra ǂgaihe ǃkhaisa .
44028002	Tsîn ge ǁnāpa hâ khoena sige ǂkhari tama khoexasiba ge ǁgau , ǀae-e khau tsîn ge sige hoage ge ǃkhōǃoa , ǁnā ǀapib tsî ǃkhaib tsîn ǃaroma .
44028003	Tsî Paulub ra ǀaena ǀhaoǀhao tsî ǀaes ai ǁgui hîa i ge ǃgāxa ǀao-e ǀgamma xu ǀkhī , tsî ǁîb ǃommi ai ge nâmâ .
44028004	Tsî khoen ge ǀaob ǁîb di ǃommi ai ǂgāmâisen hâ ǃkhaisa mûo , on ge ge mîǀîgu : ǃGamaob kom nē khoeb , ǀkhaob ûi kai tamabao , huriba xub go ûi xawe .
44028005	Xaweb ge ǁîba ǀaoba ǀaes ǃnâ ge ǃhaebeǁnâ , tsî tsū xū-e tsâ tama ge i .
44028006	On ge ǁîna ge ǃâu , xâib nîsa , ǁō hâseb nî ǀnîsi ǁnāsa . Xawe ǂomxarosen ge ǃâu tsî mûo , tsūǃō-i xare-i ǁîb ǂama hā tamasa , on ge ǀkhara , tsî : Elo-i komo , ti ge mî .
44028007	Tsî ǁnā ǃkhais ǀgūseb ge ǃnāǃnuis di ǂgurosab , Publiub ti ǀon hâba ǃauga ǁgoe ǃhanaga ge ūhâ i ; ǁîb ge sige ǃkhōǃoa , tsî sige ǃnona tsēde khoexaǃnâse hâǃkhai-e ge mā .
44028008	Publiub îb ge ǁkhais tsî ǃnātsûb xa ǀaesen hâse ge ǁgoe i . ǁÎb tawab ge Pauluba ǂgâ , tsî ǀgore tsî ǃomma ǁgui-ai , tsî ge ǂgauǂgau bi .
44028009	Tsî ǁîs ge īo , on ge ǁkhāti naun ǃnāǃnuis ai ǀaesenga ūhâna hā tsî ge ǂgauǂgaukaisen .
44028010	Tsîn ge sige kai ǃgôasib ǀkha ge ǃgôa , tsî ǂoa ge ge ǃnubain ge daob ai ge ǂhâ hâna ge māge .
44028011	Tsî ǃnona ǁkhâgu khaoǃgâ ge ge Aleksandriaǁî doe-om-i , ǃnāǃnuis ai saoba hâtoa hâ-i , tsî ǀgēkha di saosa ūhâ-i ǃnâ ge ǂnauǁnâ .
44028012	Tsî Sirakusas tawa ge ge sīo , o ge ge ǃnona tsēde ǁnāpa ge hâ .
44028013	ǁNāpa xu ge ge naru , tsî Regiums tawa ge sī ; tsî ǀgui tsēs khaoǃgâ , ǃkhawagas ǂoab ge ǃgomkhâio , o ge ge ǀgamǁî tsēs ai Puteolis tawa ge sī .
44028014	ǁNāpa ge ge ǃgâsana hō , tsî ǁîn xa ge ǂganhe , hû tsēde ge nî ǁîn ǀkha hâsa . Tsî ǁnāti ge ge Romes tawa ge sī .
44028015	ǁNāpa xu gu ge ǃgâsaga , sige din xa gu ge ǁnâuo , sige ge ǃgûǃoa Apiub-ǁamaxūǃkhais tsî ǃNona Hâǃkhaigu kōse ; tsî Paulub ge ǁîga mûo , ob ge Eloba gangan tsî ge ǃgâiǂâixa .
44028016	Tsî Romes tawa ge ge sio , ob ge danakhoeba ǃkhōsaga ǂamkhoeba ge māǁnâ . Tsîb ge Pauluba torokhoeb ǁîba nî sâub ǀkha ǀguri hâ oms ǃnâ ǁansa ge mā-amhe .
44028017	Tsî i ge ǃnona tsēdi khaoǃgâ ge ī , ob ge Pauluba Jodeǁîn di ǂgurosaga ge ǂgaiǀhû . Tsî ǀhû gu geo , ob ge ǁîgu ǃoa ge mî : Aogo , ǃgâsago , tita ge ǁaes ǃoagu tsî abogu ǂūgu ǃoagu hâ xū-e dī tama hâ , xawe ta ge Jerusalemsa xu ǃgaehe hâse Romeǁîn di ǃomǁae ge māǁnâhe .
44028018	Tsî ǁîgu ge ôaǃnâ teo , o gu ge ǁnāxū te ǂgao ge hâ i , ǁōba anu hâ ǀhapi-i tita ǃnâ hâ tama ge hâ i xui-ao .
44028019	Xawe Jodeǁîn ge ǃhoaǃoao , o ta ge Kaesara ǂgaimāsensa ge ǁgarihe , xawe ti ǁaes xa ta ga ǀanaǃgâxū-e ūhâ khami tama .
44028020	O ta ge ǁî ǃkhais ǃaroma sago go ǂgaihā , mû tsî ta nî ǃhoa-ū gose : Israeli ǃâubasens ǃaroma ta nē ǁkhammi ǀkha ǃgaehe hâ xui-ao .
44028021	O gu ge ǁîb ǃoa ge mî : Sige ge Judeaba xu sats xa ǂkhani-e hō tama hâ , tsî i ge ǁkhāti ǃgâsan di ǀgui-i xare-e nēxopa hā , tsî sats xa xū-e ǂhôa tama hâ .
44028022	O ge ge satsa xu ra ǁnâu ǂgao , matits ra ǂâi ǃkhaisa . Nē ǀasa ǂgoms xa i ge ǂansa xui-ao , mâ ǃkhai-i hoa-i tawab ra ǃhoaǃoahe ǃkhaisa .
44028023	Tsî tsē-en ge mâiba bio , on ge ǂguina ǁîb tawa ǁîb hâǃkhais ǃnâ ge hā , ǁînab ge Elob gaosiba ǁguiǃā , tsî gere ǀhûǀguitimîba , tsî ǁîna Jesub din xa gere mîdanba , Moseb tsî kēbo-aogu tsîga xu , ǃnauǁgoagasa xu ǃuis kōse .
44028024	On ge ǀnîna ǁîb goro mîna ge ǂgom , xawen ge nauna ǂgom tama ge i .
44028025	Tsî ǀguiǂâi taman ge io , on ge ge bē , Paulub ge nē mîs ǀguisa mîo : ǃGâiseb ge ǃAnu Gagaba kēbo-aob Jesajaba xu sadu îna ǃoa ǃhoa
44028026	tsî ge mî : Nē ǁaes ǃoa ǃgû , î mî : ǂGaes ǀkha du nî ǁnâu , xawe du ǁnâuǃā tide , tsî mûs ǀkha du nî mû , xawe du mûǂan tide .
44028027	ǂGaob nē ǁaes dib ge a ǁau , tsî ǂgaedi ǀkhan ra tsūse ǁnâu , tsî mûdi ânan ra ǂganam , mûdi ǀkhan tātsē mû tidega , tsî ǂgaedi ǀkhan tātsē ǁnâu tidega , tsî ǂgaob ǀkhan tātsē ǁnâuǃā tidega , tsî tātsēn ǃhobasen tsî ta ǁîna ǂgauǂgau tidega .
44028028	Î du ǁnâi ǂan , Elob di ǃgâiǃōsib ge ǀūbena ge sîbahe ǃkhaisa , tsîn ge ǁîna nîra ǁnâu .
44028029	Tsî nēnab ge mîo , on ge Jodeǁîna ge ǃgûbē , ǂgui xūn xa ǁîn ǃnâ ra ǂnoaguse .
44028030	Tsîb ge Pauluba ǀgam kurikha ǁîb di ǁanǃkhais ǂûs ǃnâ ge hâtoa , tsîb ge ǁîb tawa ra hān hoana gere ǃkhōǃoa .
44028031	Tsî Elob di gaosiba aoǁnâ , tsî ǁkhoaǂgaosib hoab ǀkha ǃKhūb Jesub Xristub xa gere ǁkhāǁkhā , ǂhanihe tamase .
45001001	Pauluta , Jesub Xristub ǃgāta , ǂgaihesa apostelta , Elob di ǃgâiǂhôasa ǁhûiǂuibahe hâ ta ,
45001002	ǁîb di kēbo-aoga xub ge aiga mîmâisa ǃanu xoadi ǃnâ ,
45001003	ǁîb di Ôab xa , ǁgans ǃoa Davib di suriba xu ǃnae hâb ,
45001004	tsî ǀgaisase Elob Ôab ase ǁgauǂuisen hâba ǃanuǃanusis di Gagaba ǃoa , ǁō hâna xub ge khâio , Jesub Xristub sada ǃKhūb ;
45001005	ǁîba xu ge ge sige ǀkhommi tsî apostelsis tsîra hōba , ǁnâuǀnamxasib ǂgoms diba ge hoa ǀūben ǃnâ nî ǀkhī kaise ǁîb di ǀons ǂama ;
45001006	ǁîn ǃnâ du ge ǁkhāti sadu Jesub Xristub di ǂgaihesado ;
45001007	Romes ǃnâ hâdu hoado , Elob di ǀnamǀnamsa tsî ǂgaihesa ǃanudo : ǀKhomma ab hâǀkhā du , tsî ǂkhîba , Elob sada Îb , tsî ǃKhūb Jesub Xristuba xu !
45001008	ǂGurosa ta ge ti Eloba Jesub Xristuba xu ra gangan sadu hoadu ǃaroma , sadu ǂgoms xan ra ǃhūbaib hoab ai ǂhôa ǃkhaisa .
45001009	Elob ge a ti ǀhûǀguitimî-ao , ǁîb Ôab di ǃgâiǂhôas ǃnâ ta ti gagas ǀkha ra ǃoababa , mati ta ǀûs ose sadu xa ra ǂâi ǃkhaisa .
45001010	Tsî mati ta mâ ǁaeb hoab ai ra ǀkhoma ǃkhaisa , īse ta ga ǀnîsi ǃgâiǃgâbahe tide ǃkhaisa , Elob ǂâisa xu ta nî sadu tawa sī ti .
45001011	Kaise ta ra ǁkhore , mû tsî ta nî sado ǀnî gagasi hō-e ause , ǀgaiǀgaiǃnâhe du nîga ;
45001012	ǁnās ge sadu ǃnâ ta nî ǁkhaeǂgaoǀhaohega , sada ǁaegu hâ ǂgoms , sadu dis tsî tis tsîra xu .
45001013	Xawe ta ǂgao tama , ǀūǂamse du nî hâsa , ǃgâsado , ǃnurise ta gere ǂâibasen ǃkhaisa , sadu tawa ta nî sīse ( xawe ta go nēsis kōse ǂhanihe hâ i ) , î ta sadu on ǃnâ ǀnî ǂû-e hō ti , nau ǀūben ǃnâ ta ūhâ khami .
45001014	Tita ge surude-aota , Grikeǁîn tsî Grikeǁî taman , gā-ain tsî gâren tsîn hoan di ta .
45001015	ǁNā-amaga ta ge a māsenxa , tita tawa i hâs kōse , ǁkhāti sadu Romes tawa hâdo ǃgâiǂhôasa aoǁnâbasa .
45001016	ǃGâiǂhôas Xristub dis xa ta tao tama xui-ao ; Elob ǀgais kom a ǁîs , ǂgom hân hoana ǃgâiǃōsib ǃoa hâbasao , ǂgurosa Jodeǁîn tsî ǁkhāti Grikeǁîn tsîna .
45001017	ǂHanu-aisib Elob dib ra ǂgomsa xu ǂgoms ǃoa ǁîs ǃnâ ǂhaiǂhaihe xui-ao ; xoamâihe hâ khami : “ ǂHanu-ai-i ge ǂgomsa xu nîra ûi , ” ti .
45001018	Elob di ǁaib ge ǀhomma xu ge ǂhaiǂhaihe hoa eloxoresasib tsî ǂhanuoǃnâsib ǁnā khoen , amaba ǂhanuoǃnâsib ǃnâ ra ǃkhōdawan dib ǂama .
45001019	Elob xan a ǂan ǁkhā xū-en a ǂan xui-ao ; Elob kom ǁî-e ǁîna gere ǂhaiǂhaibao .
45001020	ǁÎb di mûǁoasa īsib , ǁnāb ge ǁîb di ǀamo ǀgaib tsî elosib tsîkha ge ǃhūbaib di kurusa xu sîsengu âb tawa ra mûǂanhe amaga ; ǀhapiokaisen-i xare-en ūhâ tidese .
45001021	Eloban ge ǂan i xui-ao , xawe Elosen ge ǁîba kaikai tsî gangan tama i , tsî ǂâidi ân ǃnân ge ǃguri , tsî ǁnâuǃāoǃnâ ǂgaob ân ge ǃkhae ,
45001022	on ge gā-aisen ra dīsen hîa ge gâre ;
45001023	tsîn ge kāǁoasa Elob di ǂkhaisiba kā ra khoe-i khami ī īsib ǃnâ gere ǀkharaǀkhara , tsî anin dib ǃnâ , tsî hakaǀnūn tsî ǂhanaben tsîn dib ǃnâ .
45001024	ǁNā-amagab ge ǁkhāti Eloba ǁîna ǁîn ǂgaogu di turagu ǃnâ ge māǁnâ ǃanuoǃnâsib ǃoa , ǁîn di soroden nî ǁîn ǃnâ ǃgôa-o kaise ;
45001025	ǁîn Elob di amaba ǂhumib ǃnâ gere ǀkharaǀkharan , tsî kurusabe-e kuru-aob ǂamai ǃgôa tsî gere ǃoaban , ǁnāb ǀamosib kōse karehesa a anuba , Amen .
45001026	ǁNā-amagab ge Eloba ǁîna taotaosa tura-aigu ǃnâ ge māǁnâ . O di ge ǁîn di tarade khoeǂūsi dī-ūgusa khoeǂūsib ǃoagu hâs ǃnâ gere ǀkharaǀkhara .
45001027	ǁNās ǁkhās xase gu ge ǁkhāti aoga khoeǂūsi sîsenūs taras disa ǁnāxū , tsî ǁîgu di tura-aib ǃnâ gere ǀaixaǀîgu ; o gu ge aorega aoregu ǀkha taotaosana gere dī , o gu ge anu i a khami ǁîga ǁhapus di dīdawa-amsa ǁîgu ǂûgu ǃnâ ge hō .
45001028	Tsî ǁîn ge Eloba ǂanǃgâs ǃnâ ūhâ tama hâ i khamib ge ǁkhāti Eloba ǁîna ǂkhaba ǂâis ǃnâ ge māǁnâ , anu tama hânan nî dīse ;
45001029	on ge ǂhanuoǃnâsib hoab ǀkha ge ǀoa : ǀAib , gāxaǃnâsib , xūǃgunuxasib , ǂkhabasib , surixasib , ǃgams , ǃkhamgus , ǀhôagaosib tsî ǁaixasib tsîn ǀkha .
45001030	ǂGāǃnâ-aon , ǀhoe-aon , Elob ǁkhanaon , ǃkhāǃkhā-aon , ǃgurixan , koasenxan , ǂkhabana ra ôaǂuin , ǁgûna ǁnâuǀnam taman ,
45001031	ǁnâuǃāoǃnân , mîmâikhôa-aon , khoeǂūsi ǀnamoǃnân , ǂkhîbaguoǃnân , tsî ǀkhomoǃnân tsîna .
45001032	Elob ǂhanuban a ǂan , nēti ī xūna ra dīn a ǁōba anusa , xawen ge ǁîna dīs ǀguisa hî tama , tsîn kom ǁkhāti ǁîna ra dīn ǃnâ ǃgâiǃgâibasen-e ūhâo .
45002001	ǁNā-amagats a ǀhapiokaisen ǁoa , ti khoetse , tarits ka xawe , nau-e ra ǀgoraǃgâts hoatsa . Nau-ets ra ǀgoraǃgâ-ū xū-i ǃnâts kom sa-aitsama ra ǀgoraǃgâseno ; ǁkhā-ets ra sats ǀgoraǃgâ ratsa dī xui-ao .
45002002	Tsî da ge a ǂan , Elob di ǀgoraǃgâs ǂhanuse nēna ra dīn hoan ǂama ra hā ǃkhaisa .
45002003	Tsî ǂâits ra nēsa , ti khoetse , nēna ra dīna ra ǀgoraǃgâts , xawe ǁkhā-e ra dītsa , Elob di ǀgoraǃgâsats nî satsa ǁhâxū ǃkhaisa ?
45002004	ǁNâi ǃharaxūts ra ǁîb ǃgâixaǃnâsib tsî sâsasib tsî ǃnūǃnâxasib di ǃkhūsiba ? ǂAn tamats kha hâ , Elob ǃgâisib ra ǃhobasens ǃoa ǂgaeǂgui tsi ǃkhaisa ?
45002005	Sa karokarosens tsî sa ǃhobasen ǂgao tama ǂgaob ǀkhats ge ǁaiba ǁuib axase ra ǀhaoǀhaobasen , ǁaib tsî Elob di ǂhanu-ai ǀgoraǃgâs ǁîb ai nîra ǂhaiǂhaihe tsēs ǃoa ,
45002006	mâ-i hoa-e ǁî-i di sîsenni ǃoa nîra mādawa-amma :
45002007	ǁNān , sâsasib ǀkha ǃgâi dīgu ǃnâ ǂkhaisib tsî ǃgôasib tsî kāǁoasib tsîna ra ôa-amn ge ǀamo ûiba nîra mādawa-amhe ;
45002008	xawe ǁnān , ǂnoagu ǂgaoxan , tsî amaba ǁnâuǀnam taman , tsî ǂhanuoǃnâsiba ra ǁnâuǀnamn ge ǁaib tsî ǁaixasib tsîkha nîra mādawa-amhe .
45002009	ǂŌǂōsib tsî ǁgâiǀāb tsîkha ge ǂkhababa ra dī khoe-i di ǀoms hoas ǂama nîra hā , ǂguro Jodeǁî-i tsî ǁkhāti Grikeǁî-i ǂama ;
45002010	tsî ǂkhaisib tsî ǃgôasib tsî ǂkhîb tsîn ge ǃgâi-e ra dī-i hoa-i ǂama nîra hā , ǂgurosa Jodeǁî-i , tsî ǁkhāti Grikeǁî-i ǂama .
45002011	Elob tawa i ge aisǃkhōǃoasi-e hâ tama hâ amaga .
45002012	ǂHanu-i ose gere ǁoren hoan ge ǁkhāti ǂhanu-i ose nîra kāǁō ; tsî ǂhanub ǃnâ gere ǁoren hoan ge ǂhanuba xu nîra ǀgoraǃgâhe .
45002013	Elob aiǃân ge ǂhanuba ra ǁnâuna ǂhanu-ai tama hâ , xawe ǂhanuba ra dīn nîra ǂhanu-ai kaihe xui-ao .
45002014	ǀŪben , ǂhanu-e ūhâ taman ga khoeǂūsiba xu ǂhanub dina dīo , on ge ǂhanu-e ūhâ tamana ǁî-aitsama a ǂhanu .
45002015	( ǁGauǂuin ra xui-ao , ǂhanub di sîsenni ǁîn di ǂgaogu ǃnâ xoaǂgāhe hâsa , ǁîn di ǂâis ra ǁîna ǃkhō-am , tsî ǁîn di ǂâiǂâisendi ra ǀanaǃgâgu tsî ǀhapiokaisen amaga . )
45002016	ǁNā tsēs , ǁîs aib Eloba khoen di ǂganǃgâsina Xristub Jesuba xu nîra ǀgoraǃgâsa , ti ǃgâiǂhôasa ǃoa .
45002017	Mû Jodeǁî tits ra satsa ǂgaihe , tsîts ra ǂhanub ai ǂgomǃgâsen , tsîts ra Elob xa koasen ,
45002018	tsîts a ǂan ǁîn di ǂâisa ; tsî ǂhanuba xuts ǁgauhe hâ amagats a ǀgora ǁkhā , mâ-i a ǃgâi tsî mâ-i a tsū ǃkhaisa ;
45002019	tsîts ra ǁî-aitsama ūhâsen ǂgī hân di ǂgaeǂgui-aose tsî ǃkhaenab ǃnâ hân di ǃnâse ,
45002020	ǁnâuǃāoǃnân di ǂgōǀau-aose , ǀūkhoen di ǁkhāǁkhā-aose , ǂhanub ǃnâ hâ ǂans tsî amab tsîra di īsiba ūhâǃâ .
45002021	Tsî nau-ets ra ǁkhāǁkhā hîats sa-aitsama ǁkhāǁkhāsen tama : ǃNarits ge tide , tits ra aoǁnâ hîats ra ǃnari .
45002022	ǃGamebats ge khôa tide , tits ra mî hîats ra ǃgameba khôa . ǁGôatsuiǁgoagats ra ǃharaxū hîats ge ǃanusiba xu xūna ra ǃnari .
45002023	ǂHanub xats ra koasen hîats ra ǂhanuba ǃûǂams ǀkha Eloba sora .
45002024	Sadu ǃaromas kom Elob ǀonsa ǀūben ǃnâ ra ǃkhāǃkhāheo , xoamâihe hâ khami .
45002025	ǃGaos ge amase a harebe , ǂhanubats ga dīo ; xawe ǂhanubats ga ǃûǂamo , ots ge ǃgaohe tamats axase hâ , ǃgaohets hâ xawe .
45002026	Tsî ǃgaohe tamab ga ǂhanub di ǂhanu-aisiga dīo , ǁîb di ǃgaohe tama isa kha ǃgao-i axase ǃgôahes tide ?
45002027	Ā , aikhōba ǃgaohe tamab ge , ǂhanubab ga dīo , satsa nî ǀgoraǃgâ , ǂkhanimûs tsî ǃgaos tsîrats ūhâ hîa ǂhanuba ra ǃûǂamtsa .
45002028	ǃAugasi īsib ǃnâ Jodeǁî khami ī-i kom Jodeǁî tamao , tsî ǃaugasi ǁgans tawa ra ǂhai ǃgaos kom ǃgao tamao ;
45002029	xawe ǃnāb ǃnâ ǂganǃgâse hâ Jodeǁîb ge a Jodeǁî , tsî ǂgaob di ǃgaos ge a ǃgao , Gagab ǃnâ ra īs tsî ǂkhanimûs ǃnâ mâ tamasa ; ǁnāti ī-i di koasens ge khoena xu hâ tama , tsî ge Eloba xu hâ .
45003001	Mâ aiǂhanu-e i kha ǁnâi Jodeǁî-e ūhâ . Tsî mâsa kha harebes ǃgaos disa ?
45003002	ǂGuina mâ dommi hoab ai . ǂGuros ge nēs , Elob mîdi ǁîna ǂgomǃgâbahe hâ ǃkhaisa .
45003003	Mati ǁnâi ? ǀNîn ga ǂgom tama io : ǁÎn di ǂgomoǃnâsiba kha Elob di îǂhôasiba ǁauǁaub nî ?
45003004	Tātsē ! Xawe nēti ī : Elob a ama-ai , khoen hoan a ǂhumi-ao , xoamâihe hâ khami : “ Îts ga satsa ǂhanu-ai sa mîdi ǃnâ , îts ga dan , ǀgoraǃgâhets kao , ” ti .
45003005	Tsî sada ǂhanuoǃnâsib ga Elob di ǂhanu-aisiba ǀgaiǀgaio , tare-e da kha nî mî ? ǂHanuoǃnâb kha a Eloba , ǁaibab ga sada ǂama hā kaio ? ( Khoen ra mî khami ta ra ǃhoa . )
45003006	Tātsē ! ǁNāti i ga īo , matib kha ga Eloba ǃhūbaiba ǀgoraǃgâ ǁkhā ?
45003007	Tsî Elob di amab ga ti ǂhumiba xu ǃnā hâo ǁîb di ǂkhaisiba ǃoa : Tare xū-i ǃaroma ta kha ganupe ǁore-aose nîra ǀgoraǃgâhe ?
45003008	Tsî ǁnāti da kha ga dī tide , ǃkhāǃkhāhe da ra khami , tsî ǀnîn ra mî khami , sada ra mî ǃkhaisa : “ A da ǂkhababa dī , îb ǃgâiba ǁîba xu ǀkhī . ” ǁÎn di ǀgoraǃgâs ge a ǂhanu .
45003009	Mati ǁnâi ? Aiǂhanu-e ū da hâ ? Hî-î , ǀgui-i xare-e tama . Aiga ge kom go ǁgauo , Jodeǁîn tsî Grikeǁîn tsîn hoan ǁoreb ǃnâ hâ ǃkhaisao .
45003010	Xoamâihe hâ khami : ǂHanu-ai-i xare-i ge hâ tama hâ , ǀgui-i xawe-i hâ tama ;
45003011	ǁnâuǃāxa-i xare-i ge hâ tama hâ ; Eloba ra ôa-i xare-i ge hâ tama hâ .
45003012	Hoatsaman ge ge ǁnāǁgôa , ǀhûpen ge ge ǁkhoa tama kai ; ǃgaidī ra-i hoa-i ge a ǀkhai , ǀgui-i xawe-i hâ tama .
45003013	ǁÎn di dommi ge a ǁkhowa-amsa ǀhoba , ǁîn di namdi ǀkhan ra gāxaǃnâsise ǃhoa , ǀaob ǃgā-i ge ǁîn di amǁgaugu ǃnâ hâ ;
45003014	ǁîn di ams ge ǀâxareb tsî au-ausens tsîra xa ǀoa hâ .
45003015	ǁÎn di ǂaidi ge a ǃhae ǀaoǂnâxusa ;
45003016	hîkākās tsî tsûaǂgaob tsîra ge ǁîn di daogu ai hâ ;
45003017	tsî ǂkhîb di daoban ge ǂan tama hâ ;
45003018	eloǃaoǃgâsi-i xare-i ge ǁîn mûǁae hâ tama hâ , ti .
45003019	O da ge a ǂan , ǂhanub ra mî-eb ra ǂhanub ǃnâ hâna mîba ǃkhaisa ; îs mâ ams hoasa ǂganamhe , îb ǃhūbaib hoaba Elob aiǃâ ǁkharahesa anu ti .
45003020	ǁNā-amaga i ge ǂhanub di sîsenga xu ǁgan-i xare-e ǂhanu-ai kaihe tide ; ǂhanuba xus ǁoreb di mûǂansa ra ǀkhī xui-ao .
45003021	Ob ge nēsi Elob di ǂhanu-aisiba ǂhanub ose ge ǂhaiǂhaihe , ǂhanub tsî kēbo-aogu tsîn xa ǃkhō-amhe hâb ,
45003022	ǁnā ǂhanu-aisib Elob dib , Jesub Xristub ǃnâ ǂgomsa xu ǂgom hân hoan ǃoa tsî ǂgom hân hoan ǂama ra hāba .
45003023	ǀGora-i hâ tama xui-ao : Hoan ge a ǁore-ao , tsîn ge Elob ǂkhaisiba tôasi hâ ;
45003024	tsîn ge xū-i ama tama ǀkhomma xu ra ǂhanu-ai kaihe , Xristub Jesub ǃnâ hâ oresa xu ;
45003025	ǁîbab ge Eloba ǀkhomtronse ge mâi-aiǃâ , ǁîb ǀaob ǃnâ ǂgomsa xu , ǁîb ǂhanu-aisib di ǁgauǂuis ase , aiga Elob di taniǀnamxasib ǃnâ gere ī ǁoren di ǀûbas ǃaroma ;
45003026	ǁîb ǂhanu-aisib di ǁgauǂuis ǃoa nē hâ ǁaeb ǃnâ , îb ǁîba ǂhanu-ai , îb ǂhanu-ai kai Jesub ǂgomsa xu hâ-e .
45003027	Mapas ǁnâi koasensa hâ ? Dīǂuihe hâ . Mâ ǂhanuba xu ? Sîsengu diba xu ? Hî-i , xawe ǂgoms di ǂhanuba xu .
45003028	O da ra ǂgom khoe-i ǂgomsa xu ra ǂhanu-ai kaihe ǃkhaisa ǂhanub di sîsengu ose .
45003029	Eloba kha Jodeǁîn ǀguin dib a ? ǁKhāti ǁnâi ǀūben di tamaba ? Ā , ǁkhātib kha ǀūben tsîn di Eloba tama .
45003030	Elob a ǀgui Elo xui-ao , ǃgaohe hâna ǂgoms ǃnâ ra ǂhanu-ai kaib , tsî ǃgaohe tama hâna ǂgomsa xu ra ǂhanu-ai kaiba .
45003031	ǂGoms ǀkha da kha ǁnâi ǂhanuba ra ǁaudī ? Tātsē , xawe da ǂhanuba ra ǀgaiǀgai .
45004001	Tare-e da ǁnâi nî mî Abrahammi , ǁgans ǃoa sada îb xa ? Mâ xū-eb ge hō ?
45004002	Nēti da ra mî : Abrahammi ga sîsenga xu ǂhanu-ai kaiheo , ob ge koasen-e ūhâ , xawe Elob tawa tama .
45004003	Tare-es ra xoasa mî ? Abrahammi ge Eloba ge ǂgom , tsî ǁîs ge ǁîba ǂhanu-aisise ge ǃgôabahe .
45004004	Sîsen ra-i ge amǃnâsa ǀkhommi ǃoa ǃgôabahe tama hâ , xawe ǃoaǂuibasens ǃoa .
45004005	Tsî sîsen tama-i tsî eloxoresana ra ǂhanu-ai kaib ǃnâ ra ǂgom-i ge ǁî-i ǂgomsa ǂhanu-aisise ra ǃgôabahe-e .
45004006	Davib on ra ǁnā khoe-e ǃgâiǃōse kare khami , Elob ra ǁî-e ǂhanu-aisiba sîsengu ose ǃgôaba-e :
45004007	ǃGâiǃōn ge hâ ǂhanuoǃnâsigu âna ǀûbahe hân tsî ǁoren âna ǃgū-aihe hâna ;
45004008	ǃgâiǃōb ge hâ ǁnā khoeb , ǃKhūb ǁore-i xare-e ǃgôaba tama hâba , ti .
45004009	Nē ǃgâiǃōse karesa kha ǃgaohe hân ǀguina hâba tsî ǃgaohe tamana hâba tama hâ ? Mî da kom rao , Abrahammi ge ǂgomsa ǂhanu-aisise ǃgôabahe hâ ǃkhaisao .
45004010	Matib ǁnâi ǃgôabahe hâ ? ǃGaos ǃnâb hâ hîasa ? Aikhōb ǃnâb hâ hîasa ? ǃGaos ǃnâb hâ hîa tamas , xawe aikhōb ǃnâb hâ hîas komo .
45004011	Tsîb ge ǃgaos di saosa ǂgoms di ǂhanu-aisib , aikhōb ǃnâb hâ hîab ge ūhâ ib di ǀgaiǀgais ase ge hō , aikhōb ǃnâ ra ǂgomn hoan di ǁgû kaib nîga , în ǁîn tsîna ǂhanu-aisiba ǃgôabahe ti ;
45004012	tsîb nî ǁkhāti ǃgaos di ǁgû kaiga , ǁnān ǃgaosa xu hân ǀguin di tamab , xawe ǁkhāti sada îb Abrahammi di ǂgoms , aikhōb ǃnâb ge ūhâ is di daogu ǃnâ ra ǃgûn diba .
45004013	ǂHanuba xu tamas ge ǁnā mîmâisa Abrahammi tsî ǁîb suriba ge hāba , ǃhūbaib di ǀumi-ao kaib nîsa ti mîsa ; xawe ǂgoms di ǂhanu-aisiba xus kom ge io .
45004014	ǂHanub din ga ǀumi-ao kaio , os ga ǂgomsa a ǁau , os ga mîmâisa hîkākāhe hâ ,
45004015	ǂhanub ra ǁî-e sîsen amaga ; ǂhanu-i hâ tamapa , ǁnāpa i ǁkhāti ǃûǂam-e hâ tama .
45004016	ǁNā-amagan ge ǂgomsa xu hâna a ǀumi-ao , ǀkhommi ǃoas nî hâse , tsîs nî mîmâisa surib hoaba ǁaposase hâbaga , ǂhanub di-i ǀgui tama i tsî ǁkhāti Abrahammi ǂgoms di-i , ǁîb a sada hoada di ǁgû .
45004017	( Xoamâihe hâ khami : Tita ge satsa ǂgui ǁaedi ǁgûse ge mâi ) ǁnā Elob , ǁîb ǃnâb gere ǂgommi aiǃâ , ǁō hâna ra ûi-ûib , tsî hâ tamana hân a khami ra ǂgaiba .
45004018	Tsîb ge Abrahamma ǃâus ǃoagu ǃâus ai gere ǂgom , ǂgui ǁaedi di ǁgû kaib nîsa , mîbaheb ge khami : “ Nētib ge sa suriba nîra ī . ”
45004019	Tsî ǂgoms ǃnâ ǂkhabu tama tsîb ge ǁîb di soros ǂûs , ǀnai ǁō hâ ge isa kōǀî tama ( ǀguikaidisi nî ī kurixab ge i xui-ao ) , tsîb ge ǁkhāti Saras di ǁō hâ ǃnāba kōǀî tama ;
45004020	tsîb ge ǂgomoǃnâsiba xu Elob di mîmâidi ǃnâ îganǀgē tama , xaweb ge ǂgoms ǃnâ ǀgai , tsî Eloba ǃgôaba ge mā ;
45004021	tsîb ge ǁaposase ge ǂan , mîmâib ge xū-eb ǁkhāti a dī ǁkhā ǃkhaisa .
45004022	ǁNā-amagab ge ǁkhāti ǁîsa ǂhanu-aisise ǃgôabahe hâ .
45004023	Tsîs ge ǁîb ǀguib ǃaroma xoahe tama hâ , ǁîsab ǃgôabahe hâ ǃkhaisa ,
45004024	xawe ǁkhāti sada ǃaroma , ǁîsa nî ǃgôabaheda , ǁNāb , sada ǃKhūb Jesuba ǁō hâna xu ge ǂkhaiǂkhaib ǃnâ da ga ǂgomo ;
45004025	ǁîb ge sada ǁoren ǃaroma ge māǁnâhe , tsîb ge sada ǂhanu-aisib ǃaroma ge ǂkhaiǂkhaihe .
45005001	O da ge ǂgomsa xu ǂhanu-ai kaihe hâǃâ Elob ǀkha ǂkhîba ūhâ , sada ǃKhūb Jesub Xristuba xu .
45005002	ǁÎba xu da ge ǁkhāti ǃgûsīǁkhāsiba hō hâ ǁnā ǀkhommi , ǁîb ǃnâ da mâba ǃoa ; tsî da ge Elob ǂkhaisib di ǃâubasens xa ra koasen .
45005003	Tsî ǁîs ǀguisa tama ; xawe da ge ǁkhāti ǁgâiǀāgu xa ra koasen ; ǂan da a xui-ao , ǁgâiǀāb ra taniǀnamxasiba ūǀkhī ǃkhaisa ;
45005004	tsî sâsasib ra mâǁaposasiba ūǀkhī , tsî mâǁaposasib ra ǃâubasensa ūǀkhī ǃkhaisa .
45005005	Tsî ǃâubasens ge tao kai tamasa , ǀnammi Elob dib ge sada ǂgaogu ǃnâ ǁhōǂuihe hâ amaga , ǃAnu Gagab , sada māhe hâba xu .
45005006	Xristub kom ganupe da a ǀgaioǃnâ hîa mîmâisa ǁaeb ai sada eloxoresada ge ǁōbao .
45005007	O i kom ǁaupexa ī tamao , khoe-i nî ǂhanu-ai-e ǁōbasa ; ǃgâi-e ǁōbasa i ge khoe-e ǀnîsi nî dītsâ .
45005008	Ob ge Eloba ǁîb di ǀnamma sada ǃoa ra ǀgaiǀgai , sada ganupe a ǁore-ao hîab ge Xristuba sada ǁōba ǃkhais ǀkha .
45005009	O da kom ǁnās ǃgâ-ai nēsi , ǁîb di ǀaob ǃnâ da ge ǂhanu-ai kaihes khaoǃgâ , ǁîba xu nîra orehe ǁaiba xu .
45005010	Khākhoeda a hîa da ga ǁîb Ôab di ǀaoba xu ǂkhîbaguheo , matikō ǃnā hâse da kha ǂkhîbaguhe hâǃâ ǁîb di ûib ǃnâ nîra sâuhe .
45005011	Tsî nēs ǀguisa tama ; xawe da ge ǁkhāti Elob xa ra koasen , sada ǃKhūb Jesub Xristub , ǁîb ǃnâ da nēsi ǂkhîbagusa hō hâba xu .
45005012	ǁNā-amaga , ǀgui khoeba xub ge ǁoreba ǃhūbaib ai hā khami , tsî ǁoreba xu ǁōba , tsîb ge ǁōba ǁnāti hoa khoena ge ǃgûǃnâǃganu , hoan gere ǁore amaga ,
45005013	ǁoreb ge ǃhūbaib ai ge hâ i ǁkhāti ǂhanub aiǃâ ; xaweb kom ǁoreba ǃgôabahe tamao , ǂhanu-i ga hâ tama io .
45005014	Ob ge ǁōba Adamma xu Moseb kōse gere gaosîsen , ǁnān tsîn ǂama , ǁkhā ǃûǂams ǀkha ǁore taman Adammi khami ; ǁîb ge hā nîb di ai-ī ge i .
45005015	Xawe dīsās i khamis ge ǀkhommi hōsa ī tama hâ . ǁNā ǀguib di dīsāsa xun ga ǂguina ǁō-o , o ra ge ǁnātikō ǃnā hâse ǀkhommi tsî ǀkhommi hōs tsîra ǁnā ǀgui khoeb Jesub Xristub di ǀkhommi ǃnâ ǂguin ǂama ge hā .
45005016	Tsî hōs ge ǁnā ǀguib di ǁoreba xu ge hā ǀhapis khami ī tama hâ . ǀGui dīsāsa xus ge ǀgoraǃgâsa ǀâxarexūhes ǃoa ge hā ; xawe ǀkhommi hōs ge ǂgui dīsāde xu ra hui ǂhanu-aisib ǃoa .
45005017	Tsî ǀguib di dīsās ǃaromab ga ǁōba nē ǀguiba xu gaosîseno , matikō ǃnā hâsen kha ǁnān ǀkhommi di ǀoasib tsî ǂhanu-aisib di hōs tsîra ra ǃkhōǃoana ûib ǃnâ nî gaosîsen , ǁnā ǀguib Jesub Xristuba xu .
45005018	Tsî ǀgui dīsāsa xub ge ǀâxarexūsiba hoa khoen ǂama hā khami , ǁnās ǁkhās xaseb ge ûib di ǂhanu-ai kaisiba ǀgui ǂhanu-aisiba xu hoa khoen ǂama ge hā .
45005019	ǁNā ǀgui khoeb di ǁnâuǁoasiba xun ge ǂguina ǁore-ao kaihe khami , ǁnās ǁkhās xasen ge ǂguina nē ǀguib di ǁnâuǀnamxasiba xu ra ǂhanu-ai kaihe .
45005020	Tsî ǂhanub ge ǁîn ǁaegu ge hāǂgâ , dīsās nî ǃnāse . Tsî ǁoreb ǃnā hâpa , ǁnāpab ge ǀkhomma kaise ǁîba ǃnā hâ ;
45005021	ǁoreb ge ǁōb ǃnâ gaosîsens ǁkhās khamib nî ǁkhāti ǀkhomma gaosîsen ga ǂhanu-aisiba xu ǀamo ûib ǃoa , Jesub Xristub sada ǃKhūba xu .
45006001	Tare-e da kha ǁnâi nî mî ? Hâhâ da nî ǁoreb ǃnâ , ǀkhommi nî ǃnāse ?
45006002	Tātsē ! Mati da kha sada , ǁoreba ge ǁōǁnâ da ǁîb ǃnâ nî ûi ?
45006003	ǂAn tama du ǁnâi hâ , Xristub Jesub ǃnâ ǁāǁnâhe hâda hoada ǁîb di ǁōb ǃnâ ǁāǁnâhe hâ ǃkhaisa ?
45006004	O da ǁnâi ǁîb ǀkha ǁkhōhe hâ ǁāǁnâs ǀkha ǁōb ǃnâ : Xristub ge ǁō hâna xu ǂkhaiǂkhaihe khami ǁGûb di ǂkhaisiba xu , ǁnāti da nî ǁkhāti ǀasasib ûib dib ǃnâ ûiga .
45006005	( ǁÎb ǁōb di ǀguiti-īsib ǃnâ da ga ǁîb ǀkha ǀgui ǂgā kaio , o da kom khâis ǃnâ ǁnās ǁkhās xase nîra io ; )
45006006	ǂan da komo , sada ǀoro khoeb ǁîb ǀkha ǃgâuhe hâ ǃkhaisa , ǁoreb di soros nî hîkākāhese , aiǃâb ǃoa da ǁoreba ǃoaba tidega .
45006007	ǁŌ ge-i ge ǁoreba xu ǂhanu-ai kaihe hâ-e xui-ao .
45006008	Tsî Xristub ǀkha da ga ǁō-o , o da ra ǂgom , ǁîb ǀkha da nî ǁkhāti ûi ǃkhaisa ;
45006009	tsî da a ǂan , Xristub ǁō hâna xub ge khâis khaoǃgâ ǃaruǀî ǁō tide ǃkhaisa ; ǁōb ge ǃaruǀî ǁîb ǂama a gao ǁoa .
45006010	ǁŌb geo , ob ge ǀgui ǃnās ǀguis ai ǁoreba ge ǁōba , tsî ûib geo , ob ge Eloba ge ûiba .
45006011	ǁNās ǁkhās xase ǁkhāti sado ǁoreba ǁōba hâdu axase ūhâsen , î du Eloba ra ûiba du axase ūhâsen Jesub Xristub sada ǃKhūb ǃnâ .
45006012	Tā ǁnâi ǁoreba sadu ǁōsa soros ǃnâ gao kai , î du ǁîba turagu âb ǃnâ tā ǁnâuǀnam .
45006013	Î du ǁkhāti uniǁaedi âdo ǂhanuoǃnâsib di sîsenūdan axase ǁoreba tā mâiba ; î du ǁî-aitsama ǁō hâna xu ge ûi kaihe du axase Eloba mâisenba , î du uniǁaedi âdo Eloba ǂhanu-aisib di sîsenūdan axase mâiba .
45006014	ǁOreb kom sadu ǂama gao ǁkhā tideo ; ǂhanub ǃnâ hâ tama tsî du ǀkhommi ǃnâ hâ amaga .
45006015	Mati ǁnâi ? ǁOre da nî xare , ǂhanub ǃnâ hâ tama i tsî da ǀkhommi ǃnâ hâ amaga ? Tātsē !
45006016	ǂAn tama du kha hâ , ǁî-aitsama du ǃgāse ǁnâuǀnamxasib ǃoa mâisenba hâ-i , ǁnā-i ǁnâuǀnam du hâ-i di ǃgā du asa ; ǁoreb karao : ǁŌb ǃoa , ǁnâuǀnamxasib karao : ǂHanu-aisib ǃoa .
45006017	Tsî Eloba ab ganganhe , ǁoreb di ǃgā du ge i , xawe du nēsi ǂgaob ǀkha ǁkhāǁkhās di aiǁgaus , ǁîsa du māǁnâsen hâsa ǁnâuǀnam kaihe hâ ǃkhaisa .
45006018	Tsî ǁoreba xu ǃnoraǃnorahe hâse du ge ǂhanu-aisib di ǃgā kaihe .
45006019	Khoe-i dommi ai ta ra ǃhoa sadu ǁgans di ǂkhabusasib ǃaroma . Sadu uniǁaede du ge ǃanuoǃnâsiba ǃgāse mâiba khami ǀgui ǂhanuoǃnâsiba xu naub kōse , ǁnās ǁkhās xase ǁkhāti nēsi sadu uniǁaede ǂhanu-aisiba ǃgāse mâiba ǃanuǃanusis ǃoa .
45006020	ǁOreb di ǃgā du ge i ǃnubai du ge ǂhanu-aisiba xu ǃnoraǃnorahe hâ i xui-ao .
45006021	Tarebe ǂû-e du ǁnâi ǁnā ǁaeb ai ge ūhâ i ? ǁÎ-i xa du nēsi ra tao-e , ǁî-i di ǀams a ǁō xui-ao .
45006022	Xawe nēsisa ǁōba xu ǃnoraǃnorahe hâse tsî Elob di ǃgā kaihe hâse du ge sadu ǂû-e ūhâ ǃanuǃanusis ǃoa , tsî ǀams ge a ǀamo ûi .
45006023	ǁŌb ge a ǁoreb di mādawa-am xui-ao , xawe ǀkhommi hōs ge a ǀamo ûi , Xristub Jesub sada ǃKhūb ǃnâ .
45007001	ǂAn tama du hâ , ǃgâsado ( ǂhanuba a ǂann ǃoa ta ra ǃhoa ) , ǂhanub ra khoe-e gaoba ǃkhaisa , ǁî-i ra ûis kōse ?
45007002	Aob ǃnaga hâ tara-i ge ǂhanub ǃoa ǁîb ǀkha ǃgaeǀhaohe hâ-e , ǁîb a ûitsama hîa xui-ao ; xawe aob ga ǁō-o , os ge aob di ǂhanuba xu xorehe hâ .
45007003	ǁNā-amaga , aob a ûitsama hîas ga ǀkhara aob di kaio , os ǃgamekhôa-aos , ti ra ǂgaihe ; xawe aob ga ǁō-o , os ge ǃgamekhôa-ao tama , ǀkhara aob di kais karao .
45007004	ǁNāti du ge ǁkhāti sado ǂhanuba ǃgambahe hâ , ǃgâsado , Xristub di soros ǀkha , ǀkharab , ǁō hâna xu ge khâib di kai du nîse , Eloba da nî ǂûtanibaga .
45007005	ǁGans ǃnâ da ge hâ i ǃnubai gu ge ǁoreb di turagu , ǂhanuba xu ra gongonǃnâhega sada uniǁaedi ǃnâ gere sîsen xui-ao , ǁōba da nî ǂûtanibaga .
45007006	Xawe da ge nēsi ǂhanuba xu ǃnoraǃnorahe hâ , ǁîb ǃnâ da ge ǃgaehe hâ iba ǁōǁnâ hâse ; o da ǀasasib Gagab dib ǃnâ ra ǃoaba , tsî ǀorosib ǂkhanimûs dib ǃnâ ǃoaba tama .
45007007	Tare-e da kha ǁnâi nî mî ? ǂHanuba kha ǁoreba ? Tātsē ! Xawe ta ga ǁoreba mûǂan tama i hâ , ǂhanuba xu i ga ī tama io . Turab xa ta ga xū-i xare-e ǂan tama i hâ , ǂhanub ga : “ Turats ge tide ! ” ti mî tama hâ io .
45007008	Ob ge ǁoreba mîmās ǃnâ ǁgonaǂgao tsî mâ tura-ai-i hoa-e tita ǃnâ gere sîsen . ǂHanu-i oseb ǁoreba ǁō hâ xui-ao .
45007009	Tsî ta ge tita ǀguia ǂhanu-i ose gere ûi . Tsî mîmās ge hāo , ob ge ǁoreba ge ûi ,
45007010	xawe ta ge tita ge ǁō ; os ge ǁnā mîmās , ûib ǃoa hâsa tita ǁōb di xūse ge hōbahe .
45007011	ǁOreb ge mîmās ǃnâ ǁgonaǂgao , tsî ge ǂgaeǂhapu te , tsî ǁîs ǁkhās ǀkha ǃgam te xui-ao .
45007012	Ob ge ǂhanuba a ǃanu , tsî mîmās ge ǃanu , ǂhanu tsî a ǃgâi .
45007013	Tsîb kha ǁnâi ǃgâiba tita ge ǁō kaiba ? Tātsē ! Xaweb ge ǁoreba ǁō kaiba te , ǁoreb aseb nî ǂhaiga , ǃgâib ǀkhab ra ǁōba sîsenba te hîa ; îb ga ǁoreba ǀgaus ose ǁorexa mîmāsa xu .
45007014	ǂAn da a xui-ao , ǂhanub a gagasi ǃkhaisa ; xawe ta ge tita a ǁgans di , ǁoreb ǃnâ ǁamaxūhe hâ ta .
45007015	Tare-e ta ra dīsa ta kom a ǀūo ; ǂgao ta ra-i , ǁnā-e ta dī tama , tsî ǁkhan ta ra-i , ǁnā-e ta ra dī xui-ao .
45007016	Tsî ǂgao tama ta hâ-e ta ga dīo , o ta kom ǂhanub ǀkha ra ǀguio , ǃgâib a ǃkhaisa .
45007017	O ta nēsi tita ǁî-e dī tama , xaweb kom tita ǃnâ ǁan hâ ǁoreba ǁî-e ra dīo .
45007018	ǂAn ta a xui-ao , tita ǃnâ , ǁnās ge ti ǁgans ǃnâ i ge ǃgâi-i xare-e ǁan tama ǃkhaisa , ǂgaos ge tita tawa hâsa , xawe ǃgâiba sîsenǂuisa ta ge hō tama hâ .
45007019	ǃGâib , ǁnā ǂgao ta raba ta kom dī tamao ; xawe ǂkhabab , ǁnā ǂgao tama ta hâba ta kom ra dīo .
45007020	Tsî ǁnā ǂgao tama ta hâ-e ta kara dīo , o ta ge tita ǁî-e dī tama , xaweb kom tita ǃnâ ǁan hâ ǁoreba ǁî-e ra dīo .
45007021	O ta ge nē ǂhanu-e tita ǃnâ ra hō , ǃgâiba ta ga dī ǂgao-o , ob ge ǂkhababa ra ǁgoeǀgara te .
45007022	Elob di ǂhanub ǃnâ ta ra ǃgâiaǂgao , ǃnāb di khoeb ǃoa ;
45007023	xawe ta ge ti uniǁaedi ǃnâ ǀkhara ǂhanu-e ra mû , ti ǂâis di ǂhanu-e ra ǂnoagu-ū-i , tsî ǁoreb di ǂhanu-i , ti uniǁaedi ǃnâ hâ-i ǃnâ ra ǃkhō te-e .
45007024	Ti tsūǀkhāxa khoeta ! Tari-e nî xore te nē ǁōb di sorosa xu ?
45007025	Eloba ta ra gangan Jesub Xristub sada ǃKhūba xu . O ta ge tita ǂâis ǀkha Elob di ǂhanuba ra ǃoaba , xawe ǁgans ǀkha ta ge ǁoreb di ǂhanuba ra ǃoaba .
45008001	O i ge nēsi ǀâxarexūsi-i xare-e Xristub Jesub ǃnâ hâna hâba tama hâ , ǁgans ǃoa tanisen taman , tsî Gagab ǃoa ra tanisenna .
45008002	ǂHanub Gagab dib , Xristub Jesub ǃnâ hâ ûib dib ge ǁoreb tsî ǁōb tsîkha di ǂhanuba xu ǃnoraǃnora te hâ xui-ao .
45008003	ǂHanub ge dī ǁoa i-i , ǁgans xab ge ǂkhabuǂkhabuhe hâ i amaga , ǁnā-eb ge Eloba dī , tsî ǁîb di Ôaba ge sî ǁorexa ǁgans di ǀguiti-īsib ǃnâ , ǁoreba ǁgans ǃnâ ǀgoraǃgâ tsî ;
45008004	ǂhanub di ǂhanu-aisib nî sada ǃnâ ǀoaǀoahega ǁgans ǃoa tanisen tamada , tsî Gagab ǃoa ra tanisenda .
45008005	ǁGans ǃoa hân ge ǁgans din xa ra ǂâiǂâisen ; xawe Gagab ǃoa hân ge Gagab din xa ra ǂâiǂâisen xui-ao .
45008006	Tsî ǁgans di ǂâiǂâisens ge a ǁō ; xawe Gagab di ǂâiǂâisens ge ûi tsî a ǂkhî xui-ao .
45008007	ǁNā-amagas ge ǁgans di ǂâiǂâisensa a khākhoesi Elob ǃoagu , Elob di ǂhanub ǃnagas māsen tama amaga ; tsîs kom ǁnāsa ǁkhāti dī ǁkhā tamao .
45008008	Tsî ǁgans ǃnâ hân ge Eloba a ǃgâiǃgâiba ǁoa .
45008009	Xawe du ge sado ǁgans ǃnâ hâ tama , tsî du ge Gagab ǃnâ hâ , Elob Gagab ga sadu ǃnâ ǁano ; xawe Xristub di Gagaba ūhâ tama-i ge ǁîb di tama-e .
45008010	Tsî Xristub ga sadu ǃnâ hâo , os ge sorosa ǁō hâ ǁoreb ǃaroma , xawes ge gagasa a ûitsama ǂhanu-aisib ǃaroma .
45008011	Tsî Jesuba ǁō hâna xu ge ǂkhaiǂkhaib di Gagab ga sadu ǃnâ ǁano , ob ge ǁnāb , Xristub Jesuba ǁō hâna xu ge ǂkhaiǂkhaiba sadu ǁōsa sorode ǁkhāti nîra ûi-ûi , sadu ǃnâ ǁan hâ Gagab âb ǃaroma .
45008012	ǁNā-amaga , ǃgâsado , surude-aoda ge sada , ǁgans di tama , ǁgans ǃoa da nî ûise tama .
45008013	ǁGans ǃoa du ga ûio , o du ge nîra ǁō xui-ao ; xawe gagas ǀkha du ga ǁgans di dīga ǃgamo , o du ge nîra ûi .
45008014	Elob Gagab xa ra ǂgaeǂguihen hoan , ǁîn a Elob ôa xui-ao .
45008015	ǃGāsis di gagasa du ǃkhōǃoa tama hâ xui-ao , ǁkhawa du nî ǃaose ; xawe du ge ǀgôasis di Gagaba ge ǃkhōǃoa , ǁîb ǃnâ du Abba , ti Îtse , ti ra ǂgaiba .
45008016	Nē Gagab ǁkhāb ge sada gagas ǀkha ra ǀhûǀguitimî , Elob ôa da a ǃkhaisa .
45008017	Tsî ǀgôada kao , o da ge ǁkhāti a ǀumi-ao , o da ge Elob di ǀumi-ao , tsî Xristub di ǀhûǀumi-ao ǁîb ǀkha da ga tsâo , ǁîb ǀkha da nî ǁkhāti ǂkhaiǂkhaihega .
45008018	Nēti ta ra ǂâi xui-ao , nē hâ ǁaeb di tsūǀkhāgu ǁnā ǂkhaisib , sada tawa nîra ǂhaiǂhaiheb ǃoa-ai xū tamase ī ǃkhaisa .
45008019	Kurusaben ge danasa ǃhâ tsî Elob ôan di ǂhaiǂhaihesa ra ǁkhore xui-ao .
45008020	Kurusaben ge ǁauǁausib ǃnaga mâihe hâ amaga , ǁîn di ǂâis ǀkha tama , xawe ǁîna ǁauǁausib ǃnaga ge mâib di ǂâis ǃaroma , ǃâubasens ǃoa :
45008021	Kurusaben on nîra ǁauǁausib di ǃgaesa xu ǃnoraǃnorahe ǃkhaisa , Elob ôan ǂkhaisib di ǃnorasis ǃoa .
45008022	ǂAn da a xui-ao , kurusaben hoan ra ǀhûpe ǀhâimâinǀom tsî ǀhûpe nēsis kōse ǁoratsûb ǃnâ hâ ǃkhaisa .
45008023	Tsî ǁîn ǀguina tama i tsî da kom ǁkhāti sada , Gagab di ǂguro hōde ūhâ da sada ǃnâ ra ǀhâimâinǀomo , ǀgôase ǃkhōǃoahesa ra ǃâubasenǃâ , ǁnās ge sada soros di orehesa .
45008024	ǃÂubasens ǃnâ da ǀnai ǃgâiǃō hâ xui-ao . Tsî khoe-i ra mû ǃâubasens ge ǃâubasen tamasa ; khoe-i ra mû xū-e , mati i kha nî ǁî-e ǃâubasen ?
45008025	Xawe mû tama da hâ xū-e da ga ǃâubaseno , o du ge ǁî-e sâsasib ǀkha ra ǃâubasen .
45008026	ǁNātib ge ǁkhāti Gagaba sada ǂkhabusasiga ra hui ; tare xū-e da nî anu i hâ khami ǀgoresa da ǂan tama amaga ; ob ge Gagab ǂûba ra ǀgoreba da mîǂuiheǁoasa ǀhâimâinǀomdi ǀkha .
45008027	Tsî ǂgaoga ra ôaǃnâb ge a ǂan , mâ-i a Gagab di ǂâi ǃkhaisa ; Elob ǂâis ǃoab ra ǃanuna ǀgoreba amaga .
45008028	Tsî da ge a ǂan , Eloba ǀnam hânan ra hoa xūna ǃgâiba ǃoa sîsenba ǃkhaisa , Elob di ǂâibasens ǃoa ǂgaihe hâna .
45008029	Tsî aiǂanni genab ge ǁkhāti ge aiǂnûiǂgā , ǁîb Ôab di īsib ǀkhan nî ǀguiti-īse , ǁîb nî ǂgui ǃgâsagu ǃnâ ǂguroǃnaesabega .
45008030	Tsî aiǂnûiǂgāb genab ge ǁkhāti ge ǂgai ; tsî ǂgaib gen , ǁînab ge ǁkhāti ge ǂhanu-ai kai ; tsî ǂhanu-ai kaib gen , ǁînab ge ǁkhāti ge ǂkhaisa kai .
45008031	Tare-e da ǁnâi nēn xa nî mî ? Elob ga sada ǀkha hâo , tari-e kha sada ǃoagu nî hâ ?
45008032	ǁÎb di Ôab ǂûba ge sâu tama ib , tsî ǁîba sada hoada ǃaroma ge māǁnâba : Matib kha ǁnâi ǁîb ǀkha hoana ǀkhae da tide ?
45008033	Tari-e kha Elob di ǃkhōǂuibasensana nî ǀanaǃgâ ? Elob ge a ǁnāb ǂhanu-ai kai raba .
45008034	Tari-e kha ra ǀâxarexū ? Xristub Jesub ge a ǁnāb , ǁō geb , ā , nēs ǃgâ-ai : ǁKhāti ge ǂkhaiǂkhaiheb , ǁkhāti Elob di amǀkhāb ǁôab tawa hâb , sada ǁkhāti ra ǀgorebaba .
45008035	Tari-e nî sada Xristub di ǀnamma xu ǀgora ? ǁGâiǀāba ? ǂŌǂōsiba ? ǃGôaǃgonsa ? ǃÂtsūǀkhāba ? ǀŌǀkhāsiba ? Tsūǃgâba ? Gôaba ?
45008036	Xoamâihe hâ khami : “ Sats ǃaroma da ge tsēs hoasa ra ǃgamhe , tsî da ge ǂāgūn axase ǃgôahe hâ , ” ti .
45008037	Xawe da ge nēn hoan ǃnâ ǃnāǂamsase ra dan , ǁnāb sada ge ǀnam hâ iba xu .
45008038	ǂAnǁapo ta hâ xui-ao , ǁōb kas , ûib kas , ǀhomǃgā-i kas , ǂamkhoegu kas , ǁkhāsigu kas , nēsi hân tsî ǃgoaxan kas ,
45008039	ǀgapib kas , ǃgammi kas , tsî ǀnî kurusabe-i kas hoasa i sada Elob ǀnammi , Xristub Jesub sada ǃKhūb ǃnâ hâba xu a ǀgora ǁoa ǃkhaisa .
45009001	Amaba ta ra mî Xristub ǃnâ , tsî ta ǂhumi tama hâ , ǁîs xas ra ti ǂâisa ǀhûǀguitimîba te ǃAnu Gagab ǃnâ :
45009002	Kaise ta ǃoa hâ ǃkhaisa , tsî hugaǀgui ta tsûaǂgao hâ ǃkhaisa .
45009003	Tita tura hâ xui-ao , Xristuba xu ta ga tita ǀâxarexūhe ti ǃgâsan , hîa ǁgans ǃoa ti ǀaokhoen di amǃnâs ǃnâ ;
45009004	ǁîn hîa ge Israelǁîn , ǁîn din ge a ǀgôasis , tsî ǂkhaisib , tsî ǃgaeǀhaodi , tsî ǂhanub ǂnûiǂgās , tsî eloǃoabas tsî mîmâidi tsîna .
45009005	ǁÎn digu ge ǁgûga , tsî ǁîna xub ge Xristuba ǁgans ǃoa ge ǀkhī , hoan ǂamai a Elob , ǀamosib kōse ra kareheba , Amen .
45009006	Xawe ǁnāti ī tama , Elob mîs ǀû hâ khami . Israela xu hân hoan kom Israelǁî tamao ;
45009007	tsî ǁkhāti Abrahammi surib din hoan kom ǀgôa tamao xawe : “ Isaki ǃnâts ge sa suriba nîra ǂgaibahe , ” ti .
45009008	ǁNās ge , ǁgans di ôan ge Elob ôa tamana , xawe mîmâis di ôan ge surib ase nîra ǃgôahe .
45009009	Tsî mîmâis di mîs ge nēsa : “ Nē ǁaeb ǁkhāb ai ta nîra hā , os ge Sarasa ǀgôaba nîra ūhâ , ” ti .
45009010	Tsî nēs ǀguisa tama ; xawe ǁkhāti Rebekas ra ǁkhā-e ǁgauǂui , ǀguib sada îb Isaka xus ge ǀgamǀkhāo .
45009011	ǀGôakha ganupe ǃnae tama hâ hîa , tsî ǃgâi-i tsî ǂkhaba-i xare-e kha dī tama hâ hîa Elob di ǂâibasens ǃkhōǂuibasens dis nî hâǀgaiǀgaise , sîsenga xu tama , xawe ǂgai rab di ǀkhomma xu ,
45009012	hîas ge ge mîǀîhe : “ Kaib ge ǂkhamma nîra ǃoaba . ”
45009013	Xoamâihe hâ khami : “ Jakoba ta ge ǀnam , tsî Esauba ta ge ǁkhan ” ti .
45009014	Tare-e da ǁnâi nî mî : Elob tawa i kha ǂhanuoǃnâsi-e hâ i a ? Tātsē !
45009015	Moseb ǃoab kom ra mîo : “ ǀKhom ta nî ǀkhom ǂgao ta hâ-i hoa-e ; tsî ǀkhomxaǂgao ta nî ǀkhomxaǂgao ǂgao ta hâ-i hoa-e . ”
45009016	ǁNā-amaga i ge ǂgao ra-i tsî ǃkhoe ra-i tawa hâ tama hâ , xawe i ge ǀkhomxaǂgao ra Elob tawa hâ .
45009017	Xoas ra Faraob ǃoa mî xui-ao : “ Nēs ǃaroma ta ge ǂkhaiǂkhai tsî , sa tawa ta nî ti ǀgaiba ǁgauga , îs ti ǀonsa ǃhūbaib hoab ai aoǁnâhe . ”
45009018	Ob ge ǂgaob ra-i hoa-e ǀkhom , tsî ǂgaob ra-i hoa-e ra karokaro .
45009019	Ots ra tita ǃoa mî : Tarexab ra ganupe ǀau da ? Tari-e kha ǁîb di ǂâisa ge mâǃoa ?
45009020	Okha , ti khoetse , taritsa kha sats Elob ǃoagu ra ǃereamtsa ? Kurusabe-e kha kuru-aob ǃoa mî i ra : Tarexats nēti ge dī te ?
45009021	Sūǂnubi-aoba kha ǂgoab ǂama ǀgai-e ūhâ tamab hâ , ǁkhā ǂgoab ǀkhab nî ǀgui soa-e ǃgôasib ǃoa tsî nau-e ǃgôaoǃnâsib ǃoa dīsa ?
45009022	Tsî Elob ge , ǁîb di ǁaibab ra ǁgau ǂgao tsî ǁîb di ǀgaibab ra ǂanǂan ǂgao hîa , ǁaib di soadi , kāǁōsiba ǂhomibahe hâde ǃnūǃnâxasib ǀkha gere tani ,
45009023	ǂanǂanni nîga ǁîb ǂkhaisib di ǁuiba , ǀkhomxaǂgaosib di soadi tawa , ǂkhaisibab ge aiǂhomibade ,
45009024	ǁîb ǃoa da ge ǁkhāti sada ǂgaihe hâ , Jodeǁîda ǀguida tama , tsî ǁkhāti ǀūbeǁîda .
45009025	Hoseab ǃnâb ra ǁkhāti mî khami : ǁNās ti ǁae tama ge isa ta nî ti ǁaese ǂgai , tsî ǀnamhe tama ge hâ isa ta ti ǀnamse , ti nî ǂgai .
45009026	Tsî i ge nîra ī , ǁnā ǃkhais ǁîs ain ge : Ti ǁae tama du ti a mîǀîhes , ǁnāpan ge ûitsama Elob ôan ti nîra ǂgaihe .
45009027	Tsî Jesajab ra Israeli ǂama ǂgai : Tsî Israeli ôan di ǀgaus ga hurib ammi ai hâ ǀgopab di ǀgaus xase ī , xawes ge ǃgoros ǀguisa nîra ǃgâiǃō ;
45009028	ǃKhūb nî ǁîb di mîsa hoaragase dītoa tsîb nî ǁîsa ǃhaese dītoa ǃhūbaib ai amaga .
45009029	Tsî Jesajab ra aiǃâ mî khami : “ ǃKhūb ǂnubidi dib ga sada suri-e ǃgauba tama io , o da ga Sodoms khami ī hâ , tsî da ga Gomoras ǀkha ǀguiti-ī hâ . ”
45009030	Tare-e da kha ǁnâi nî mî ? Nēs : ǀŪben , ǂhanu-aisiba ǃgôaǃgon taman , ǁîn ge ǂhanu-aisiba ge ǃkhōǃoa , ǂgomsa xu ra ǀkhī ǂhanu-aisiba .
45009031	Xawe Israelǁîn , ǂhanu-aisib di ǂhanuba gere ǃgôaǃgonn , ǁîn ge ǂhanu-aisib di ǂhanub tawa sī tama hâ .
45009032	Tare xū-i ǃaromasa ? ǂGomsa xun ǁîba ôa tama , tsî ǂhanub di sîsenga xun ra ôa bi amaga . ǃNôa-aiǀuis tawan ge ǃnôa xui-ao ;
45009033	xoamâihe hâ khami : “ Mû , Sions tawa ta ǃnôa-aiǀuis tsî ǁgonǁgonǂgaos di ǃhaoba ra ǁgui ; tsî ǁîb ǃnâ ra ǂgom-i hoa-i ge taotaohe tide-e . ”
45010001	ǃGâsado , ti ǂgaob di turab tsî ti ǀgores , Israelǁaesa ta Elob aiǃâ ra dības ge ǁîn di ǃgâiǃōsib ǃoa hâ .
45010002	ǁÎna ta kom ra ǃkhō-ambao , Elob ǂaman ra tau ǃkhaisao , xawen kom ǁnâuǃāb ose ra dīo .
45010003	Elob di ǂhanu-aisiban mûǂan tama , tsî ǁîn di ǂhanu-aisiban nî ǃkhōkhâi ǃkhaisan ra ôa-am amagan ge Elob di ǂhanu-aisib ǃnaga māsen tama hâ .
45010004	Xristub ge a ǂhanub di ǀam xui-ao ; ǁîb ǃnâ kara ǂgom-i hoa-i , ǁnā-i ge a ǂhanu-ai .
45010005	Moseb ǂhanuba xu hâ ǂhanu-aisib xa nēti ra xoa xui-ao : Nē xūna kara dī khoe-i ge ǁîn ǃnâ nîra ûi-e , ti .
45010006	Xawe ǂgomsa xu hâ ǂhanu-aisib ge nēti ra mî : Tā sa ǂgaob ǃnâ mî : Tari-e nî ǀhommi ǃoa ǃapa ? ǁNās ge Xristuba ūǁgôaxasa .
45010007	Tsî : Tari-e nî ǃgammi ǃoa ǁgôa ? ǁNās ge Xristuba ǁō hâna xu ūǃapasa .
45010008	Xawe matib ra mî ? Mîs ge sats ǀgūse hâ , sa ams ǃnâ tsî sa ǂgaob ǃnâ . ǁNās ge ǂgoms di mîs sige ra aoǁnâsa .
45010009	Sa ams ǀkhats ga ǃKhūb Jesuba ǁguiǁnâo , tsî sa ǂgaob ǀkhats ga ǂgomo , Elob ge ǁîba ǁō hâna xu ǂkhaiǂkhai ǃkhaisa , ots kom nîra ǃgâiǃō-o .
45010010	ǂGaob ǀkhats ra ǂhanu-aisib ǃoa ǂgom , tsî ams ǀkhats ra ǃgâiǃōsib ǃoa ǁguiǁnâ xui-ao .
45010011	Xoas ra mî xui-ao : ǁÎb ǃnâ kara ǂgom-i hoa-i ge taotaohe tide-e .
45010012	ǀGora-i xare-i Jodeǁîn tsî Grikeǁîn ǁaegu hâ tama xui-ao ; ǁkhāb ge hoan di ǃKhū , ǂgaiǀî bi ran hoan ǂamai ǃkhū hâba ;
45010013	mâ-i hoa-i ǃKhūb ǀonsa ra ǂgaiǀî-i nîra ǃgâiǃō xui-ao .
45010014	Matin kha ǁnâi nî ǂgaiǀî ǁîb ǃnân ǂgom tamaba ? Tsî matin kha nî ǂgom , ǁîb xan ǁnâu tamab ǃnâ ? Tsî matin kha nî ǁnâu , aoǁnân rab ose ?
45010015	Tsî mati gu kha nî aoǁnâ , sîhe tama gu ga io ? Xoamâihe hâ khami : Matikōse di a ǀnamǀnamsa ǂkhîba ra aoǁnâgu tsî ǃgâiba ra ǂhôagu di ǂaide ? ti .
45010016	Xawen ge hoana ǃgâiǂhôasa ǁnâuǀnam tama hâ . Jesajab ra mî xui-ao : ǃKhūtse , tari-e sige aoǁnâsa ǂgom hâ ?
45010017	Os ge ǂgomsa ǁnâusa xu hâ , tsî ǁnâus ge Xristub mîsa xu hâ .
45010018	O ta ra mî : ǁNâu taman kha hâ ǁnâu go : ǁÎs di ǀōb kom ǃhūgu hoagu ǃoa ge ǃgûǂoa , tsî ǃhūbaib di ǀamdi kōse di ge ǁîs di mîde ge sīo .
45010019	O ta ra mî : Israelǁîna ǁnâuǃā taman hâ ? ǂGurosab ra Moseba mî : Tita ge sado nî tau kai ǁae tamase ina xu ; ǁnâuǃāoǃnâ ǁaesa xu ta nî ǁaiǁai du .
45010020	Tsî Jesajab ra hîtsâ tsî ra mî : Tita ôa taman xa ta ge hōhe , tsî tita dîǃgon tamana ta ge ǂhaisaba .
45010021	Tsî Israelǁaes ǃoab ra mî : Tsēs hoasa ta ge ti ǃomkha ge ǀhōǂui ǁnâuǀnamoǃnâ tsî ǃhoaǃoaxa ǁae-i ǃoa .
45011001	O ta ra dî : ǂHāxub ǁnâi hâ Eloba ǁîb di ǁaesa ? Tātsē ! Tita on kom Israelǁîo , Abrahammi surib di ta Benjaminni ǃhaos di ta .
45011002	Elob ge ǁîb di ǁaes , aiǂanni gesa ǂhāxu tama hâ . ǂAn tama du kha ǁnâi hâ , tare-es ra xoasa Eliab xa mî ǃkhaisa , matib ra Israelǁaesa Elob tawa ǀanaǃgâ tsî ra mî ǃkhaisa :
45011003	“ ǃKhūtse , sa kēbo-aogan go ǃgam , tsî sa altargan go hîǀhuru ; tsî ta go tita ǀguri ǃgau , tsîn ra ti ûiba ôa-am ? ”
45011004	Xawe matis ra elosi ǃereamsa mîǀî bi ? “ Tita ge go ǃgau kaibasen hûǀoadisi aogu , ǁîgu ǁgoade Baali aiǃâ ǃhon tamaga . ”
45011005	ǁNās ǁkhās khami i ge ǁkhāti ǃgau-e nēsi hâ ǁaeb ǃnâ hâ ǀkhommi di ǃkhōǂuibasens ǃoa .
45011006	Tsî ǀkhomma xu i ga īo , o i kom ǃaruǀî sîsenga xu ī tamao ; ǁnāti ga ī tama īo , ob ge ǀkhomma ǃaruǀî ǀkhom tide ; tsî sîsenga xu i ga īo , o i kom ǃaruǀî ǀkhomma xu ī tamao ; ǁnāti ga ī tama io , ob kom sîsenna ǃaruǀî sîsen tamao .
45011007	Mati ǁnâi ? Israelǁaes ra ôa-i , ǁnā-en ge hō tama hâ ; xawe ǃkhōǂuibasenhe hân ge ǁî-e ge hō , xawe naun ge karokarosen hâ ;
45011008	xoamâihe hâ khami : “ Elob ge ǁîna ǃgam ǂoms di gaga-e ge mā ; mûdeb ge ǁîna ge mā , mûn tidega , tsî ǂgaede , ǁnâun tidega , nētsēs kōse . ”
45011009	Tsî Davib ra mî : Ab ǁîn di tāba ǁîna ǁnoa kaiba , îb ǁnā kaiba , îb ǁgonǁgonǂgao kaiba , îb dīdawa-am kaiba ;
45011010	ǁîn di mûde ǂgī kai , în tā mû , î ǁîn di ǁâba hugaǀgui ǁgâiǃgam .
45011011	O ta ra mî : ǃNôan ge xare , ǁnān nîga ? Tātsē ! Xawe ǁîn di ǁnāsa xub ge ǃgâiǃōsiba ǀūbena ge hāba , tauxasib ǃoan nî ǁîna ǂkhaiǂkhaihega .
45011012	Tsî ǁîn di ǁnās ga ǃhūbaib di ǁuio , tsî ǁîn di ǀoro kais ga ǀūben di ǁuio , matikō ǃnā hâses nî ǀoa hâ ǀgaus âna ǁnāti ī ?
45011013	Sadu ǀūbedo ta ra mîba : ǀŪben di apostel ta amaga ta ti ǃoabasa ra ǂkhaiǂkhai ,
45011014	ise ta ga ǀnîsi ǁnān , ti ǁgans dina tauxasib ǃoa ǂkhaiǂkhai tide , î ta ga ǀnîn âna ǃgâiǃō kai , ti .
45011015	Tsî ǁîn di aoxūhes ga ǃhūbaib di ǂkhîbagu kaio , tare-es nî ǃkhōǃoas âna ī ? ǁŌ hâna xu ra ǀkhī ûib khamis kom nî īo .
45011016	Tsî ǂgurob ga ǃanuo , ob ge ǀâpereb ona a ǃanu ; tsî ǃnomab ga ǃanuo , o gu ge ǂgonagu ona a ǃanu .
45011017	Tsî ǀnî ǂgonagu ga khôaǁnâheo , tsî sats ǃaub di ǀkherahaits ga ǁîgu ǃkhais ǃnâ ǂgāhe , tsîts ga ǂau ǀkherahaib di ǃnomab tsî tsāba amǃnâxao :
45011018	Tā ǁnâi ǂgonagu ǃoa-ai koasen . Tsî ǁîgu ǃoa-aits ga koaseno : ǂAn , sats ǃnomaba tani tama , tsî ǃnomab ra satsa tani ǃkhaisa .
45011019	Ots ge nî mî : ǂGonagu ge khôaǁnâhe , tita nî ǂgāǃnâhese .
45011020	Aio ! ǁÎn ge ǂgomoǃnâsib ân ǃaroma ge khôaǁnâhe , tsîts ra satsa ǂgoms ǃnâ mâ ; tā ǁnâi ǃguri , î ǃao .
45011021	Elob ga ǂūsi ǂgonaga sâu tama io : ǂAnbasen , ǀnîsib kom sats ona sâu tideo .
45011022	ǁNā-amaga kō Elob di ǃgâisib tsî ǁkhōǁkhōsib tsîkha : ǁKhōǁkhōsiba ǁnā gen tawa , tsî ǃgâisiba sats tawa , ǃgâisib ǃnâts ga hâo ; ǁnā tamas ga io , ots ge ǁkhāti nî ǁhāǁnâhe .
45011023	Tsî ǁkhāti ǁîna , ǂgomoǃnâsib ǃnân ga hâ tama io , on ge nî ǂgāǃnâhe ; Elob kom ǁîna ǁkhawa ǂgāǃnâ ǁkhāo .
45011024	Sats ga ǂūsi ǀkherahaib ǃaub diba xu ǁhāǁnâhe , tsîts ga ǂūsib ǃoagu ǃgâi ǀkherahaib ǃnâ ǂgāheo , matikō ǃnāǂamsasen nē ǂūsi ǂgonana ǁîn di ǀkherahaib ǂûb ǃnâ nî ǂgāhe ?
45011025	ǂGao tama ta hâ , ǃgâsado , nē ǂganǃgâsiba du nî ǀūǂamse hâsa ( ǁî-aitsama du gā-aise ūhâsen tidega ) : Karokarosens ge ǃkhareǃkharese Israelǁîn ǂama hā ǃkhaisa , ǀūben di ǀoasib nî ǂgâs kōse .
45011026	ǁNāǃnubais ge Israelǁaes hoasa nîra ǃgâiǃō , xoamâihe hâ khami : Sionsa xub ge Ore-aoba hā , tsî nî eloxoresasiga Jakoba xu ǁkhaebē ;
45011027	tsî nēs ge ti ǃgaeǀhaos ǁîn ǀkha ta ūhâsa , ǁîn di ǁorena ta nî ūbē ǃnubai , ti .
45011028	On ge a ǃgâiǂhôas di khākhoe sadu ǃaroma ; xawe ǃkhōǂuibasens ǃoan ge a ǀnamǀnamsa , ǁgûgu ǃaroma .
45011029	Elob di ǀkhomhōdi tsî ǂgais tsîra a ǃhauǃhausa ǁoa xui-ao .
45011030	Sadu on ge aibe Eloba ǁnâuǀnam tama i , xawe nēsi naun di ǁnâuoǃnâsiba xu ǀkhomxaǂgaosiba a hō khami ,
45011031	ǁnās ǁkhās khamin ge ǁkhāti ǁîna ǁnâuǀnam tama ge i , sadu ge hō ǀkhomxaǂgaosiba xun nî ǁkhāti ǁîna ǀkhomxaǂgaosi-e hōga .
45011032	Elob ge ǁîn hoana ǁnâuoǃnâsib ǃnâ ge ǂganam , hoanab nî ǀkhomxaǂgaose .
45011033	Okha , mati ī ǃgammi ǁuib dib , Elob gā-aisib tsî ǂans tsîra diba ! Matikōse di a ôaǃnâhe ǁoasa ǁîb di ǀgoraǃgâde , tsî matikōse gu a hōǂuihe ǁoasa ǁîb di daoga ?
45011034	Tari-e kha Elob di ǂâisa ge mûǂan ? Tsî tari-e kha ǁîb di ǀapemā-ao ge i ?
45011035	Tsî tari-e kha ǁîba xū-e ge aimā , ǁkhawab nî mādawa-ambahega ?
45011036	ǁÎba xu , tsî ǁîb ǃnâ , tsî ǁîb ǃoan ge xūn hoana hâ xui-ao . Ab ǁîba ǂkhaisiba ūhâ ǀamosib kōse ! Amen .
45012001	O ta ra ǁnama du , ǃgâsado , Elob di ǀkhomxaǂgaosiga xu du sadu sorode nî mâi ǃkhaisa ûitsama tsî ǃanu tsî Eloba ǃgâiba ǁguibase , ǁîs ge a sadu gā-ai eloǃoaba .
45012002	Î tā nē ǃhūbaib ǀkha ǀguiti dīsen , î du sadu ǂâis di ǀasa kaisis ǃnâ ǀkhara , ǃâitsâ ǁkhā du nîga , mâs a Elob di ǃgâi tsî ǃgâiǃgâibasensa tsî dīǀoaǀoasa ǂâi ǃkhaisa .
45012003	Māhe ta hâ ǀkhomma xu ta mâ-i hoa-i âdo ra mîba , anu i hâsa ǃnā hâse i gā-aise ūhâsen tide ǃkhaisa ; î-i ǀgaus ǀkha gā-ai , Elob ge mâ-i hoa-e ǂgoms di ǀguiroba ǂhûiǂui khami .
45012004	ǀGui soros ǃnâ da ǂgui uniǁaede ūhâ khami , tsî hoa uniǁaedi ǁkhā sîsenna ūhâ tama khami ,
45012005	ǁnās ǁkhās khami da ge ǂguida a ǀgui soro , tsî ǀguiǀguibe da ge nē-e , nau-i di uniǁae ;
45012006	tsî da ge ǃkharaga hōde ūhâ , māhe da hâ ǀkhommi ǃoa .
45012007	Khoe-i ga kēbosisa ūhâo , as ǂgoms ǀkha ǀguiti-ī . Khoe-i ga ǃoaba-e ūhâo , a-i ǁî-e dī . Khoe-i ga ǁkhāǁkhā , a-i ǁkhāǁkhā .
45012008	Khoe-i ga ǁnama , a-i ǁnama . Khoe-i ga ǂhûiǂui , a-i ǀguiǃnâxasib ǀkha dī . Khoe-i ga gaosîsen , a-i ôasa . Khoe-i ga ǀkhomxaǂgao , a-i ǃgâiaǂgaob ǀkha dī .
45012009	Ab ǀnamma hînaoǃnâ . ǂKhababa ǁkhan , î du ǃgâib tawa ǂgāmâisen .
45012010	ǃGâsa ǀnamgusa as ǂgaob ǀkha ī . ǃGôagus ǀkha aiǃgûbagu re .
45012011	Ôasase nî dīhe xū-i ǃnâ tā ǀopesa re ; gagas ǃnâ ǀaexa re ; ǃKhūba ǃoaba re .
45012012	ǃÂubasens ǃnâ ǃgâiaǂgao re ; ǁgâiǀāb ǃnâ sâsase hâ re ; hâhâ ǀgores ǃnâ re .
45012013	ǃAnuna ǂhâban hâna au re , î du ǃhaokhoena sâu ǂgao re .
45012014	ǃGôaǃgon du rana ǀkhae re ; ǀkhae re , î du tā ǀâxare .
45012015	ǃGâiaǂgao ran ǀkha ǃgâiaǂgao re ; î du ā ran ǀkha ā re .
45012016	ǀGui ǂâisa ūhâǁaegu re . Tā ǀgapi xūn xa ǂâiǂâisen , î du ǃgamǃgamsensan ǀkha ǁaeǁaesen re . Tā ǁîǃgôasen re .
45012017	Tā khoe-e ǂkhaba-i ama ǂkhaba-e dīdawa-am re . Îǂhôase sîsen re khoen hoan aiǃâ .
45012018	Ī ǁkhā i kao , sadu tawa i hâs kōse , hoa khoen ǀkha ǂkhîb ǃnâ ûi re .
45012019	Tā aitsama ǀkhaobasen , ǀnamsabedo , î ǁaixasiba ǃkhai-e mā re ; xoamâihe hâ xuige : ǀKhaob ge a ti , tita ge nî dīdawa-am , tib ra ǃKhūba mî .
45012020	Sa khākhoe-i ga ǃâo , ǁî-e ǂûmā re ; ǁgâ-i kao , ǁî-e āsi re . Nēsats ga dīo , ots ge ǀaexa ǂnomde ǁî-i danas ai nî ǀhaoǀhao .
45012021	Tā ǂkhabab xa dankaisen , î ǂkhababa ǃgâib ǀkha dan .
45013001	Mâ-i hoa-e a-i ǂamkhoega ǃnaga hâba , ǁî-i ǂama ǀgaiba ūhâga . ǂAmkhoegu ge Elob ǀguiba xu hâ xuige ; tsî hâ a ǂamkhoegu kom Elob xa ǂnûiǂgāhe hâo .
45013002	ǁNā-amaga ǂamkhoega ra mâǃoa-i hoa-i ge Elob di ǂnûiǂgāsa ra mâǃoa-e , tsî mâǃoa ran ge ǁî-aitsama ǀgoraǃgâ-e nî ūhābasen .
45013003	ǂAmkhoegu ge a ǃaoǃaosaba ǃgâi sîsenga tama , xawe ǂkhabaxa xui-ao . ǂAmkhoegats ga ǃao ǂgao tama io , ǃgâiba dī , ots ge ǁîgu xa nî koahe .
45013004	Elob di ǃgāgu ge ǁîga xui-ao , sa ǃgâiba ǃoa ; xawe ǂkhababats ga dīo , ǃao ; gôaba gu ǁause tani tama xuige . Elob ǃgāgu tsî ǂkhababa ra dīn di ǀkhao-aogu kom ǁîgao .
45013005	ǁNā-amagats ge ǃnaga hâsa ǂhâba hâ , ǁkharab ǀguib ǃaroma tama i , tsî ǂâis tsîn ǃaroma .
45013006	ǁNā-amaga du ǁkhāti ǁguibasa nî mā ; Elob di ǃoabasabegu ge ǁîga xui-ao , nēs ǃnâ hugaǀgui ra sîsenga .
45013007	Mâ-i hoa-e ǁnâi surude du hâ-e mā : ǁGuibasa anu hâ-e ǁguibasa , mari-e anu hâ-e mari-e , ǃoabasa anu hâ-e ǃoabasa , ǃgôasiba anu hâ-e ǃgôasiba .
45013008	Î du tā khoe-e xū-e surude , ǀnamgus ǀguis ; nau-e ra ǀnam-i ge ǂhanuba dīǀoaǀoa hâ xuige .
45013009	Nēn : ǃGamebats ge khôa tide ! ǃGamts ge tide ! ǃNarits ge tide ! ǂKhabasets ge ǂgā-am tide ! Turats ge tide ! tsî ǀnî mîmā-i ga hâo , ǁîn kom nē mîs ǃnâ ra ǃkhōǀhaoheo : Sa ǀgūkhoebats ge nî ǀnam sats ǁkhāts khami .
45013010	ǀNammi ge ǀgūkhoeba tsū xū-e dī tama hâ , tsîb ge ǀnamma a ǂhanub di dīǀoaǀoasi .
45013011	Î du ǁîsa dī , ǁaeba du a ǂan xuige , ǁnā iri a ǃkhaisa , ǁîb ǃnâ du nî ǂomsa xu ǃnoaǂkhaiba ; ǃgâiǃōsib ge nēsi aibe da ge ǂgomsa kai ǁaeb xa ǀgūse hâ amaga .
45013012	Tsuxub ge ge ǃgû-ī , tsî tsēs ge a ǀgū ; a da ǁnâi ǁguiǁnâ ǃkhaenab di sîsenga , î da ǃnâb di ǁâtanina ana .
45013013	A da îǂhôase tanisen , tsēs ǃnâs axase ; î da tā ûi ōb tsî āb ǃnâ , ǁomǃnâ omdi tsî ǂūǁoasigu ǃnâ , ǂnoagus tsî surigus ǃnâ ;
45013014	ǃKhūb Jesub Xristuba ana î du sorosa ǂhansenba , xawe tā turagu ǃoa .
45014001	ǂGoms ǃnâ ǂkhabusa-e ǃkhōǃoa , î ǂâide tā ǀhomaxa kai .
45014002	ǀGui-i ge ra ǂgom , xū-i hoa-e-i a ǂû ǁkhā ǃkhaisa , xawe ǂkhabusa-i ge ǃam xūn ǀguina ra ǂû-e .
45014003	ǂÛ ra-e , a-i ǂû tama-e tā ǃharaxū , tsî ǂû tama-e a-i ǂû ra-e tā ǀgoraǃgâ ; Elob ge ǁî-e ǃkhōǃoa xuige .
45014004	Taritsa sats , ǃhao ǃgā-e ra ǀgoraǃgâtsa ? ǁÎb ge ǁîb di ǃKhūb ǂûba ra mâba tsî ǁnāba ; xaweb ge nîra mâiǀgaiǀgaihe , Elob a ǁîba mâiǀgaiǀgai ǁkhā xui-ao .
45014005	ǀGui-i ge nē tsēsa nau tsēs ǂamais hâse ra ǃgôa , xawe nau-i ge tsēdi hoade ǀguiti īse ra ǃgôa . A-i mâ-i hoa-e ǁî-i ǂâis ǂûs ǃnâ ǂanǁapo .
45014006	Tsēsa ra ǃgôa-i ge ǁîsa ǃKhūba ra dība-e ; tsî tsēsa ǃgôa tama-i ge ǁîsa ǁkhāti ǃKhūba dība tama-e . ǂÛ ra-i ge ǃKhūba ra ǂûba-e , Eloba i ra gangan xui-ao ; tsî ǂû tama ra i-i ge ǃKhūba ǂûba tama-e , tsî i ge Eloba ra gangan .
45014007	ǀGui-i âda xare-i ge ǁî-aitsama ûibasen tama hâ , tsî ǀgui-i âda xare-i ge ǁî-aitsama ǁōbasen tama hâ xui-ao .
45014008	Ûi da karao , o da kom ǃKhūba ra ûibao ; tsî ǁō da karao , o da kom ǃKhūba ra ǁōbao . O da ge a ǃKhūb di , ûi da kas , ǁō da kas hoasa .
45014009	Nēs ǃoab ge Xristuba ǁkhāti ǁō , tsî khâi , tsî ǁkhawa ge ûi , ǁō hân tsî ûitsaman ǂamab nî gaosîsenga .
45014010	Tsî satsa tarexats ra sa ǃgâsa-e ǀgoraǃgâ ? Tsî nautsa , tarexats ra sa ǃgâsa-e ǃharaxū ? Hoada kom Xristub di ǂhanuǂhanuǃnaos aiǃâ nîra mâiheo .
45014011	Xoamâihe hâ xui-ao : “ Tita ûi hâ , tib ra ǃKhūba mî , amaga i ge mâ ǁgoa-i hoa-e tita nîra ǃhonsenba , tsî mâ nammi hoab ge Eloba nîra ǁguiǁnâ . ”
45014012	O i ge mâ-i hoa-i âda ǁî-i xa aitsama Eloba nîra ǃereambasen .
45014013	ǁNā-amaga a da ǃaruǀî tā ǀgoraǃgâgu ; î du ǁîs ǂamai nēsa ǂâibasen , ǀgui-i xare-i ǁî-i ǃgâsa-e ǃnôa-i tsî ǁgonǁgonǂgao-e mâiba tide ǃkhaisa .
45014014	ǂAn ta a , tsî ta ge ǃKhūb Jesub ǃnâ a ǂanǁapo , xū-i xare-i ǁî-i ǂhani-i ǃnâ ǀurisa tamasa ; khoe-i ga ǁî-e ǀurisase ūhâo , ǁnā-e i ge a ǀurisaba .
45014015	Tsî sa ǃgâsa-i ga ǂû-i ǃaroma ǃoa , ots ǃaruǀî ǀnammi ǃoa tanisen tama . Tā ǁnâi sa ǂû-i ǀkha Xristub ge ǁōba-e hîǀhuru .
45014016	ǁNā-amaga dī , îb sadu ǃgâiba tā ǃkhāǃkhāhe .
45014017	Elob gaosib ge ǂûs tsî ās ǃnâ mâ tama xui-ao , xaweb ge ǂhanu-aisib tsî ǂkhîb tsî ǃgâiaǂgaob ǃnâ mâ , ǃAnu Gagab ǃnâ .
45014018	Nēn ǃnâ ga Xristuba ǃoaba-i , ǁnā-i ge Eloba ǃgâiba-e tsî khoena ǀgapiǃgôasaba-e xui-ao .
45014019	A da ǁnâi ǂkhîb dina sauruǃgon , tsî ǂnubikhâigus ǃoa hân tsîna .
45014020	Tā ǂûs ǃaroma Elob di sîsenna hîkākā . Hoan ge a ǃanu ; xawen ge a tsūba ǁnā-i , ǂâiǃnôa-i ǀkha ra ǂû-e .
45014021	ǃGâiba tsi a , ǁgan-i xare-ets ǂû tidesa , tsî ǂauxûi-ets ā tidesa , tsî mâ xū-i hoa-i ǁî-i ǃnâ sa ǃgâsa-i ra ǃnôa-e tsî ǁgonǁgonǂgao-e .
45014022	ǂGomsats ga satsa ūhâo , sats ǃnâ ǁîsa Elob aiǃâ ūhâbasen . ǃGâiǃō i ge a , ǃgâise i ra ūhâ-i ǃnâ ǀgoraǃgâsen tama-e .
45014023	Xawe îganǀgē rase kara ǂû-i , ǁnā-i ge ǀgoraǃgâhe hâ ǂgoms ǀkha i ǂû tama amaga . Tsî ǂgomsa xu ǀkhī taman hoan ge a ǁore .
45015001	Xawe sada ǀgaisada ge a anuba ǀgaisa taman di ǂkhabusasiga tanisa , tsî sada ǃgâiǃgâibasen tidesa .
45015002	A-i mâ-i hoa-i âda ǀgūkhoe-e ǃgâiǃgâiba ǃgâib ǃoa , ǂnubikhâisa ǃoa .
45015003	Xristub on ge ǁîba ǃgâiǃgâibasen tama i , tsî xoamâihe hâ khami ge dī : “ Satsa ra ǃkhāǃkhān di ǃkhāǃkhādi ge tita ai ge ǁnā , ” timî .
45015004	Aiga xoahe hân ge sada ǁkhāǁkhās ǃoa xoahe hâ , sada nî xoas di sâsasib tsî ǁkhaeǂgaos tsîra xu ǃâubasensa ūhâga .
45015005	Ab Elob sâsasib tsî ǁkhaeǂgaos tsîra diba mā , î du sadu ǃnâ ǀguiǂâixa Xristub Jesub ǃoa ;
45015006	î du ǀgui ǂâis tsî ǀgui ams ǀkha Elob tsî sada ǃKhūb Jesub Xristub di ǁGûba ǂkhaiǂkhai .
45015007	ǁNā-amaga ǃkhōǃoagu re , Xristub ge ǁkhāti sada Elob di ǂkhaisiba ǃoa ǃkhōǃoa khami .
45015008	Tsî ta ra mî , Jesub Xristub ge Elob amab ǃaroma ǃgaos di ǃgā kai ǃkhaisa , ǁgûga ge ǃnaeba mîmâideb nî ǀgaiǀgaiga ,
45015009	xawe ǀūben ge Eloba ǂkhaiǂkhai ǃkhaisa , ǀkhomxaǂgaosib âb ǂama , xoamâihe hâ khami : “ ǁNā-amaga ta ge nî satsa ǀūben ǃnâ kare , tsî nî sa ǀonsa ǁnaeba , ” ti .
45015010	Tsî ǁkhawab ra mî : “ ǃGâiaǂgao , ǀūbeǁaedo , ǁîb di ǁaes ǀkha . ”
45015011	Tsî ǁkhawa : “ Kare ǃKhūba , ǀūbeǁaeso hoaso , î so ǁîba koa , ǁaeso hoaso . ”
45015012	Tsî ǁkhawab ra Jesajaba mî : “ Isaib ǃnomab ge nî hâ tsîb ge khâi tsî ǀūben ǂama nî gao ; ǁîban ge ǀūbena nîra ǃâu . ”
45015013	Tsî Elob ǃâubasens diba ab sado ǀoaǀoa ǃgâiaǂgaob tsî ǂkhîb hoab ǀkha ǂgoms ǃnâ , ǃâubasens ǃnâ du nî ǃAnu Gagab di ǀgaiba xu ǃnāǂamga .
45015014	Tsî ta ge sadu xa ǂanǁapo hâ , ti ǃgâsado , sadu aitsama ǃgâisib xa ǀoa hâ ǃkhaisa , ǂans hoas ǀkha ǀoaǀoahe hâse , tsî ǁnamagu du nîsa ǁkhā hâse .
45015015	O ta ge ǃnā hâ ǁkhoaǂgaosib ǀkha go xoaba du , ǃgâsado , ǂâiǂâi du ta nîga , ǁnā ǀkhommi , Elob xa ta māhe hâb xa ,
45015016	Xristub Jesub di ǃgā ta nîse ǀūben ǃnâ , ǃgâiǂhôas Elob disa ta nî ǃoabaga , ǀūben nî ǃgâi ǁguiba kaise , ǃAnu Gagab ǃnâ khaihe hâǃâ .
45015017	ǁNā-amaga ta Elob din xa a koasen ǁkhā Xristub Jesub ǃnâ .
45015018	Xū-i-i xare-e ta ge a mî ǁoa , Xristub ga ǁî-e tita ǃnâ sîsen tama io , mîs tsî dīb tsîra ǀkhan nî ǀūbena ǁnâuǀnamxasib ǃoa ūhāhega ;
45015019	saodi tsî buruxan tsîn di ǀgaib ǀkha , tsî Elob Gagab di ǀgaib ǀkha ; î ta Jerusalems tsî xōǀkhāb hoaba , Ilirikums kōse ǃgâiǂhôas Xristub dis ǀkha ǀoaǀoa .
45015020	ǀŌ-aise ra ôa-amǃâ , Xristub di ǀons ganupe ǂgaihe tama ǃkhai-i ai ta nî ǃgâiǂhôasa aoǁnâsa , ǃhao ǃgaoǃgaos ai ta om tidese ;
45015021	î ta ga dī , xoahe hâ khami : “ ǁNān , ǁîb xa ǂhôahe taman ge nîra mû ; tsî ǁnâu taman ge nîra ǁnâuǃā , ” ti .
45015022	Nēs ǃaroma ta ge ǁkhāti ǂgui ǃnāde ǂhanihe hâ i , sadu tawa sīsa .
45015023	Xawe nēsisa i ge nē ǃhūgu ǃnâ ǃaruǀî ǃkhai-e hâba te tama hâ amaga ta ge sadu tawa sīsa ǁkhore hâ ǂgui kuriga xu .
45015024	O ta ge , Spanjeb ǃoa ta ga ǃgûo , sadu tawa nî sī . ǃÂubasen ta ra xui-ao , ǃgûǃganus âtas ǃnâ ta nî sado mû ǃkhaisa , tsî ǂkharirose ta nî aibe sadu tawa ǁâǁâhes khaoǃgâ sadu xa ǁnāǀî ǁnūhe ǃkhaisa .
45015025	Tsî nēsi ta Jerusalems ǃoa ra ǃgû , ǃanuna ta nî ǃoabase .
45015026	Masedoniab tsî Axajab tsîkha din ge ge ǃgâiǂâibasen xui-ao , Jerusalems ǃnâ hâ ǃanun di ǀgâsanan nî xū-e ǀhaoǀhaobase .
45015027	Nētin ge ge ǃgâiǂâi , tsî amasen ge a ǁîn di surude-ao . ǁÎn di gagasi xūnan ga ǀūbena amǃnâxao , on ge ǁkhāti surude hâ , sorosi xūn ǀkhan nî ǁîna ǃoaba ǃkhaisa xui-ao .
45015028	Tsî nēsa ta ga dītoa , tsî ta ga ǁîna nē ǂûtanisa ǃomǁae māǁnâo , o ta ge sado-ū Spanjeb ǃoa nî dāǁnâ .
45015029	Tsî ta ge a ǂan , sadu tawa ta ga sīo , o ta ge ǀoasa ǀkhaeb Xristub ǃgâiǂhôas dib ǀkha nîra sī .
45015030	O ta ra ǁnama du , ǃgâsado , sada ǃKhūb Jesub Xristuba xu , tsî Gagab di ǀnamma xu , ǃgauguhui te du nîsa Elob aiǃâ du ra dība te ǀgoredi ǃnâ :
45015031	Judeab ǃnâ hâ ǁnâuoǃnâna xu ta nî xorehega , tsîs nî Jerusalems ǃoa ta ra dī ǃoabas âtsa ǃanuna ǃgâiǃgâibaga ;
45015032	î ta ǃgâiaǂgaob ǀkha sadu tawa sī , Elob di ǂâisa xu , î ta sadu ǀkha khoakhoasen .
45015033	Ab Elob ǂkhîb diba sadu hoadu ǀkha hâ ! Amen .
45016001	Febes , sada ǃgâsas , Kenxreas ǃnâ hâ ǀhaohâb di ǃoaba-aos xa ta ra mîmā du ,
45016002	ǁîsa du nî ǃKhūb ǃnâ ǃkhōǃoa ǃkhaisa , ǃanuna anu hâ khami , tsî du nî ǁîsa hui ǃkhaisa , sados ga ǂhâba hâ dīǃkhai-i hoa-i ǃnâ . ǁÎs tsîn ge ǂguina gere hui , tsî tita tsîna .
45016003	Prisilas tsî Akwilab tsîra , ti ǀhaoǃoaba-aora Xristub Jesub ǃnâ tawede ,
45016004	ti ûiba ǁîra ǃaora ge mâibara , tita ǀgui ta gangan tamara , tsî ǁkhāti ǀūben ǀhaohâgu hoagu ra ganganra .
45016005	Î du ǁkhāti ǁîra oms ǃnâ hâ ǀhaohâba tawede . Tawede Epenetub , ti ǀnamǀnamsab , Asiab di ǂgurosaba Xristub ǃnâ .
45016006	Tawede Marias , sada ge kaise ǃoabasa .
45016007	Tawede Andronikub tsî Juniab tsîkha , ti ǀaokhoekha tsî ti ǀhaoǃkhōsakha , apostelgu ǃnâ ǃgâi gom-e ūhâkha , ǁkhāti tita aiǃâ Xristub ǃnâ ge hâ ikha .
45016008	Tawede Ampliatub , ti ǀnamǀnamsaba ǃKhūb ǃnâ .
45016009	Tawede Urbanub , sige ǀhaoǃoabasabeba Xristub ǃnâ , tsî Staxib , ti ǀnamǀnamsab tsîkha .
45016010	Tawede Apeleb , Xristub ǃnâ ǃâihe hâba . Tawede Aristobulub ommi dina .
45016011	Tawede Herodionni , ti ǀaokhoeba . Tawede Narsisub ommi din , ǃKhūb ǃnâ hâna .
45016012	Tawede Trifenas tsî Trifosas tsîra , ǃKhūb ǃnâ ge sîsen ra . Tawede Persis , ǀnamǀnamsas , ǃKhūb ǃnâ kaise ge sîsensa .
45016013	Tawede Rufub , ǃkhōǂuibasensaba ǃKhūb ǃnâ , tsî ǁîb îs tsî tis tsîra .
45016014	Tawede Asinkritub , Flegonni , Hermeb , Patrobab , Hermab , tsî ǁîgu ǀkha hâ ǃgâsagu tsîna .
45016015	Tawede Filologub tsî Julias tsîra , Nereub tsî ǁîb di ǃgâsas tsîra , tsî Olimpab tsî ǁîn ǀkha hâ ǃanun hoana .
45016016	Tawedegu re ǃanu ǁoa-i ǀkha . Xristub di ǀhaohâgu hoagu ra tawede du .
45016017	Tsî ta ra ǁnama du , ǃgâsado , kōǂam ǁnān , ǁhaiǃāgudi tsî ǁgonǁgonǂgaodi tsîde ra dīna ǁkhāǁkhāhe du ge ǁkhāǁkhās ǃoagu , î du ǁîna xu ǂgō .
45016018	Nēti īn kom sada ǃKhūb Jesub Xristuba sîsenba tama i , tsî ǁîn di ǃnāba ra sîsenbao ; tsîn kom ǂkhon mîdi tsî îsa mîdi ǀkha ǀguiǃnâxa ǂgaoga ūhâna ra ǂgaeǂhapuo .
45016019	Sadu ǁnâuǀnamxasib ge hoan ǃoa ge ǂoa ; xui-ao ta ra ǃgâiaǂgao sadu ǂama , tsî ta ra ǂgao , ǃgâib ǃnâ du nî gā-ai , tsî ǂkhabab ǃnâ du nî gâre ǃkhaisa .
45016020	Tsî Elob ǂkhîb dib ge Satanna ǃhaese sadu ǂaidi ǃnâ nî dāǂkhū . Ab ǀkhommi sada ǃKhūb Jesub Xristub diba sadu ǀkha hâ !
45016021	Timoteub di ǀhaoǃoabasabeb , tsî Lusiub tsî Jasonni tsî Sosipateri ti ǀaokhoegu tsîgu ra tawede du .
45016022	Tita Tertiuta , nē ǂkhanisa goro xoata ge ǃKhūb ǃnâ ra tawede du .
45016023	Gajub ti omǁgûb tsî ǀhaohâb hoab tsîn dib ra tawede du . Erastub ǃās di mûǂamaob , tsî Kwartub ǃgâsab tsîkha ra tawede du .
45016024	Ab ǀkhommi sada ǃKhūb Jesub Xristub diba sadu hoadu ǀkha hâ ! Amen .
45016025	Tsî ǁNāb sado ǀgaiǀgai ǁkhāb , ti ǃgâiǂhôasa ǃoa tsî Jesub Xristub di aoǁnâhesa ǃoa , ǂganǃgâsib di ǂhaiǂhaisa ǃoa , ǀamo ǁaeba xu ge ǂganǃgâsa ib ,
45016026	xawe nēsi ge ǂhaiǂhaiheb , tsî kēbo-aogu di xoade xu ǀamo Elob di mîmās ai ǀūben hoan ǃnâ ǂgoms di ǁnâuǀnamxasib ǃoa ra ǂanǂanheba ,
45016027	ǁnāb ǀguise gā-ai Eloba , ab ǂkhaisiba ūhâ Jesub Xristuba xu ǀamosib kōse ! Amen .
46001001	Pauluta , ǂgaihesa apostelta Xristub Jesub di ta Elob di ǂâisa xu , tsî ǃgâsab Sosteneb tsîkhom .
46001002	ǀHaohâb Elob dib , Korintes ǃnâ hâba ǃoa , Xristub Jesub ǃnâ ǃanuǃanuhe hân , ǂgaihesa ǃanun tsî sada ǃKhūb Jesub Xristub di ǀonsa ra ǂgaiǀîn hoana , ǁîn tsî sada ǃkhaidi hoadi ai :
46001003	Ab ǀkhomma sadu ǀkha hâ , tsî ǂkhîba , Elob sada Îb tsî ǃKhūb Jesub Xristuba xu .
46001004	Ti Eloba ta ra gangan mâ ǁaeb hoab ai sadu ǂama , Xristub Jesub ǃnâ du māhe hâ ǀkhommi ǃaroma ;
46001005	hoa xūn ǃnâ du ge ǁîb ǃnâ ǃkhū ǃkhais xa , hoa ǁkhāǁkhās tsî hoa ǂans tsîra ǃnâ ;
46001006	Xristub xa hâ ǀhûǀguitimîs sadu ǃnâ ǀgaiǀgaihe hâ khami ,
46001007	ǀkhommi mā-i xare-i ǃnâ du tôasi tidese , sada ǃKhūb Jesub Xristub di ǂhaiǂhaisensa du ra ǃâus kōse ,
46001008	ǁîb sado ǁkhāti ǀams kōse nîra ǃkhōǀgaraba , sada ǃKhūb Jesub Xristub di tsēs ai du nî ǀanaǃgâhe ǁoasase iga .
46001009	ǂGomǂgomsab ge Elob , ǁîb xa du ǂgaihe hâba ǀhûhâsib ǁîb Ôab Jesub Xristub sada ǃKhūb diba ǃoa .
46001010	O ta ra ǁnama du , ǃgâsado , sadu ǃKhūb Jesub Xristub di ǀons ǃnâ , ǀguiǃnâxa du nî ǃkhaisa tsî ǀgoraǃāgudi sadu ǃnâ hâ tidesa , î du ǁkhā ǂâis tsî ǁkhā tsâsens ǀguis ǃnâ ǀhûpe hâ .
46001011	Tita ge sago xa ge ǂanǂanhe , ti ǃgâsago , Kloes oms din xa , ǂkhabagub sago ǁaegu hâ ǃkhaisa .
46001012	Tsî ta nēs xa ra mî , mâ-i hoa-i âdu ra mî ǃkhaisa : Tita ge Paulub di ta ; tita ge Apolob di ta ; tita ge Kefab di ta ; tsî tita ge Xristub di ta .
46001013	Xristuba kha ǀgoraǃāheb hâ ? Pauluba kha sado ǃgâubaheb hâ ? Paulub di ǀons ǃnâ du kha ge ǁāǁnâhe ?
46001014	Eloba ta ra gangan , sadu di ǀgui-i xare-e ta ǁāǁnâ tamasa , Krispub tsî Gajub tsîkha ǀguikha ,
46001015	khoe-i xare-i mî tidese ti ǀons ǃnâ ta gere ǁāǁnâ ǃkhaisa .
46001016	Tsî ta ge Stefanab ommi din tsîna ge ǁāǁnâ ; ǃaruǀî ta ǂan tama , ise ta ge ǀnî khoe-e ǁāǁnâsa .
46001017	Xristub tita sî tama hâ xui-ao , ǁāǁnâ ta nîse , tsîb ge ge sî te , ǃgâiǂhôasa ta nî aoǁnâse , mîdi di gā-aisib ǀkha tama , Xristub di ǃgâuhaib ǁauǁauhe tidega .
46001018	Mîs ǃgâuhaib dis ge kaǁō rana gâresib ase ība , xawes kom sada , ǃgâiǃō kaihe rada Elob ǀgaise ībao .
46001019	Xoamâihe hâ xui-ao : “ Tita ge gā-ain di gā-aisiba nî ǁauǁau , tsî ta ge ǁnâuǃāxan di ǁnâuǃāba nî hîkākā , ” ti .
46001020	Mapa i gā-ai-e hâ ? Mapa i xoaǂansabe-e hâ ? Mapa i hâ ǂnoagu-ao-i nē hâ ǁaeb di-e ? Eloba nē ǃhūbaib di gā-aisiba gâresib ase dī tamab hâ ?
46001021	ǃHūbaib ge Eloba gā-aisib âba xu mûǂan tama i , amagab ge Eloba ge ǃgâiǂâibasen , aoǁnâs di gâresib ǀkhab nî ǂgom rana ǃgâiǃō kai ǃkhaisa .
46001022	Jodeǁîn ra sao-e ǂgao , tsî Grikeǁîn ra gā-aisiba ôa xui-ao .
46001023	Xawe ge ge sige Xristub ǃgâuhe geba ra aoǁnâ , Jodeǁîna ǁgonǁgonǂgaose ībaba , tsî Grikeǁîna gâresib ase ībaba .
46001024	Xawe ǁnān ǂgaihesan , Jodeǁîn karao , Grikeǁîn karao , ǁîna ge ge Xristuba Elob di ǀgaise tsî Elob di gā-aisise ra aoǁnâ .
46001025	Elob di gâresib ge khoen ǂamai a gā-ai , tsî Elob di ǂkhabusasib ge khoen ǂamai a ǀgaisa xui-ao .
46001026	Kō sago di ǂgaihesa , ǃgâsago ! ǁGans ǃoa gā-ai khoen , tsî ǀgaisa khoen , tsî ǀgapiǃgôasa khoen xan ge ǂgui tamana ǂgaihe hâ .
46001027	Xawe ǃhūbaib di gâre-eb ge Eloba ǃkhōǂuibasen hâ , gā-ainab nî taotaose ; tsî ǃhūbaib di ǂkhabusa-eb ge Eloba ǃkhōǂuibasen hâ , ǀgaisanab nî taotaose ;
46001028	tsî ǃhūbaib di sorasa tsî ǃharaxūsa-eb ge Eloba ǃkhōǂuibasen hâ , tsî xū tamase ī-e , xūse ī-eb nî ǁauxūdīse ,
46001029	ǁgan-i xare-i ǁîb aiǃâ koasen tidese .
46001030	Tsî ǁîba xu du ge sado hâ Xristub Jesub ǃnâ , Elob xa sada ge dībaheba gā-aisise , tsî ǂhanu-aisise , tsî ǃanuǃanusise , tsî oresise ;
46001031	xoamâihe hâ khami i nî īse : “ Koasen ra-e , a-i ǃKhūb ǃnâ koasen , ” ti .
46002001	O ta ge tita , ti ǃgâsado , sadu tawa ta ge sī ǃnubai ǃnāǂamsa mîdi tsî gā-aisib tsîra ǀkha sī tama hâ i , Elob ǃkhō-amsa sado ra aoǁnâbaǃâ .
46002002	ǂÂibasen tama ta ge hâ i xui-ao , ǀnî xū-e ta nî sadu ǃnâ ǂansa , Jesub Xristub ǃgâuhe geb ǀguiba .
46002003	Tsî ta ge sadu tawa ǂkhabusasib tsî ǃaob tsî kai ǀkhūb ǀkha ge hâ i .
46002004	Tsî ti mîs tsî ti aoǁnâs tsîra ge gongonǃnâsa mîdi khoesi gā-aisib didi ǃnâ hâ tama ge hâ i , tsî ra ge Gagab tsî ǀgaib tsîkha di ǁgauǂuis ǃnâ ge hâ i ;
46002005	sadu ǂgoms khoesi gā-aisib ǃnâ mâ tidega , xawe Elob ǀgaib ǃnâ .
46002006	Ā , gā-aisiba ge ge ra ǃhoa , kaiǀoa hân tawa ; xawe nē ǃhūbaib di gā-aisi tamab ge , ǁkhāti nē ǃhūbaib ǂamkhoegu , kā nîra gu di tamab ge .
46002007	Xawe ge ge Elob di gā-aisib , ǂganǃgâsib ǃnâ hâba ra ǃhoa , ǃgū-aisa ge ib , Elob ge aiga , ǃhūbaib hâ tama hîa ǂnûiǂgā hâ iba sada ǂkhaisiba ǃoa .
46002008	Nē ǃhūbaib di ǂamkhoegu xaregu ge ǂan tama hâ iba , ǂan bi gu ga hâo , o gu kom ǃKhūb ǂkhaisib diba ge ǃgâu tama i hâo ;
46002009	xawe xoamâihe hâ khami : “ Mûs mû taman , tsî ǂgaes ǁnâu taman , tsî khoe-i ǂgaob ǃnâ ǂgâ taman , ǁîn ge ǁnān , Elob ǁîba a ǀnamna ǂhomiba hâna . ”
46002010	Xaweb ge Eloba ǁîna sada ge ǂhaiǂhaiba ǁîb di Gagaba xu ; Gagab kom hoa xūna ra ôaǃnâo , Elob di ǃgamsib ona .
46002011	Mâ khoe-e kha khoe-i ǃnāb dina a ǂan , khoe-i di gagas , ǁî-i ǃnâ hâs ǀguis ga ǂan tama io ? ǁNās ǁkhās xase i ge khoe-i xare-e Elob ǃnâ hâna ǂan tama hâ , Elob Gagab ǀguib ge a ǂan .
46002012	Tsî da ge sada ǃhūbaib di gagasa ǃkhōǃoa tama i , tsî Eloba xu hâ Gagaba ge ǃkhōǃoa , ǂan da nîga , Elob xa da ǃnarehe hâna .
46002013	ǁÎn ge ǁkhāti ge ra ǃhoana , khoesi gā-aisib ra ǁkhāǁkhā mîdi ǀkha tama i , tsî Gagab ra ǁkhāǁkhādi ǀkha , gagasi xūna gagasin ǀkha ra ǀgorase .
46002014	Tsî i ge ǂūsi khoe-e Elob Gagab dina ǃkhā tama hâ ; gâresise i ǁîna ūhâ xui-ao , tsî i ge ǁîna a ǁnâuǃā ǁoa , gagasisen nî ǁnâuǃāhe amaga .
46002015	Xawe i ge gagasi khoe-e hoana ra ǀgoraǃgâ , xawe i ge ǁî-aitsama khoe-i xare-i xa ǀgoraǃgâhe tama hâ .
46002016	Tari-e kha ǃKhūb di ǂâisa ge ǂan , o i ga ǁîba ǁgauǃnâ ? Xawe da ge sada Xristub di ǂâisa ūhâ .
46003001	Tsî tita ge ǁkhā tama ge hâ i , ǃgâsado , gagasidu ase sadu ǃoa ǃhoasa , xawe ǁgans didu ase , Xristub ǃnâ ǂkham ǀgôarose īdu ǃoa .
46003002	Dai-e ta ge āsi du , tsî ta ǀgaisa ǂû-e mā du tama , ǁîsa du ge ǁkhāba tama hâ i xui-ao ; tsî amase , nēsis kōse xawe du komo ǁîsa ǁkhāba tamao ,
46003003	ganupe du a ǁgans di xui-ao . Surib tsî ǂnoagus tsî ǁhaiǃādi tsîn sadu ǃnâ hâ , hîa du kha ǁgans di tama , tsî du kha ǁgans ǃoa tanisen tama hâ ?
46003004	Nē-i ga mî : Tita ge Paulub di ta tsî nau-e : Tita ge Apolob di ta , ǁnâi ǁgans di tama du hâ ?
46003005	Tariba kha Pauluba ? Tsî tariba kha Apoloba ? ǃOabasabekha ge ǁîkha , ǁîkha xu du ge ǂgomsa kai kha ; tsî kha ge ǁîsa ge dī , ǃKhūb ge mâb hoaba ǀkhae khami .
46003006	Tita ge ge ǂgā , tsî Apolob ge ge ǂnâ ; xawe Elob ge ǁîsa ge ǀom kai .
46003007	Ob ge xū tama , ǂgā rab karao , ǂnâ rab karao ; xawe Elob , ǀom kai rab ǀguib .
46003008	Tsî ǂgā rab tsî ǂnâ rab tsîkha ge a ǀgui ; tsî mâb hoab ge ǁîb di amǃnâsa ǁîb di sîsenni ǂûb ǃoa nîra ǃkhōǃoa .
46003009	Elob di ǀhaosîsenao khom ge sikhoma ; sadu ge a Elob di ǃhana-ai , sadu ge a Elob di om .
46003010	Elob di ǀkhommi , tita māhe hâba ǃoa ta ge gā-ai omkuru-aose ǃgaoǃgaoba ge ǁgui , tsî ǀnîb ge ǁîb ai nî om ; ab mâb hoaba kō , matib ra ǁîb ai om ǀgausa .
46003011	ǀNî ǃgaoǃgao-e-i khoe-i xare-e a ǁgui ǁoa xui-ao , ǁguihe hâb ǀguib , ǁnāb ge Jesub Xristuba .
46003012	Tsîb ga khoeba nē ǃgaoǃgaob ai om ǃhuniǀurib , tsî ǀhaiǀurib , tsî ǃgomǀgausa ǀuidi , tsî hain tsî ǀgân tsî ǃhoroǃgaodi tsîn ǀkha ,
46003013	ob ge mâb hoab di sîsenna nîra ǂhai ; ǁnā tsēs kom nîra ǂhaiǂhai bio , ǀaes ǀkhab nîra ǂhaiǂhaihe xui-ao , tsî matib mâb hoab di sîsenna ī ǃkhaisas ge ǀaesa nîra ǃâitsâ .
46003014	Khoeb di sîsenni ga hâhâo , ǁîb aib ge omma , ob ge amǃnâ-e nîra ǃkhōǃoa .
46003015	Tsî khoeb di sîsenni ga khauǃkhūheo , ob ge amǃnâsa nîra ǂoaǃnâ ; xaweb ge ǁîb ǂûba nîra sâuhe ǀaes ǀkhas axase .
46003016	ǂAn tama du kha hâ , Elob di tempel du a ǃkhaisa , tsî Elob Gagab sadu ǃnâ ǁan hâ ǃkhaisa ?
46003017	Elob di tempela ga ǀuriǀuri-i , ǁnā-eb ge Eloba nîra ǀuriǀuri ; Elob di tempeli ge a ǃanu xui-ao , tsî sadu ge a ǁî .
46003018	A-i tā khoe-e ǁî-aitsama garasen , khoe-i ga sadu ǃnâ ǂâi , gā-ai - i a ǃkhaisa nē ǃhūbaib ai , a-i gâre , gā-ai-i nîga .
46003019	Nē ǃhūbaib di gā-aisib Elob tawa gâresise i xui-ao . Xoamâihe hâ amaga : “ Gā-ainab ra ǃkhō ǁîn di gāxaǃnâsib ǃnâ , ” ti .
46003020	Tsî ǁkhawa : “ ǃKhūb ge gā-ain di ǂâide a ǂan ǁau di a ǃkhaisa , ” ti .
46003021	ǁNā-amaga a-i tā khoe-e khoen ai koasen , hoa xūn a sadu di xuige :
46003022	Paulub karao , Apolob karao , Kefab karao , ǃhūbaib karao , ûib karao , ǁōb karao , hâ a xūn karao , ǃgoaxa xūn karao ; ǁîn hoan ge a sadu di .
46003023	Xawe du ge sado a Xristub di , tsîb ge Xristuba a Elob di .
46004001	ǁNāti īge ase , a-i mâ-i hoa-e sige ūhâ : Xristub di ǃoabasabese tsî Elob di ǂganǃgâsigu di mûǂamaose .
46004002	Tsî ǃaruǀî mûǂamaogu ra ǂgaoǀkhāhe , mâb hoab nî ǂgomǂgomsase hōhe ǃkhaisa .
46004003	Tsî i ge tita xūba tama , sadu xa ta ra ǀgoraǃgâhe ǃkhaisa , tsî khoesi ǀgoraǃgâ-i hoa-i xa ta ra ǀgoraǃgâhe ǃkhaisa ; ā , tita ge ǁî-aitsama ǁkhāti ǀgoraǃgâsen tama hâ .
46004004	Xū-i xare-e ta tita ǂan tama ; xawe ta ge ǁîs ǀkha ǂhanu-ai kaihe tama hâ ; tsî ǃKhūb ge tita nîra ǀgoraǃgâba .
46004005	ǁNā-amaga tā ǀgoraǃgâ , ǁaeb hā tama hâ hîa , ǃKhūb nî hās kōse , ǁîb ǁkhāti ǂganǃgâsana ǃkhaenaba xu ǃnâb ǃoa nîra ūhāb , tsî ǂgaogu di ǀapeǀape-aide nîra ǂhaiǂhaiba ; o i ge mâ-i hoa-e ǁnāǃnubai Eloba xu karesa nîra hō .
46004006	Tsî nēsa ta ge , ǃgâsado , tita ǂûta tsî Apolob tsîkhom ai ǂkhō-ais ase go mî sadu ǃaroma , sikhom tawa du nî ǁkhāǁkhāsenga , xoahe hâs ǂamai du ūhâsen tide ǃkhaisa ; î du tā ǀnî-e nau-i ǂama khūkhūsen ǀguib âkhom ǃaroma .
46004007	Tari-e satsa aiǂhanuba ra mā ? Tsî tare-ets ūhâ , ǃkhōǃoa tamats hâ-e ? Tsîts ga ǁî-e ǃkhōǃoa hâo , matits kha ǁnâi ra koasen , ǃkhōǃoa tamats hâs ǁkhās khami ?
46004008	ǀNai du ǁâ hâ , ǀnai du ǃkhū hâ ; sige ose du gere gao ; tsî amase , î du ga gao , sige on nî sadu ǀkha gaoǀhaose .
46004009	Nēti ta ra ǂâi xui-ao , Elob ge sige apostelge ǀams ai ǁōba anu hâse mâi ǃkhaisa ; ǃgapaǀîxū kaiba ge ge sige ǃhūbaib tsî ǀhomǃgāgu tsî khoen tsîna xui-ao .
46004010	Sige ge a gâre Xristub ǃaroma , tsî sadu ge a gā-ai Xristub ǃnâ ; sige ge a ǂkhabusa , tsî sadu ge a ǀgaisa ; sadu ge a mûhesa , tsî sige ge a ǃharaxūsa .
46004011	Nē iri kōse ge ge ǃâs tsî ǁgâs xa ra tsâ , tsî ge ge a ǀōǀkhā , tsî ge ge ra ǂnauhe , tsî ge ge a hâǃkhaio ;
46004012	tsî ge ge sige ǃomgu ǂûgu ǀkha ǃgomse ra sîsen ; ǀauhe ge ra , xawe ge ra ǀkhae ; ǃgôaǃgonhe ge ra xawe ge ra taniǀnam ;
46004013	ǃkhāǃkhāhe ge ra xawe ge ra ǀgore ; ǀnapuǂuihe ra xū-i ǃhūbaib di-i ase ge go ī , tsî hoan di ǁkhâuǁnâxūse nēsis kōse .
46004014	Sado ta nî taotaose ta nēna xoa tama hâ , xawe ti ǀnam ǀgôadu ase ta ra ǁnama du .
46004015	Disiǀoadisi ǁkhāǁkhā-aoga du ga Xristub ǃnâ ūhâ , xawe du ǂgui ǁgûga ūhâ tama xui-ao ; tita kom Xristub Jesub ǃnâ sado ge ôao ǃgâiǂhôas ǃnâ-ū .
46004016	ǁNā-amaga ta ra ǁnama du : Ti ǁgaeǁgae-ao kai re ti .
46004017	ǁNā-amaga ta ge Timoteuba sadu ǃoa ge sî , ti ǀnamǀnamsa tsî ǂgomǂgomsa ǀgôaba ǃKhūb ǃnâ , ǂâiǂâi ǃnâ dub nîga ti daogu Xristub ǃnâ hâgu xa , ǀhaohâgu hoaga ta mâ ǃkhai-i hoa-i ai ra ǁkhāǁkhā khami .
46004018	Sadu tawa ta sī tide xū-i khamin ra ǀnîna khūkhūsen ;
46004019	xawe ta ge ǃhaese sadu tawa nî sī , ǃKhūb ga ǂgao-o , o ta ge nî ǁnâuǃā khūkhūsen ran di mîde tama i , tsî ǁîn di ǀgaiba ;
46004020	Elob gaosib mîs ǃnâ mâ tama i , tsî ǀgaib ǃnâ mâ xui-ao .
46004021	Mati du kha ra ǂgao ? Haib ǀkha ta sadu tawa nî sī ? ǀNammi tsî tsamtsiǃnâ gagas ǀkha ta nî sī ?
46005001	Mâ ǃkhai-i hoa-i ai i ge ra ǁnâuhe , ǀaib sadu ǃnâ hâsa , tsî ǁnāti ī ǀai-ai-i , ǀūben xawen ǃnâ ǂgaihe tama-e , ǀguib ǁgûb âb di tarasa ūhâ ti .
46005002	Tsî du kha ganupe ra khūkhūsen ǁîs ǂama du nî ǃhausens ǃās ǃnâ , îb ǁnā sîsenna ge dība sadu ǁaeguba xu ūbēhe ti ?
46005003	O ta ge tita , soros ǀkha ta a ǀkhai xawe gagas ǃnâ ǁnāpa hâ ta axase ǀnai go ǂâibasen , ǁnāpa ta hâs ǁkhās khami ta ge nē ǃkhaisa ge dība :
46005004	Sada ǃKhūb Jesub Xristub di ǀons ǃnâ , sadu tsî ti gagas tsîn ga ǀhû ǃnubai , sada ǃKhūb Jesub Xristub di ǀgaib ǀkha .
46005005	ǁNāti ība Satanna māǁnâsa , ǁgans di ǁgaoǁgaohesa ǃoa , gagas nî sâuhega , ǃKhūb Jesub di tsēs ai .
46005006	Sadu koasens ge ǃgâi tama hâ . ǂAn tama du kha hâ , ǂkhari ǀkhuruǀkhuruperero-i ǀâpereb hoaba ra ǀkhuru kai ǃkhaisa ?
46005007	ǁNā-amaga ǀoro ǀkhuruǀkhurupereba ǃanuǃanuǂuiǃnâ , ǀasa ǀâpere kai du nîga , ǀkhuruoǃnâ du a khami ; sada Pasxaǁkhaob on ge sada ǂābahe xuige , ǁnāb ge a Xristu .
46005008	A da ǁnâi Pasxakaitsēsa tsēdī ǀoro ǀkhuruǀkhurupereb ǀkha tama , tsî ǁkhāti ǁoreb tsî ǂkhabab tsîkha di ǀkhuruǀkhurupereb ǀkha tama , î da dī ǀkhuruoǃnâ peregu ǂhauǃnâsib tsî amab tsîkha digu ǃnâ .
46005009	Nau ǂkhanis ǃnâ ta ge sado ge xoaba , ǀai-aon ǀkha du habagu tide ǃkhaisa .
46005010	ǁNāti ta mî tama , hoaragase du nē ǃhūbaib di ǀai-aon , tsî xūǃgunuxan , tsî ǁkhâuǁnâ-aon , tsî ǁgôatsuiǁgoana ra ǃoaban tsîn ǀkha habagu tidesa ; ǁnās karao , o du nî ǃhūbaiba xu ǂoa .
46005011	Xawe ta ge sado ge xoaba , habagu du tidesa , khoe-i ga ǃgâsase ǂgaisen , tsî i ga ǀai-ao , xūǃgunuxa , ǁgôatsuiǁgoaǃoaba-ao , ǃkhāǃkhā-ao , ǀhorosemâ tsî , ǁkhâuǁnâ-ao-o : ǁNāti ī-i ǀkha du ǂûs xawesa hî tide ti .
46005012	Tare-e ta ǃauga hân ǀkha ǁae hâ , o ta ǁîna nî ǀgoraǃgâ ? Sado kha sadu ǀhaohâb dina ǀgoraǃgâ tama du hâ ?
46005013	Xawe ǃauga hânab ge Eloba nîra ǀgoraǃgâ . Nē ǂkhaba khoeba sadu ǁaeguba xu ǂoa kai .
46006001	Mati i kha khoe-i âdu , nau-i ǃoagu ǂharuguǃkhai-e ūhâ-e a hîtsâ ǁkhā , ǂhanuoǃnân xa ǂhanu-aikaisensa , tsî tare xū-i ǃaroma ǃanun xa tama ?
46006002	ǂAn tama du kha hâ , ǃanun nîra ǃhūbaiba ǀgoraǃgâ ǃkhaisa ? Tsî sadu xab ga ǃhūbaiba ǀgoraǃgâheo , ǁnâi ǁkhā tama du hâ , hoan xa ǂkhari ǂhanuǃkhairode ǀgorasa ?
46006003	ǂAn tama du kha hâ , ǀhomǃgāga da nîra ǀgoraǃgâ ǃkhaisa ? Matikōse da nēs ǃgâ-ai nē ǃhūbaib dina a ǀgoraǃgâ ǁkhā ?
46006004	Nē ǃhūbaib din ǂama du ga ǂnoaguo , o du ge ǀhaohâb ǃnâ ǃharaxūhesase īna ū , tsî ǁîn ǂama nî mâi .
46006005	Taob ase ta nēsa ra mîba du . Okha ǁnâi sadu ǃnâ i ǀgui-i xare-e hâ tama hâ , gā-ai-e ? ǀGui-i xawe-e hâ tama hâ , ǁî-i ǃgâsan ǁaegu a ǀgoraǃgâ ǁkhā-e ?
46006006	Ob ge nē ǃgâsaba nau ǃgâsab ǀkha ra ǂnoagu ǂgomoǃnân aiǃâ .
46006007	Tsî i ge hoaragase tsū ǂū-e sadu ǃnâ hâ , ǂhanub ǂnoagu-aide du ūhâbagu hâ ǃkhaisa . Tarexa du ǁnās ǃgâ-ai ǂkhababa taniǀnam tama hâ ? Tarexa du ǁnās ǃgâ-ai ǂkhôa-e taniǀnam tama hâ ?
46006008	Xawe du ge sado ǂkhababa ra dī , tsî ǂkhôasa ra dī , tsî du ge ǁîsa ǃgâsan ǃoagu ra dī .
46006009	ǁNâi ǂan tama du kha hâ , ǂhanuoǃnân gaosib Elob diba ǀumi tide ǃkhaisa ? Tā ǁhapu re : ǀAi-aon karao , ǁgôatsuiǁgoana ra ǃoaban karao , ǃgameba ra khôan karao , ǁgaiǁgaisana ra dīn karao , aoregu ǀkha ra ǁgoegu karao ,
46006010	ǃnari-aon karao , xūǃgunuxan karao , ǀhorosemân karao , ǃkhāǃkhā-aon karao , ǁkhâuǁnâ-aon karao , ǁîn ge Elob gaosiba ǀumi tide .
46006011	Tsî ǁnātin ge ǀnîn âdo ge ī i ; xawe du ge ge ǁāhe , xawe du ge ge ǃanuǃanuhe , xawe du ge ge ǂhanu-ai kaihe ǃKhūb Jesub Xristub di ǀons ǃnâ , tsî sada Elob di Gagab ǃnâ .
46006012	Hoa xūna ta mā-amhe hâ ; xawen ge hoana harebe tama hâ . Hoa xūna ta mā-amhe hâ ; xawe ta ge ǀgui-i ân xa gaobakaisen tide .
46006013	ǂÛn ge ǃnāba hâba , tsî ǃnāb ge ǂûna hâba ; xawe Elob ge nēb tsî naun tsîna nîra hîkākā . Tsî soros ge ǀaiba hâba tama i tsî ǃKhūba hâba , tsî ǃKhūb ge sorosa hâba .
46006014	Tsî Elob , ǃKhūba ge ǂkhaiǂkhaib ge ǁkhāti sada nîra ǂkhaiǂkhai ǁîb di ǀgaib ǀkha .
46006015	ǂAn tama du kha hâ , sorodi âdu a Xristub di uniǁae ǃkhaisa ? ǁNâi Xristub di uniǁaede ū tsî ta kha ǁîde ǀai-ao-i di uniǁaese nî dī ? Tātsē !
46006016	ǂAn tama du kha hâ , ǀai-aosa ra ǂae-aib a ǁîs ǀkha ǀgui soro ǃkhaisa ? ǁÎ ǀgamra nî ǀgui ǁgan , ti ra mîhe xui-ao .
46006017	Xawe ǃKhūba ra ǂae-ai-i ge ǁîb ǀkha a ǀgui gaga .
46006018	ǁHâxū ǀaiba re . Khoe-i ra ǁore ǁore-ai-i hoa-i ge sorosa xu ǃauga hâ-e ; xawe ǀaiba ra dī-i ge ǁî-i soros ǂûs ǃoagu ra ǁore-e .
46006019	Tsî ǂan tama du kha hâ , soros âdu a sadu ǃnâ ǁan hâ ǃAnu Gagab di tempel ǃkhaisa , ǁîba du Eloba xu ūhâba , tsî sadu ǂûdu di tamadu hâ ǃkhaisa ?
46006020	ǃGomǀgausase du ǁamahe hâ , xuige Eloba ǂkhaiǂkhai sadu soros tsî sadu gagas tsîra , hîa a Elob dira ǃnâ .
46007001	Tsî xoaba te du ge xūn xa ta ra ǃeream : Khoe-e i ge a ǃgâiba , tara-i ose hâsa .
46007002	Xawe ǀaigu ǃaroma ab mâb hoaba ǁîb taras ǂûsa ūhâ , tsî mâs hoasa as ǁîs di aob ǂûba ūhâ .
46007003	Ab aoba tarasa ǃgameba anu-e dība , ǁnās ǁkhās khami as tarasa aoba dība .
46007004	Taras ge ǁîs di soros ǂûs ǂama ǀgai-e ūhâ tama hâ , xawe aoba ; tsî ǁnās ǁkhās xaseb ge aoba ǁîb di soros ǂûs ǂama ǀgai-e ūhâ tama hâ , xawe tarasa .
46007005	Tā ǂgaedawasenxugu ro re , ǁaeb kōse i ga hoaro di ǁnâugus ǀkha ī tama io , ǂûtamahâ tsî ro nî ǀgorese ; î ro ǁkhawa ǀhû , Satanni ǃâitsâ ro tidese , saro ūdawasenǁoasiba xu .
46007006	Nēsa ta mā-ams ase ra mî , tsî mîmās ase tama .
46007007	ǂGao ta ra xui-ao , khoen hoan ga tita ǂûta ī khami īsa ; xawe mâ-i hoa-i ge ǁî-i hōs ǂûsa Eloba xu ūhâ , ǀgui-e nēti , tsî nau-e ǁnāti .
46007008	O ta ge ǃgame taman tsî ǃoataradi tsîna ra mîba ǁîna i a ǃgâiba ǃkhaisa tita hâ khamin ga hâsa .
46007009	Tsî ūdawasen ǁoan kao , an ǃgame ; ǃgames ge turab xa khaus ǃgâ-ai a ǃgâi xuige .
46007010	Tsî ǃgame hâna ta tita mîmā tama , xawe ǃKhūb ra ǁîna mîmā , taras aoba xu ǀgora tidesa ;
46007011	tsî ǀgoras ga os nî ǃgame tamase hâ , tsî ǁnā tamas ka io , as aob ǀkha ǂkhîbagusa dī ; îb aoba tarasa tā ǁnāxū .
46007012	Tsî nauna ta ge tita ra mîba , ǃKhūb mî tama : ǃGâsab ga ǂgomoǃnâ tarasa ūhâ , tsîs ga ǂkhî ǁîb ǀkha ǁansa , ab ǁîsa tā ǁnāxū .
46007013	Tsî taras ga ǂgomoǃnâ aoba ūhâ , tsîs ga ǂkhî ǁîb ǀkha ǁansa , as ǁîba tā ǁnāxū .
46007014	ǂGomoǃnâ aob ge taras ǃnâ ǃanuǃanuhe hâ , tsî ǂgomoǃnâ taras ge aob ǃnâ ǃanuǃanuhe hâ amaga . ǁNāti i ga ī tama io , on ga sadu ôana ǃanuoǃnâ hâ ; xawe nēsin ge a ǃanu .
46007015	Tsî ǂgomoǃnâ-i ga ǀgorao , a-i ǀgora . ǃGâsab kas , ǃgâsas kas ge , ǁnās ga io , ǃgaehe tama hâ . Xaweb ge Eloba ǂkhîb ǃoa ge ǂgai da .
46007016	ǂAns a xare , sas tarasa , aobas nî ǃgâiǃō kai ǃkhaisa ? Tsî ǂants a xare , sats aotsa , tarasats nî ǃgâiǃō kai ǃkhaisa ?
46007017	A-i ǁnâi mâ-i hoa-e Elob ge ǂhûiǂui-i khami , a-i mâ-i hoa-e ǃKhūb ge ǂgai-i khami tanisen . Tsî ǁnāti ta ǀhaohâgu hoagu ǃnâ ra ǂnûiǂgā .
46007018	ǃGaohe hâse-i ga khoe-e ǂgaiheo , a-i tā ǃgaohesa dī-unukaisen ; aikhōb ǃnâ i ga khoe-e ǂgaiheo , a-i tā ǃgaokaisen .
46007019	ǃGaos ge xū tama , tsî aikhōb ge xū tama ; xawe Elob mîmāde dīs ge a hū .
46007020	A-i mâ-i hoa-e ǁîs ǀkha i ǂgaihe hâ ǂgais ǃnâ hâ .
46007021	ǃGāsets ga ǂgaiheo , tā ǁîs xa ǂhansen ; tsîts ga ǃnora ǁkhā , o ǁnā soasa sîsenū .
46007022	ǃKhūb ǃnâ ǃgāse ǂgaihe hâ-i ge a ǃKhūb di ǃnorasa xuige ; ǁnās ǁkhās xase i ge ǃnorasase ǂgaihe hâ-e a Xristub di ǃgā .
46007023	ǃGomǀgausase du ǁamahe hâ , xuige tā khoen di ǃgā kai re .
46007024	Mâ-i hoa-e , ǃgâsado , ǁîs ǃnâ i ǂgaihe hâsa , a-i Elob aiǃâ ǁîs ǃnâ hâ .
46007025	Tsî ǂkhamkhoedi ǂama ta ǃKhūb di mîmā-e ūhâ tama hâ ; o ta ti ǂâisa ra mî , ǃKhūb ǃnâ ǀkhomma ge hō ta axase , ǂgomǂgomsa ta nîga .
46007026	O ta ra ǂâi , ǃgâi i a ǃkhaisa ǃgoaxa tsūǀkhāb ǃaroma , khoe-i nî ǁnāti hâs a ǃgâi ǃkhaisa .
46007027	Taras ǀkhats ga ǃgaeǀhaohe hâo , tā xoresensa ôa-am re ; tsî taras osets ga hâo , tā tara-e ôa .
46007028	Tsî ǃgamets ga xawets ǁnās ǀkha ǁore tama ; tsî ǂkhamkhoes ga ǃgame xawes ǁore tama ; xawen ge ǁnāti īna ǁgans ǃnâ ǁgâiǀā-e nîra ūhâ ; tsî ta sado sâu ǂgao hâ .
46007029	O ta nēsa ra mî , ǃgâsado , ǁaeb a ǃnubu ǃkhaisa ; an ǃaruǀî tarade ūhâna ūhâ taman xase ī ;
46007030	în ā rana ā taman axase ī ; în ǃgâiaǂgao rana ǃgâiaǂgao taman axase ī ; în ǁama rana ūhâ taman xase î ;
46007031	în nē ǃhūbaiba ra ǁae-ūna ǁîba ǁae-ū taman axase î ; nē ǃhūbaib di īsib ra ǃgû-ī xuige .
46007032	Tsî ta ra ǂgao , ǂhansens ose du nî hâsa . ǃGame tamab ge ǃKhūb din xa ra ǂhansen , matib nî ǃKhūba ǃgâibasa ;
46007033	xawe ǃgame hâb ge ǃhūbaib din xa ra ǂhansen , matib nî tarasa ǃgâiǃgâibasa . Taras tsî ǂkhamkhoes tsîra ge a ǃkharaga .
46007034	ǃGame tamas ge ǃKhūb din xa ra ǂhansen , matis nî ǃanu ǃkhaisa , soros ǃnâs kas , gagas ǃnâs kas hoasa ; xawe ǃgame hâs ge ǃhūbaib din xa ra ǂhansen , matis nî aoba ǃgâiǃgâibasa .
46007035	Tsî ta ǁîsa sadu di harebes ǃoa ra mî ; ǁnoa-e ta nî sadu ai aose tama i , tsî sado anuba hâ-i ǃoa , tsî du nî ǃKhūba ǂhani-i ose ǂae-ai ǁkhās ǃoa .
46007036	Tsî khoe-i ga ǂâi , anu tamase i ra dī ǃkhaisa , ǁî-i di ǂkhamkhoes ga ǂkhamkhoesis âsa īǂamo , tsî i ga ǀkharase ī ǁoao , a-i dī , ǂgao i hâ khami ; ǁore tama i hâ , a ra ǃgame .
46007037	Xawe khoe-i ga ǂgaob â-i ǃnâ mâǁapo , tsî i ga ǂhâsi-i xare-e ūhâ tama io , tsî i ga ǁî-i ǂâis ǂama ǀgai-e ūhâo , tsî i ga ǂgaob â-i ǃnâ ǂâibaseno , ǂkhamkhoes â-i ǃgameb ose nî hâsa , ǁnā-i ge ǃgâise ra dī .
46007038	ǁNā-amaga ǃgameb ǃoa ra māǂui si-i ge ǃgâise ra dī-e , tsî ǃgameb ǃoa māǂui si tama-i ge ǁnās ǃgâ-ai ǃgâise ra dī-e .
46007039	Taras ge ǂhanub ǀkha ǃgaehe hâ , ǁîs aob ûi hâs kōse ; xawe aob âs ga ǁō , os ge a ǃnorasa , ǂgaos rab hoabas nî ǃgamesa ; xawe ǃKhūb ǃnâ ǀgui .
46007040	Xawes ga ǁnās ǃgâ-ai ǃgâiǃgâxa , ǃgameb oses ga hâo , ti ǂâisa ǃoa ; tsî ta ra ǂâi , tita on Elob Gagaba ūhâ ǃkhaisa .
46008001	Tsî ǁgôatsuiǁgoaǁguibadi xa da ge a ǂan hoada ǂansa ūhâ ǃkhaisa . ǂAns ge ra khū kai , xawe ǀnammi ge ra ǂnubikhâi .
46008002	Tsî khoe-i ga ǂâi , xū-e i a ǂansa , ǁnā-i ge xū-i xare-e ǂan tama hâ , khoe-i nî ǂan khami .
46008003	Xawe Eloba ga ǀnam khoe-i , ǁnā-i ge ǁîb xa ǂanhe hâ-e .
46008004	Tsî ǁgôatsuiǁgoaǁguibas di ǂûs xa da a ǂan , ǁgôatsuiǁgoa-i ǃhūbaib ǃnâ xū tamasa , tsî ǀnî elo-i hâ tamasa , ǀgui Elob ǀguib .
46008005	Tsî hân a xawe , elose ra ǂgaihena , ǀhommi ǃnâs karao , ǃhūbaib ais karao ( ǂgui ǁgôatsuiǁgoan tsî ǂgui ǃkhūgu hâ amaga ) ,
46008006	xawe da ge sada ǀgui Elob ǀguiba ūhâ , ǁGûb ǁîba xun hoa xūna hâb , tsî ǁîb ǃoa da sada hâba ; tsî ǀgui ǃKhūb ǀguib , Jesub Xristub , ǁîba xun hoa xūna hâb , tsî sada ǁîb ǃnâ .
46008007	Xawe nē ǂans ge hoan ǃnâ hâ tama hâ . On ge ǀnîna nēsis kōse xawe ǁgôatsuiǁgoab di ǂâis ǀkha hâ tsî ǁgôatsuiǁgoaga ǁguibahe hâ-e ra ǂû ; os ge ǁîn di ǂâis ǂkhabu hâsa ra ǂnaoǂnaohe .
46008008	Tsîs ge ǂûsa Elob tawa ǀgūǀgū da tama hâ . ǂÛ da ga xawe da ǃnā tama hâ ; tsî ǂû tama da ga i xawe da ǃonkhao tama xui-ao .
46008009	Xawe kōbasen , nē ǃnorasasib âdu ǂkhabusa-e ǃnôa-ai xūse ība tide ǃkhaisa .
46008010	Khoe-i ga sats , ǂansa ūhâtsa ǁgôatsuiǁgoab tempeli ǃnâ tāb tawa mûǂnôao , xares kha ǁî-i ǂâisa , ǂkhabusas a amaga , ǁgarihe tide , ǁgôatsuiǁgoaga ǁguibahe hân xa ǂûsa ?
46008011	O i kom ǂkhabusa ǃgâsa-i âts , Xristub ge ǁōba-e , sa ǂansa xu nî kāǁō-o .
46008012	Tsî ǁnāti du ga ǃgâsan ǃoagu ǁoreo , tsî ǁîn di ǂkhabusa ǂâide tsûtsûo , o du kom Xristub ǃoagu ra ǁoreo .
46008013	ǁNā-amaga ǂûs ga ti ǃgâsa-e ǁgonǁgonǂgao-o , o ta tātsēs kōse ǁgan-e ǂû tide , ti ǃgâsa-e ta ǁgonǁgonǂgao tidega .
46009001	Apostel tama ta tita ? ǃNorasa tama ta hâ ? Sada ǃKhūb Jesub Xristuba mû tama ta hâ ? Ti sîsen tamado sado ǃKhūb ǃnâ .
46009002	Nauna ta apostelse ība tama xawe ta ge sado apostelse ība ; ti apostelsis di ǁgauǂuidu kom sado ǃKhūb ǃnâo .
46009003	Nēs ge ti ǃereambasensa , tita ra ǀgoraǃgân ǃoagu :
46009004	ǃNorasasiba kha ūhâ tama ge hâ , ǂû tsî ge nî āse ?
46009005	ǃNorasasiba kha ūhâ tama ge hâ , ǃgâsasa ge nî taras ase ǃgûma-ūsa , nau apostelgu tsî ǃKhūb di ǃgâsagu tsî Kefab on ra dī khami ?
46009006	Tita tsî Barnabab tsîkhom ǀguikhoma kha ǁnā ǂhanuba ūhâ tama hâ , sîsenbasen khom tidesa ?
46009007	Tari-e torob ǃnâ ra ǃoaba ǁî-i amǃnâs ǂûs ai ? Tari-e ǂauxûiǂûǃhana-e ra ǂgā , tsî ǁî-i ǂû-i xa ǂû tama hâ ? Tsî tari-e gūna ǃûi tsî gūdi di dai-i xa ā tama ?
46009008	Khoe-i dommi ǃoa ta ǁîna ra mî ? ǂHanuba kha ǁîn ǁkhāna mî tamab hâ ?
46009009	Moseb di ǂhanub ǃnâ i kom xoamâihe hâo : “ Dāǃnâ ra gomab di amsats ge ǃgae ǂgan tide ! ” Gomagu xasa Elob ra ǂhansensa ?
46009010	Hoaragaseb sada ǃaroma ǁîsa mî tama hâ ? Ā , sada ǃaromas kom xoahe hâo , ǃhūǃgao ra-i ǃâubasens ai nî ǃhūǃgao ǃkhaisa , tsî ǃâubasens ai ra dāǃnâ-i ge ǁî-i ǃâubasensa nî amǃnâxa-e .
46009011	Sige ga gagasi xūna tsoroba duo , kai xū-e kha , sige ga sadu sorosi xūna ǃgaobaseno ?
46009012	Naun ga ǁnā ǀgaiba sadu ǂama ūhâo , tare xū-i ǃaroma ge kha sige ūhâ tide ? Xawe ge ge ǁnā ǀgaiba sîsenǂui tama hâ ; tsî ge ge hoana ra tani , ǂhanixū-i xare-e ge ǃgâiǂhôas Xristub disa dība tidese .
46009013	ǂAn tama du kha hâ , ǁnān ǃanu xūna ra ǃoaban ra ǃanun xa ǂû ǃkhaisa ; tsî ǁnān , altarsa ra ǃoaban ra altars ǃnâ amǃnâxa ǃkhaisa ?
46009014	ǁNās ǁkhās khamib ge ǃKhūba ge ǂnûiǂgā , ǃgâiǂhôasa ra aoǁnâgu nî ǃgâiǂhôasa xu ûisa .
46009015	Xawe ta ge tita sadu xūn nēn xa xū-i xare-e ūbasen tama hâ . Tsî ta ǁîna ǁkhāti xoa tama , tita ǀkha i nî ǁnāti ǃnaese . ǁŌs ga ǃgâiba te , khoe-i nî koasens âtasa ǁaudība tes xa .
46009016	ǃGâiǂhôasa ta kara aoǁnâ xawes ge koasa ti tama hâ ; ǁîsa ta kom ǁgui-aihe hâo ; tsî tsūba te , ǃgâiǂhôasa ta ga aoǁnâ tama io .
46009017	Dī si ǂgao ta kao , o ta amǃnâ-e ūhâ ; tsî dī si ǂgao tama ta ga i , xawe ta ǂhûiǂuisa ǂgomǃgâbahe hâ .
46009018	Tarebe amǃnâ-e ta ǁnâi ūhâ ? Nē-i : ǃGâiǂhôasa ra aoǁnâǃâ ta nî Xristub di ǃgâiǂhôasa mādawa-ams ose mâise , ti ǀgaib , ǃgâiǂhôas ǃnâ ta ūhâba ta sîsenūsā tidega .
46009019	Mâ khoen hoana xu ǃnoraǃnorahe hâse ta ge hoana ǃgāse ība , ǃnāsa ǂguin âna ta nî hōse ;
46009020	Jodeǁîna ta ge Jodeǁî kaiba , Jodeǁîna ta nî hōse ; ǁnān , ǂhanub ǃnaga hâna ta ge ǂhanub ǃnaga hâse iba , ǂhanub ǃnaga hâna ta nî hōse ;
46009021	ǁnān , ǂhanub ose hâna ta ge ǂhanub ose hâ-i ase iba ( ǂhanub ose ta Elob aiǃâ hâ tama , xawe Xristub di ǂhanub ǃnâ ta hâ ) , ǂhanub ose hâna ta nî hōse .
46009022	ǂKhabusana ta ge ǂkhabusa kaiba , ǂkhabusana ta nî hōse ; hoana ta ge hū kaiba , mâ dommi hoab ai ta nî ǀnîna ǃgâiǃō kaise .
46009023	Tsî ta nēsa ǃgâiǂhôas ǃaroma ra dī , ǁîs on ǃnâ ta nî amǃnâxaga .
46009024	ǂAn tama du kha hâ , ǃkhoeǃnâdaob ǃnâ ra ǃkhoen hoatsama ra ǃkhoe , xawe i ǀgui-i ǀgui-e dansa ra hō ǃkhaisa ? Nēti ǁnâi ǃkhoe re , sadu nî ǁîsa hōse .
46009025	Tsî ǃkham ra-i hoa-i ge hoana xu ra ūdawasen ; nēn ra ǁîsa dī , ǁgao nî kron-en nî hōse ; xawe sada ǁîsa ra dī , ǁgaoǁoasa-e ta nî hōse .
46009026	O ta tita nēti ra ǃkhoe , bupeb ai tama , o ta nēti ra ǃkham , ǂoab ǃnâ ra ǂnause tama ;
46009027	xawe ta ti sorosa ra dā tsî ra ǃgādī , î ta tita , nauna ta ra aoǁnâba hîa , ǁî-aitsama tā aoxūhesa anu .
46010001	Tsî ta ǂgao tama hâ , ǃgâsado , ǀūǂamse du nî hâsa , sada îgu hoagu ge ǀnanus ǃnaga hâ i ǃkhaisa , tsî hoagu ge huriba ǃgûǃganu ǃkhaisa ;
46010002	tsî hoagu ge Moseb ǃnâ ǁāǁnâhe ǃkhaisa ǃâus tsî hurib tsîra ǃnâ ;
46010003	tsî hoagu ǁkhā gagasi ǂû-e gere ǂû ǃkhaisa ;
46010004	tsî hoagu ǁkhā gagasi āxū-e gere ā ǃkhaisa ( saoǀhao ge gagasi ǃhaob ǃnâ gu gere ā xui-ao , tsî ǁnā ǃhaob ge Xristu ge i ; )
46010005	xawe ǂguin ân ǃnâb ge Eloba ǃgâiǃgâibasen-e ūhâ tama ge hâ i ; on ge ǃgaroǃhūb ǃnâ ge ǂnauǁguihe .
46010006	Tsî nēn ge aiǁgause ge ǃnaeba da , sada ǂkhababa tura tidega , ǁîn gere tura khami .
46010007	Î du ǁkhāti tā ǁgôatsuiǁgoan di ǃgā kai , ǀnîn ân ge ī khami ; xoamâihe hâ khami : “ ǁAes ge ge ǂnû , ǂû tsîn nî āse , tsîn ge ge khâi ǀhurun nîse . ”
46010008	Î da ǁkhāti tā ǀai , ǀnîn ân gere ǀai khami , tsîn ge ǀgui tsēs ai ǀgamdisiǃnonaǀaǀoadisise ge ǁnā .
46010009	Î da ǁkhāti Xristuba tā ǃâitsâ , ǀnîn ân ge ǃâitsâ bi khami , tsîn ge ǀaon xa ge hîkākāhe .
46010010	Î du ǁkhāti tā ǀara , ǀnîn ân gere ǀara khami , tsîn ge ǁgaoǁgao-aob xa ge hîǀhuruhe .
46010011	Tsî nēn hoan ge ǁîna aiǁgause ge hāǂam ; tsîn ge sada , ǃhūbaib di ǀkhâuǀamdi ge hāǂamda ǁnamase ge xoamâibahe .
46010012	ǁNā-amaga , mâ ta hâ , ti kara ǂâi-e , a-i ǂanbasen , î-i tā ǁnā .
46010013	ǀNî ǃâitsâ-i ge sado gorose hāǂam tama hâ , khoesi ǃâitsâ-i ǀgui-i : Tsî Elob ge a ǂgomǂgomsa , ob ge ǁkhā du as ǂamai ǃâitsâ du tide , tsîb ge ǃâitsâb ǃnâts nî mâǃkharusa nî īǁkhā kaiba tsî , ǁîsa du nî tani ǁkhāse .
46010014	ǁNā-amaga , ti ǀnamsabedo , ǁgôatsuiǁgoaǃoabasa ǁhâxū re .
46010015	ǁNâuǃāxa khoe-i ǀkhas khami ta ra ǃhoa-ū du ; ǁî-aitsama ǀgora mî ta ra-e .
46010016	ǁNā ǀgabis gangans dis , ǁîsa ge ra ǀkhaesa , Xristub ǀaob di amǃnâxasi tamasa ? ǁNā pereb , ǁîba ge ra khôaba , Xristub soros di amǃnâxasi tamaba ?
46010017	ǀGui pereb a khami da ge sa ǂguida a ǀgui soro ; sada hoada ǀgui pereb ǃnâ ra amǃnâxa xui-ao .
46010018	Kō Israelǁaesa ǁgans ǃoa ; ǁnān , ǁguibade ra ǂûna , altars ǃnâ amǃnâxa taman hâ ?
46010019	Tare-e ta ǁnâi nî mî ? ǁGôatsuiǁgoa-e , xū-e ? ǁGôatsuiǁgoaǁguiba-e , xū-e ?
46010020	Hî-î , xawe ta ra mî , ǀūben ra ǁguiban , ǁînan ra ǁgâuaga ǁguiba , tsîn Eloba ǁguiba tama ; tsî ta ǂgao tama hâ , ǁgâuagu ǀkha du nî ǀhûhâsi-e ūhâ ǃkhaisa .
46010021	ǃKhūb di ǀgabis tsî ǁgâuagu di ǀgabis tsîna du a ā ǁoa ; ǃKhūb di tāb tsî ǁgâuagu di tāb tsîn ǃnâ du a amǃnâxa ǁoa .
46010022	Okha , ǃKhūba da ǂoeǂoe ǂgao hâ ? ǁÎb ǃgâ-ai da kha ǀgaisa ?
46010023	Hoana ta mā-amhe hâ xawen ge hoana harebe tama hâ ; hoana ta mā-amhe hâ xawen ge hoana ǂnubikhâi tama hâ .
46010024	A-i khoe-i xare-e ǁî-i ǃgâiba tā ôa , î-i mâ-i hoa-e nau-i diba ôa .
46010025	ǁGanǁamaxūǃkhais ai ra ǁamaxūhen hoana ǂû , î du ǂgaoǂans ǃaroma tā xū-e ôaǃnâ ,
46010026	ǃhūbaib a ǃKhūb di tsî ǁîb ai hân hoana xuige .
46010027	Tsî ǂgomoǃnân di ǀgui-i ga ǁkhau du , tsî du ga ǃgû ǂgao-o , mâi-aiǃâhe du nîn hoana ǂû , xū-i xare-e ǂgaoǂans ǃaroma ôaǃnâ tama i tsî .
46010028	Tsî khoe-i ga sadu ǃoa mîo : ǁGôatsuiǁgoab ǁguiba-i ge nē-e : Tā ǂû , ǁîsa go ǂanǂan tsi-i tsî ǂgaoǂans tsîn ǃaroma .
46010029	Tsî ta ǁîsa ra ǂâibasen , sas xa tama i tsî nau-i dis xa . Tare xū-i ǃaromab kha ti ǃnorasiba nau-i di ǂâis xa ra ǀgoraǃgâhe ?
46010030	Tita ga gangans ǀkha ǂûo , tarexa ta kha ǁî-i ǂama ta ra gangan xū-i ǃaroma ra ǃkhāǃkhāhe ?
46010031	ǁNâi ǂû du karao , ā du karao , tsî dī du kan hoan , ǁîna Elob di ǃgôasib ǃoa dī re .
46010032	Tā ǃnôase ība Jodeǁîn kas , Grikeǁîn kas , Elob di ǀhaohâb kas hoasa ,
46010033	tita on ra hoana hoa xūn ǃnâ ǃgâiǃgâiba khami , ti harebesa ôa tama i , tsî ǂguina harebeba hâ-e ra ôaǃâ , sâuhen nîga .
46011001	Ti ǁgaeǁgae-ao kai re , tita tsîn a Xristub di ǁgaeǁgae-aos ǁkhās khami .
46011002	Tsî ta ra koa du , ǃgâsado , hoa xūn ǃnâ du tita xa ra ǂâi ǃkhaisa , tsî ǁîde ta ge māǁnâ du khami du ǂnûiǂgāde ra ǃkhōǀgaipe ǃkhaisa .
46011003	Tsî ta ra ǂgao , ǂan du nîsa , Xristub a mâ aob hoab di dana ǃkhaisa , tsî aob a taras di dana ǃkhaisa , tsî Elob a Xristub di dana ǃkhaisa .
46011004	Mâ aob hoab , ǀgoreb kas , kēbob kas hîa xū-e danas ai ūhâba , ǁnāb ra danas âba ǃgôao kai .
46011005	Tsî mâ taras hoas , ǀgores kas , kēbos kas hîa ǀōdana hâsa , ǁnās ra danas âsa ǃgôao kai ; ǂkhomhes ga hâs ǁkhās khami i kom īo .
46011006	Taras ga ǀgapa ǂgao tama io , as ǂkhomkaisen ; xawe taras ga ǂkhomkaisens nîs xa tsî ǀûnas nî ǁara kais xa taotaosabaheo , as ǀgapa .
46011007	Xawe aob ge danasa ǀgapa-ai tide , Elob di īsib tsî ǂkhaisib a amaga ; tsî taras ge a aob di ǂkhaisi .
46011008	Aob kom tarasa xu hâ tamao , tsîs kom tarasa aoba xu hâo .
46011009	Tsîb kom aoba ǁkhāti taras ǃaroma kuruhe tamao , xawe tarasa aob ǃaroma .
46011010	ǁNā-amagas ge tarasa ǀhau-e danas ai nî ūhâ ǀhomǃgāgu ǃaroma .
46011011	ǁNāti ī xaweb ge aoba taras ose , tsîs ge tarasa aob ose hâ tama hâ ǃKhūb ǃnâ .
46011012	Taras aoba xu hâs ǁkhās khamib aoba tarasa xu hâ xui-ao ; tsî hoan ge Eloba xu hâ .
46011013	Sadu ǃnâ aitsama ǀgora , ise i a anu ǃkhaisa , taras nî ǀōdanase Elob ǃoa ǀgoresa .
46011014	Tsî ǂūsib ǁkhāba kha ǁkhāǁkhā du tamab hâ , aoba i taotaosaba ǃkhaisa , gaxu ǀûnab ga ūhâo ?
46011015	Tsî tarasa i a ǃgôasaba ǃkhaisa , gaxu ǀûnas ga ūhâo ? Gaxu ǀûnas kom ǃgū-ai xūse ge māheo .
46011016	Tsî khoe-i ga ǂnoagu ǂgao , a-i ǂan , ǁnāti ī ǁnaetiba ge ūhâ tama hâsa , tsî ǀhaohâgu Elob digu ona .
46011017	Tsî ta nēsa ra mîmā hîa ta ge ǁîsa a kare ǁoa , ǃgâi kais ǃoa tama i tsî tsū kais ǃoa du ra ǀhû ǃkhaisa .
46011018	ǂGurosa ta ra ǁnâu , ǀhaohâb ǃnâ du kara ǀhûo , o di ge ǁhaiǃāde sadu ǃnâ hâ , tsî ta ǁîsa ǃkharese ra ǂgom .
46011019	ǀGoradi kom sadu ǃnâ nî hâo , ǂhauǃnân nî sadu ǃnâ ǂhaiga .
46011020	ǀHû du karao , o i kom , ǃKhūb di ǃuiǂûsa du nî dīse ī tamao :
46011021	ǂÛhe ra hîa i ge mâ-i hoa-e ǁî-i ǃuiǂûs ǂhanisa ra aiǂû , o i ge ǀgui-e ǃâ hâ , tsî nau-i ge ǀhoro hâ .
46011022	Om-e kha ūhâ tama du hâ , ǁî-i tawa du nî ǂû tsî ā-e ? ǁNâi ǀhaohâb Elob diba ǃharaxū tama du hâ , tsî du ūhâ tama hâna ra tao kai ? Tare-e ta nî mîba du ? Koa du ta nî ? Nēs ǃnâ ta koa du tide .
46011023	ǃKhūba xu ta ge ge ǃkhōǃoa , sado ta ge ǁkhāti mā-e : ǃKhūb Jesub ge , ǀapexūheb ge tsuxub ǃnâ pereba ū ǃkhaisa ,
46011024	tsî ganganni ge , ob ge khôa bi , tsî ge mî : Ū , î go ǂû , nēs ge ti soros , sago ǃaroma ra khôahesa ; dī nēsa ti ǂâiǂâisensa ǃoa .
46011025	ǁNās ǁkhās khamib ge ǁkhāti ǀgabisa tsuxuǂûs khaoǃgâ ū , tsî ge mî : Nē ǀgabis ge ǀasa ǃgaeǀhaosa ti ǀaob ǃnâ ; dī go nēsa , ā bi go kas kōse ti ǂâiǂâisensa ǃoa .
46011026	Nē pereb xa ǂû tsî du ga nē ǀgabis xa ās kōse du ge ǃKhūb di ǁōba nî aoǁnâ , hāb nîs kōse .
46011027	ǁNā-amaga anu tamase ga nē pereb xa ǂû-i tsî ǃKhūb di ǀgabis xa ā-i , ǁnā-i ge ǃKhūb soros tsî ǀaob tsîra tawa ǀhapixa-e .
46011028	A-i khoe-e ôaǃnâsen , î-i ǁnāti nē pereb xa ǂû , tsî nē ǀgabis xa ā .
46011029	Anu tamase ǂû tsî ga ā-i , ǁnā-i ge ǁî-aitsama ǀgoraǃgâ-e ra ǂû tsî ābasen xuige , ǃKhūb sorosa ǀgora tamase .
46011030	ǁNā-amagan ge ǂgui ǂkhabusan tsî ǀaesen hâna sadu ǃnâ hâ , tsî ǀnîn ge ge ǁō .
46011031	ǁÎ-aitsama da ga ǀgoraǃgâseno , o da ǀgoraǃgâhe tide xui-ao .
46011032	Tsî ǀgoraǃgâhe da kao , o da ge ǃKhūb xa ra ǁkharahe , ǃhūbaib ǀkha da ǀgoraǃgâhe tidese .
46011033	ǁNā-amaga , ti ǃgâsado , ǂû du nîse du ga ǀhûo , a-i nē-e nau-e ǃâu .
46011034	Tsî khoe-i ga ǃâ , a-i oms tawa ǂû , ǀgoraǃgâ-i ǃoa du ǀhao tidega . Nau xūna ta ge , sī ta ga ǁaeb ai nî dī-unu .
46012001	Tsî gagasi hōdi xa du nî ǀūǂamse hâsa ta ǂgao tama hâ , ǃgâsado .
46012002	ǂAn du a , ǀūbe du ge isa , tsî ǃhoa ǁoa ǁgôatsuiǁgoan ǃoa du ge ǃgû-ūhesa , ǂgaeǂguihe du ge khami .
46012003	ǁNā-amaga ta ra ǂanǂan du , ǀgui-i xare-i , Elob Gagab ǃnâ ra ǃhoa-i Jesuba ǀâxareb ase ǂgai tama hâ ǃkhaisa ; tsî ǀgui-i xare-i ge Jesuba ǃKhūb ase a ǂgai ǁoa , ǃAnu Gagaba xu i ga ī tama io .
46012004	Tsî hōdi ge a ǃkharaga , xaweb ge a ǁkhā Gaga .
46012005	Tsî ǃoabadi ge a ǃkharaga , xaweb ge a ǁkhā ǃKhū .
46012006	Tsî sîsenǂuidi ge a ǃkharaga , xaweb ge a ǁkhā , Elo hoa xūna hoan ǃnâ ra sîsenna .
46012007	Tsî mâ-i hoa-i ge Gagab di ǂhaiǂhaisa hoan di harebes ǃoa ra māhe :
46012008	ǀGui-i ge Gagaba xu gā-aisib di mîsa ra māhe ; tsî nau-e ǂans di mîsa , ǁkhā Gagaba xu ;
46012009	tsî nau-e ǂgomsa , ǁkhā Gagaba xu ; tsî nau-e ǂgauǂgaus di hōde , ǁkhā Gagaba xu ;
46012010	tsî nau-e buruxa ǀgaiga sîsenǂuisa ; tsî nau-e kēbosisa ; tsî nau-e gagade i nî ǀgorasa ; tsî nau-e ǃkharaga gowaga ǂansa ; tsî nau-e gowaga ǁguiǃāsa .
46012011	Tsî nēn hoanab ra ǁkhā Gagab ǀguiba sîsen , mâ-i hoa-e ǀguiǀguibes ai ra ǀgorabaǃâ , ǁîb ra ǂgao khami .
46012012	Soros a ǀgui , tsî ǂgui uniǁaedes ūhâ khami , tsî ǁnā ǀgui soros di uniǁaedi a ǂgui xawes a ǀgui soros ǁkhās khamib ge Xristuba ī .
46012013	Sada hoada ge ǀgui Gagaba xu ǀgui soros ǃoa ǁāǁnâhe hâ xui-ao , Jodeǁîda karao , Grikeǁîda karao , ǃgāda karao , ǃnorasada karao ; tsî da ge hoada ǀgui Gagaba xu āsihe hâ .
46012014	Soros ge ǁkhāti ǀgui uniǁae tamasa , tsîs a ǂgui uniǁae xui-ao .
46012015	ǂAis ga mîo : ǃOm tama ta , o ta kom soros di tamao , ǁîs ǃaromas kha soros di tama ?
46012016	Tsî ǂgaes ga mîo : Mû tama ta , o ta kom soros di tamao , ǁîs ǃaromas kha soros di tama ?
46012017	Tsî soros hoas ga mûo , mapas kha ga ǁnâusa hâ ? Tsî hoaragases ga ǁnâuo , mapas kha ǃkhapasa nî hâ ?
46012018	Ob ge Eloba uniǁaede ge mâi , mâs hoasa ǁîs di ǃkhais ai soros ai , ǂgaob ge khami .
46012019	Tsî hoadi ga ǀgui uniǁaeo , mapas kha ga sorosa hâ ?
46012020	O di ge uniǁaede a ǂgui , xawes ge sorosa a ǀgui .
46012021	Os ge mûsa ǃommi ǃoa : Satsa ta ǂhâba tama hâ , ti a mî ǁoa , tsîs ge ǁkhāti danasa ǂaira ǃoa : Saro ta ǂhâba tama hâ , ti a mî ǁoa .
46012022	Hî-î , xawe soros di uniǁaedi xa ǂkhabusase da ra ūhâdi , ge hoadi ǃgâ-ai a ǂhâǂhâsade ;
46012023	tsî hoadi xa ǃharaxūhesase ra ība dadi , ǁnāde da ge hoadi ǂamai ra ǃgôa ; tsî sada anu tamase ība uniǁaede da ǃnāǂamsase ra ani ;
46012024	sada anuse ībadi kom ǁîsa ǂhâba tamao ; tsî Elob ge sorosa ǁnāti ge ǃamǁare , tôasi hâ uniǁae-e ǃnāǂamsa ǃgôasi-e mā hâǃâ ,
46012025	ǁhaiǃāgu-i soros ǃnâ hâ tidese , î di uniǁaede nēsa nausa ǀguitikōse ǂhansenba ti .
46012026	Tsî ǀgui uniǁae-i ga tsâo , o di ge uniǁaedi hoade ra tsâǀhao ; tsî ǀgui uniǁae-i ga ǃgôasiba ǁgauheo , o di ge uniǁaedi hoade ra ǃgâiaǂgaoǀhao .
46012027	Sadu ge a Xristub di soro , tsî ǀguiǀguibes ai du ge a uniǁae .
46012028	Tsî Elob ge ǀnîga ǀhaohâb ǃnâ ge mâi ǂgurose apostelse , tsî ǀgamǁîse kēbo-aose , tsî ǃnonaǁîse ǁkhāǁkhā-aose , ǁnās khaoǃgâ buruxa ǀgaiga , ǁnās khaoǃgâ ǂgauǂgaus hōde , huigude , gaosîsensa , ǃkharaga gowaga ǂansa .
46012029	Hoaga kha a apostel ? Hoaga kha a kēbo-ao ? Hoaga kha a ǁkhāǁkhā-ao ? Hoaga kha a buruxa ǀgai ?
46012030	Hoaga kha ǂgauǂgaus hōde ūhâ ? Hoaga kha ǃkharaga gowagu ǀkha ra ǃhoa ? Hoaga kha a ǁguiǃā-ao ?
46012031	Î du hoan xa ǃgâi hōde ôa-am ; o ta ge ǁîde ǃnā hâ dao-e nî ǁgau du .
46013001	Khoen tsî ǀhomǃgāgu di gowaga ta ga ǃhoao , tsî ta ga ǀnamma ūhâ tama io , o ta ge ǀō ra ǀurise tsî ǂnauhe ra simbalse ī .
46013002	Tsî kēbo ǁkhā ta kao , tsî ǂganǃgâsigu hoaga ta ga ǂano , tsî ǂans hoasa ta ga ǂano , tsî ǂgoms hoasa ta ga ūhâo , ǃhomga ta a ǂnûiǃkhuni ǁkhā-ūsa , tsî ta ga ǀnamma ūhâ tama io , o ta ge xū tama hâ .
46013003	Tsî ū ta hân hoana ta ga ǀgâsana ǂhûiǂuio , tsî ti sorosa ta ga khauǃkhūhes nîse māǁnâo , tsî ta ga ǀnamma ūhâ tama io , o i ge xū-e harebeba te tide .
46013004	ǀNammi ge ǃnūǃnâxa , tsîb ge a ǃgâi ; ǀnammi ge suri tama hâ ; ǀnammi ge koasen tama hâ ; ǁîb ge khūkhūsen tama hâ ;
46013005	ǁîb ge anu tamase tanisen tama hâ ; ǁîb di ǃgâi-eb ôabasen tama hâ , ǀarakaisen tamab hâ ; ǂkhaba-i xare-eb ǂâi tama hâ .
46013006	ǂHanuoǃnâsib ǃnâb ǃgâiaǂgao tama tsîb ra amab ǃnâ ǃgâiaǂgao .
46013007	Hoanab ra ǃgū-ai , hoanab ra ǂgom , hoanab ra ǃâubasen , hoanab ra taniǀnam .
46013008	ǀNammi ge tātsē ǀuni tideba ; xawe kēbosidi karao , ǁîdi ge nîra ǀuni , gowagu karao , ǁîgu ge nîra ǀuni , ǂans karao , ǁîs ge nîra ǃgû-ī .
46013009	ǃKhareǃkharese da a ǂan , tsî ǃkhareǃkharese da ra kēbo xui-ao .
46013010	Xawe dīǀoaǀoasib ga hāo , os ge ǃkhareǃkharesa nîra ǃgû-ī .
46013011	ǀGôa ta ge i ǃnubai ta ge ǀgôa-i axase gere ǃhoa ; ǃnubai ta ge ǀgôa-i axase gere ǂâi , ǃnubai ta ge ǀgôa-i axase gere ǀgora . Xawe ao kai ta ge ǃnubai ta ge ǀgôasi xūna ge ǁguiǁnâ .
46013012	Mûsenxūs ǃnâs a khami da nēsi ǀhoese ra mû ; xawe ǁnāǃnubai da ge aisa xu ais ǃoa nîra mû . Nēsi ta ǃkhareǃkharese a ǂan , xawe ǁnāǃnubai ta ge ǀoasase nîra ǂan , ǀoasase ta a ǂanhes ǁkhās khami .
46013013	On ge nēsi ra hâ ǂgoms tsî ǃâubasens tsî ǀnammi tsîn , nē ǃnonana ; xawe ǀnammi ge nēn hoan ǃnâ a kai .
46014001	ǀNamma ǃgôaǃgon re ; î du gagasi hōde ǃhaeǃgon re , tsî hoan ǂamai , kēbo du nîsa .
46014002	Nammi ǀkha ra ǃhoa-i ge khoena ǃhoaba tama i , tsî Eloba ra ǃhoaba-e ; khoe-i xare-i ǁnâuǃā tama hâ xui-ao , xawe Gagas ǃnâ i ge ǂganǃgâsiga ra ǃhoa .
46014003	Tsî kēbo ra-i ge khoena ǂnubikhâis tsî ǁnamas tsî ǁkhaeǂgaos tsîna ra ǃhoaba-e .
46014004	Nammi ǀkha ra ǃhoa-i ge ǁî-aitsama ra ǂnubikhâisen-e , xawe kēbo ra-i ge ǀhaohâba ra ǂnubikhâi-e .
46014005	Tsî ta ra ǂgao , sadu hoadu ga gowagu ǃnâ ǃhoasa ; xawe ǁîs ǃgâ-ai , kēbo du nîsa . Kēbo ra-i ge gowagu ǃnâ ra ǃhoa-i ǂamai a kai xui-ao ; tamas ka io i ga ǁguiǃā ǁkhāo , ǀhaohâb nî ǂnubikhâisa hōse .
46014006	Tsî nēsi , ǃgâsado , sadu tawa ta ga ǃhao gowagu ǃnâ ra ǃhoase sīo , tare-e ta ga harebeba du , sadu ǃoa ta ga ǃhoa tama io ǂhaiǂhais ǃnâs kas , ǂans ǃnâs kas , kēbosis ǃnâs kas , ǁkhāǁkhās ǃnâs kas hoasa . s
46014007	Ûi-o xūn , ǀō-e ra mān ǀkha i kom ǁnās ǁkhās xase īo , ǂnunib karao , siters karao , ǃkharagasen ga ǀō tama io , mati-i kha nî ǁnâuǃāhe , mâ xū-i ra ǂnunihe tsî ǀkhōhe ǃkhaisa ?
46014008	Tsî ǀgapadas ga ǃgāsa ǀō-e mā tama io , tari-e kha torob ǃoa nî ǂhomisen ?
46014009	ǁNās ǁkhās xase sadu on , nammi ǀkha du ga ǃgāsa khom-e mā tama io , mati i kha ǃhoahe ra-e nî ǁnâuǃāhe ? ǂOab ǃnâ ra ǃhoadu axase du kom nî īo .
46014010	Nētikō ǂgui gowaǃnôagu ge , ī-i a khami , ǃhūbaib ai hâ , xawe ǁîgu di ǀguib xaweb ge ǀōo tama hâ ;
46014011	xawe ǀōb di ǂâibasensa ta ga ǂan tama io , o ta ge ǃhoa ra-e ǃhaokhoese nî ība , tsî ǃhoa ra-i ge tita ǃhaokhoese nî ība .
46014012	ǁNās ǁkhās khami ǁkhāti sado , gagasi hōde du ra ǃhaeǃgon amaga dī , î du ǀhaohâb di ǂnubikhâis ǃoa hân ǃnâ ǃnā .
46014013	ǁNā-amaga nammi ǀkha ra ǃhoa-e , a-i ǀgore , î-i ǁkhāti ǁguiǃā ǁkhā .
46014014	Nammi ǀkha ta ga ǀgoreo , os ge ti gagasa ra ǀgore ; xaweb ge ti ǁnâuǃāba ǂûtani tama hâ .
46014015	Matisa kha ǁnâi ? Gagas ǀkha ta nî ǀgore , tsî ta ge ǁkhāti ǁnâuǃāb ǀkha nî ǀgore ; gagas ǀkha ta nî ǁnae , tsî ta nî ǁkhāti ǁnâuǃāb ǀkha ǁnae .
46014016	ǁNātits ga dī tama io , mati i kha nî ǁkhāǁkhāhe tama khoe-i ǃās ǃnâ hâ-e , gagas ǀkhats ga gangan ǃnubai , sa gangans ai Amensa mî , tare-ets ra mîsa-i a ǀū amaga ?
46014017	Sats ge ama ǃgâise ra gangan , xawe nau-i ge ǂnubikhâihe tama hâ .
46014018	Ti Eloba ta ra gangan , sadu hoadu ǂamai ta nammi ǀkha ra ǃhoa ǃkhaisa .
46014019	Xawe ta ǀhaohâb ǃnâ koro mîde ti ǁnâuǃāb ǀkha mî ǂgao hâ , nauna ta nî ǁkhāǁkhāse , disiǀoadisi mîde nammi ǀkha ǃhoas xa .
46014020	ǃGâsado , tā ǀgôa kai re ǁnâuǃāb ǃnâ ; î du ǂkhabab ǃnâ ǀgôa kai re , î du ǁnâuǃāb ǃnâ ao kai re .
46014021	ǂHanub ǃnâ xoamâihe hâ : “ ǀKhara namgu ǀkha tsî ǀkhara amǁgaugu ǀkha ta ge nē ǁaes ǀkha nîra ǃhoa , xawen ge ǁkhāti ǁnāti ǁnâu te tide , tib ra ǃKhūba mî , ” ti .
46014022	O gu ge namga saose ība ǂgomsana tama i , tsî ǂgomoǃnâna ; tsî kēbosis ge saose ība , ǂgomoǃnâna tama i , tsî ǂgomsana .
46014023	Tsî ǀhaohâb hoab ga ǀguipa ǀhûo , tsîn ga hoatsama ǃhao namgu ǃnâ ǃhoao , tsî i ga ǁkhāǁkhāhesa tama-i kas , ǂgomoǃnâ-i kas hoasa ǂgâxao , ǃkhau du hâ , tin kha mî tide ?
46014024	Xawe hoan ga kēbo , tsî i ga ǁkhāǁkhāhesa tama-i kas , ǂgomoǃnâ-i kasa ǂgâxao , o i nî hoan xa ǃhoagaobahe , o i nî hoan xa ǀgoraǃgâhe .
46014025	O gu nî ǁnāti ǂganǃgâsigu ǁî-i ǂgaob diga ǂhai ; o i nî ǁnāti ǁî-i ais ai ǁnāǁgoe , tsî nî Eloba ǀgorelî tsî nî ǁguiǁnâ , Elob amase sadu ǃnâ hâ ǃkhaisa .
46014026	Matisa kha ǁnâi , ǃgâsado ? ǀHû du karao , mâ-i hoa-i âdo , psalm-e i ga ūhâo , ǁkhāǁkhā-e i ga ūhâo , namga i ga ūhâo , ǂhaiǂhaisi-e i ga ūhâo , ǁguiǃā-e i ga ūhâo , an hoana ǂnubikhâis ǃoa ī .
46014027	Tsî khoe-i ga nammi ǀkha ǃhoao , an ǀgamǀgameses karao , ǃnonaǃnonabeses karao , saogubes ai ǃhoa , î-i ǀgui-e ǁguiǃā .
46014028	Tsî ǁguiǃā-ao-i ga hâ tama io , a-i ǀhaohâb ǃnâ ǃnō ; a-i ǁî-aitsama ǃhoabasen , tsî Elob tsîn ǃoa .
46014029	Tsî kēbo-aoga a gu ǀgamǀgamese , ǃnonaǃnonabese ǃhoa , în nauna ǀgora ;
46014030	tsî ǀnîb , ǁnāpa ǂnôab ga ǂhaiǂhaisi-e hō , ab ǂguroba ǃnō .
46014031	Hoadu ge saogubes ai a kēbo ǁkhā xui-ao , hoan nî ǁkhāǁkhāhese , tsî hoan nî ǁnamahese .
46014032	Tsî kēbo-aogu di gagadi ge kēbo-aogu ǃnaga māsen hâ .
46014033	Elob ge ǃkhaerasib di Elo tamaba xui-ao , xaweb ge a ǂkhîb di Elo .
46014034	ǁNās ǁkhās xase a di sadu tarade ǀhaohâb ǃnâ ǃnō ; ǃhoasa di mā-amhe tama hâ xuige , tsî di ge mîmāhe hâ , ǃnaga di nî hâsa , ǂhanub on ra mî khami .
46014035	Tsî xū-e di ga ǁkhāǁkhāsen ǂgao-o , a di oms tawa ǁîdi aogu ǂûga dî ; anu tama i kom hâo taradi tawa , ǀhaohâb ǃnâ ǃhoasa .
46014036	Elob mîsa sado xus ge ǂoa ? Sadu ǀgui du ǃoas kha ge sī ?
46014037	Khoe-i ga ǂâi , kēbo-ao i a tamas ka io , gagasi i a ǃkhaisa , a-i mûǂan , sado ta ra xoaban a ǃKhūb di mîmā ǃkhaisa ;
46014038	tsî khoe-i ga ǁîsa mûǂan ǂgao tama io , o i ge ǁî-i ona ǂanǃgâhe tide .
46014039	ǁNā-amaga , ǃgâsado , kēbo du nîsa ǃhaeǃgon , î du nammi ǀkha ǃhoasa tā ǃkhâi .
46014040	Xawe an xūn hoana anu hâse tsî ǃamkuse dīhe .
46015001	Tsî ta ra ǂanǂan du , ǃgâsado , ǁnā ǃgâiǂhôas , ǁîsa ta sado gere aoǁnâbas , ǁîsa du ge ǁkhāti ǃkhōǃoas , ǁîs ǃnâ du ǁkhāti mâs ,
46015002	ǁîsa xu du ǁkhāti nîra ǃgâiǃōsa , ǁîsa ta ge aoǁnâba du dommi ai du ga ǁîsa ūhâbaseno ; ǁnāti i ga i tama io , ǁause du ge ǂgom ǃkhaisa .
46015003	ǂGurosa ta ge tita sado ge māǁnâ , tita tsîn ge ǃkhōǃoa-e , Xristub ge sada ǁoren ǃaroma ǁō ǃkhaisa , xoadi ǃoa ;
46015004	tsîb ge ǁkhōhe , tsîb ge ǃnonaǁî tsēs ai khâi ǃkhaisa , xoadi ǃoa ;
46015005	tsîb ge Kefab xa mûhe ǃkhaisa , ǁnās khaoǃgâ disiǀgamǀagu xa ;
46015006	ǁnās khaoǃgâb ge ǀgui ǃnās ai korokaidisisa ǃnā hâ ǃgâsadu xa ge mûhe , kai-am ǃâs ân nēsis kōse hâna , tsî ǀnîn ge ǁkhāti ǀnai a ǁōna ;
46015007	ǁnās khaoǃgâb ge Jakobub xa ge mûhe , ǁnās khaoǃgâ apostelgu hoagu xa ;
46015008	tsî hoan ǀunis aib ge ǁkhāti tita , ǁaeb ai ǃnae tama ta xa ge mûhe .
46015009	Tita ge apostelgu hoagu xa ǂkharita , tita apostelse ǂgaihesa anu tama ta , Elob di ǀhaohâba ta gere ǃgôaǃgon amaga ;
46015010	xawe Elob di ǀkhomma xu ta nē ta īse ī , tsî ǀkhommi âb ge tita tawa ǁause ī tama ge i ; o ta ge ǁîgu hoagu xa ǃnāsase gere sîsen ; tsî tita ge ǁîsa dī tama , xawe Elob ǀkhommi , tita ǀkha hâb ge ǁîsa ge dī .
46015011	O tita karao , ǁîgu karao , ǁnāti ge ge ra aoǁnâ , tsî ǁnāti du ge ge ǂgom .
46015012	Tsî Xristub ga aoǁnâheo , ǁō hâna xub ge khâi ǃkhaisa , matin ǁnâi ǀnîn âdo a mî ǁkhā , ǁō hân khâis hâ tamasa ?
46015013	Tsî ǁō hân khâis ga ī tama io , ob ge Xristub ona khâi tama hâ .
46015014	Tsî Xristub ga khâi tama io , os ge sige aoǁnâsa a ǁau , os ge ǁkhāti sadu ǂgomsa a ǁau ;
46015015	o ge ga ǁkhāti sige Elob di ǂkhaba ǀhûǀguitimî-aose hōhe , Elob xa ge ge ǃkhō-am xui-ao , Xristubab ge ǂkhaiǂkhai ǃkhaisa , ǁîbab ǂkhaiǂkhai tamaba , ǁō hân ga khâi tama io .
46015016	Tsî ǁō hân ga khâi tama io , ob ge Xristub ona khâi tama hâ .
46015017	Tsî Xristub ga khâi tama hâ io , os ge sadu ǂgomsa a ǁau , o du ge gorose sadu ǁoren ǃnâ hâ ;
46015018	on ge ǁkhāti Xristub ǃnâ ge ǁōn ona ge kāǁō .
46015019	Nē ûihâb ǀguib ǃnâ ta ga Xristub ǃnâ ǃâubaseno , o da ge khoen hoan xa a ǀkhomǀkhomsa khoe .
46015020	Xaweb ge nēsi Xristuba ǁō hâna xu khâi hâ , tsîb ge ǁō gen di ǂguro kai .
46015021	ǀGui khoeba xub ge ǁōba hâ amagas ge ǁkhāti ǁō hân khâisa ǀgui khoeba xu hâ .
46015022	Adammi ǃnân ra hoana ǁō khamin ge ǁkhāti hoana Xristub ǃnâ nîra ûi-ûihe xui-ao .
46015023	Tsî mâ-i hoa-i ǁî-i saogub ai : ǂGurob ge Xristuba , ǁnās khaoǃgâ Xristub dina , hās âb ǃnâ .
46015024	ǁNās khaoǃgâs ge ǀamsa nîra hā , gaosibab ga Elob ǁGûba māǁnâ ǃnubai , hoa ǂamkhoesib tsî ǁkhāsib , tsî ǀgaib tsînab ga hîkākā ǃnubai .
46015025	ǁÎb ge nî gaosîsen xui-ao , ǁîb di khākhoen hoanab nîra ǁîb ǂaira ǃnaga ǁguis kōse .
46015026	ǀUni khākhoeb , hîkākāhe nîb ge ǁōba .
46015027	Hoanab ge ǁîb di ǂaira ǃnaga mâi xui-ao . Tsî hoan ǁîb ǃnaga mâihe hân ga mîo , o i ge a ǂhaisa , hoana ǁîb ǃnaga ge mâib a ǃkhōǂuihesa ǃkhaisa .
46015028	Tsî hoan ga ǁîb ǃnaga hâ , ǃnubaib ge ǀGôab ǂûb ona hoana ǁîb ǃnaga ge mâiba nîra ǃnaga hâba , îb Eloba hoan ǃnâ hū ti .
46015029	ǁNā tamas ga io , tare-en ǁnâi ǁnāna ra dī , ǁō hân ǂama ra ǁāǁnâkaisenna , ǁō hân ga khâi tama io ? Tarexan kha ǁō hân ǂama ra ǁāǁnâkaisen ?
46015030	Tsî tarexa ge ǁkhāti sige mâ iri hoaba tsūǃgâb ǃnâ hâ ?
46015031	Tita ge tsēkorobe ra ǁō ta , ǁîsa ta sige koasens Xristub Jesub sada ǃKhūb ǃnâ ta ūhâs tawa ra mî .
46015032	Khoe-i dommi ai ta ga Efesus tawa ǀgurun ǀkha ǃkham hâo , mâ xū-e i kha nî harebeba te ? ǁŌ hân ga khâi tama io : “ A da ǂû , î da ā ; ǁari da nî ǁō xuige ! ”
46015033	Tā ǁhapu re : “ ǂKhaba ǃhoa-ūgu-aidi ge ǃgâi ǂūga ra ǁgaoǁgao . ”
46015034	Î du ǀguia ǂhanuse ǂkhaikhâi , î du tā ǁore ; ǀnîn ge Elob ǂansa ūhâ tama hâ ; taos ase ta ǁîsa ra mîba du .
46015035	Xawe : Matin kha ǁō hâna nî khâi ? ti i ga khoe-e mî ; tsî mâ soro-i ǀkhan kha nî hā ?
46015036	Gâretse , tsorots ra-i kom ûi tideo , aibe i ga ǁō tama io .
46015037	Tsî tsorots ra-i ǀkhats kom ī nî sorosa tsoro tamao , tsîts kom ǃkhom-i ǀgui-e ra tsoro-o , ǃhorob di-i kas , nau ǃkhomǃnôan kas hoasa .
46015038	Tsîb ge Eloba ǁî-e ǂgaob ra khami ī soro-e ra mā , tsîb ge mâ ǃkhomǃnôa-i hoa-e ǁî-i soros ǂûsa ra mā .
46015039	ǁGans hoas ge ǁkhā ǁgan tamasa ; xawe ǀkhara ǁgan-i ge khoen di-e , ǀkhara ǁgan-i ge ǀgoan di-e , ǀkhara-i ge ǁaun di-e , ǀkhara-i ge anin di-e .
46015040	Tsî di ge ǀhomsi sorode hâ , tsî di ge ǃhūsi sorode hâ ; xawe ǀkhara ǂkhaisi-i ge ǀhomsi sorodi di-e ; tsî ǀkhara ǂkhaisi-i ge ǃhūsi sorodi di-e .
46015041	ǀKhara ǂkhaisi-i ge sores di-e , ǀkhara ǂkhaisi-i ge ǁkhâb di-e , ǀkhara ǂkhaisi-i ge ǀgamiron di-e ; ǀgui ǀgamiro-i ge nau ǀgamiro-e ǂkhaisib ǃnâ ra ǃnā xui-ao .
46015042	ǁNās ǁkhās khamis ge ǁkhāti ǁō hân di khâisa nîra ī . ǁGaoǁgaosa xūse i ra tsorohe , tsî i ge ǁgaoǁoasa xūse nîra khâi .
46015043	ǃGôao xūse i ra tsorohe , tsî i ge ǂkhaisib ǃnâ nîra khâi ; ǂkhabusasib ǃnâ i ra tsorohe , tsî i ge ǀgaib ǃnâ nîra khâi .
46015044	ǂŪsi soro-i ra tsorohe , tsî i ge gagasi soro-e nîra khâi . ǂŪsi soro-i hâ , tsî gagasi soro-i hâ .
46015045	ǁNāti i ge ǁkhāti xoamâihe hâ : “ ǂGuro khoeb Adammi ge ûitsama ǀom kai ; ” ǀgamǁî Adammi ge ûi-ûi ra Gaga kai .
46015046	Tsî ǂguro tamas ge gagasi sorosa , xawe ǂūsi soros ge a ǂguro ; ǁnās khaoǃgâ gagasisa .
46015047	ǂGuro khoeb , ǃhūbaiba xu hâb ge a ǃhūb di ; ǀgamǁî khoeb ge ǀhomma xu hâ ǃKhūba .
46015048	ǃHūb dib īs ǁkhās khamin ge ǃhūb dina ī ; tsî ǀhommi dib īs ǁkhās khamin ge ǁkhāti ǀhommi dina ī .
46015049	Tsî ǃhūb dib di īsiba da gere tanis ǁkhās khami da ge ǁkhāti ǀhommi di īsiba nîra tani .
46015050	Tsî nēsa ta ra mî , ǃgâsado , ǁgans tsî ǀaob tsîra ge Elob gaosiba a ǀumi ǁoa ǃkhaisa , tsî ǁgaoǁgaosib ge ǁgaoǁoasiba a ǀumi ǁoa ǃkhaisa .
46015051	Mû , ǂganǃgâsi-e ta sado ra mîba : Hoada ge ǁō tide , xawe da ge hoada nîra ǀkharaǀkharahe .
46015052	ǃNubu ǁaerob ǃnâ , ǀgui mûsǀapirob ǃnâ , ǀuni ǀgapadas ra ǀō hîa ; ǀgapadas ge nîra xâihe xui-ao , on ge ǁō hâna ǁgaoǁoasase nîra khâi , o da sada nîra ǀkharaǀkharahe .
46015053	Nē ǁgaoǁgaosib nî ǁgaoǁoasiba ana tsî nē ǁōǁkhāsib nî ǁōǁoasiba ana xui-ao .
46015054	Tsî nē ǁgaoǁgaosib ga ǁgaoǁoasiba ana ǃnubai , tsî nē ǁōǁkhāsib ga ǁōǁoasiba ana ǃnubais ge xoamâihe hâ mîsa nîra ǃnae :
46015055	ǁŌb ge ge harahe dansa ǃoa . “ ǁŌtse , mapas sa dansa hâ ? ǁŌtse , mapab sa ǃkhāǁkhūba hâ ? ”
46015056	ǃKhāǁkhūb ǁōb dib ge ǁoreba ; tsî ǀgaib ǁoreb dib ge ǂhanuba .
46015057	Ab Eloba ganganhe , dansa sada ge māba sada ǃKhūb Jesub Xristuba xu .
46015058	ǁNā-amaga , ti ǀnamǀnamsa ǃgâsado , mâhō , ǁnobeǁoasase , î du ǃaruǀîǀgui ǀaro ǃKhūb di sîsenni ǃnâ , sadu sîsenni ǃKhūb ǃnâ ǁau tama ǃkhaisa du a ǂan xuige .
46016001	Tsî ǃanun ra dībahe ǀhaoǀhaos xa , Galateǁîn ǀhaohâga ta ge mîmās ǁkhās khami sadu ona dī .
46016002	Mâ ǂguro tsēs wekheb dis ai a-i mâ-i hoa-i âdo xū-e ǁî-i tawa ǁguibē , î-i ǁui-e ǀhaoǀhao , ǃgâise i hō ǁkhās kōse , îs ǀhaoǀhaosa tā ǁnāpa ta ga sī ǃnubai ǀgui ī .
46016003	Tsî sī ta ka , o ta ge ǂgomǂgomsase du ga ǃgôa khoena ǂkhanidi ǀkha nî sî , sadu ǀkhaeban nî Jerusalems ǃoa ūsīga .
46016004	Tsî ǂhâbasa i kao , tita tsîn nî ǃgûsa , on ge tita ǀkha nî ǃgû .
46016005	Tsî ta ge sadu tawa nî sī , Masedoniaba ta ga ǃgûǃganuo ; Masedoniaba-ū ta nî ī xui-ao .
46016006	O ta ge ǀnîsi sadu tawa nî hâro , ǀnîsi ta nî saoba hâǂui , ǁnū te du nîga , ǃgû ta ka ǃkhai-i hoa-i ǁga .
46016007	ǃGû-īs ǀguis ǃnâ ta mû du ǂgao tama xui-ao ; o ta ra ǃâubasen , ǃKhūb ga mā-am te , ǁaeba ta nî sadu ǀkha hâsa .
46016008	Xawe ta ge Efesus tawa nî hâ pinkstertsēs kōse .
46016009	Kai tsî ǀgaisa dao-am-e ta ǁkhowa-ambahe hâ xui-ao , tsî mâǃoa-aon ge a ǂgui .
46016010	Tsî Timoteub ga sī , kō , îb ǃaob ose sadu ǀkha hâ ; ǃKhūb di sîsennab ra tita ǁkhā ta khami dī xuige .
46016011	A i khoe-i xare-e ǁîba tā ǃharaxū ; î du ǂkhîb ǃnâ ǁîba ǁnū , tita tawab nî hāga ; ǃgâsagu ǀkha ta ra ǃâu bi xuige .
46016012	Tsî ǃgâsab Apolob xa ǂan , kaise ta ge ǀkhoma bi , ǃgâsagu ǀkhab nî sadu tawa sī ǃkhaisa ; xaweb ge hoaragase ǂâibasen tama ge hâ i , nēsib nî sīsa ; xaweb ge nîra sī , ǃgâiba bi i ga ǃnubai .
46016013	ǂKhaikari hâ , ǂgoms ǃnâ mâ , aose tanisen , î du ǀgai .
46016014	An sadu xūn hoana ǀnammi ǃnâ ī .
46016015	Tsî ta ra ǁnama du , ǃgâsado , Stefanab di omma du ge a ǂan , Axajab di ǂgurob a ǃkhaisa , tsî ǁî-aitsaman , ǃanuna ǃoaba-aose ge māsen ǃkhaisa ;
46016016	î du sadu ona nēti īna ǃnaga māsen , tsî sîsen ǀhao rab tsî ǀhupuǀhupusen rab hoaba .
46016017	Tsî ta ra ǃgâiaǂgao , Stefanab tsî Fortunatub tsî Axaigub tsîgu di hās ǂama ; sado ta ra ǁkhui soasa gu ge ǁîga ǀoaǀoa xui-ao .
46016018	Ti gagasa gu ge khoakhoa , tsî sadu dis ona . Nēti īga ǂanǃgâ !
46016019	Asiab ǃnâ hâ ǀhaohâgu ra tawede du . Kaisen ra tawede du ǃKhūb ǃnâ : Akwilab tsî Prisilas tsîra tsî ǁîra oms ǃnâ hâ ǀhaohâba .
46016020	ǃGâsagu hoagu ra tawede du ; tawedegu du re ǃanu ǁoa-i ǀkha .
46016021	Tawede du ta ra , tita Pauluta , ǃommi ǀkha .
46016022	Khoe-i , ǃKhūb Jesub Xristuba ǀnam tama-i , ǁnā-i ge ǀâxarexūhe hâ ; Sada ǃKhūb ra hā .
46016023	ǀKhommi ǃKhūb Jesub Xristub diba ab sadu ǀkha hâ !
46016024	Ti ǀnamma ab Xristub Jesub ǃnâ sadu hoadu ǀkha hâ ! Amen .
47001001	Pauluta , Xristub Jesub di apostelta , Elob di ǂâisa xu , tsî ǃgâsab Timoteub tsîkhom , Elob di ǀhaohâb Korintes tawa hâb ǃoa tsî Axajab hoaragab ǃnâ hâ ǃanun hoan ǃoa .
47001002	ǀKhomma ab hâǀkhā du , tsî ǂkhîba Elob sada ǁGûb tsî ǃKhūb Jesub Xristuba xu !
47001003	Ab karehe Elob tsî ǁGûb sada ǃKhūb Jesub Xristub dib , ǁGûb ǀkhomxaǂgaosigu dib tsî Elob ǁkhaeǂgaob hoab diba ,
47001004	sige ǁgâiǀāb hoab ǃnâ sige ra ǁkhaeǂgaoba , sige nî ǁkhāti mâ ǁgâiǀāb hoab ǃnâ hâna ǁkhaeǂgao ǁkhāse , ǁnā ǁkhaeǂgaob ǀkha , ǁîb ǀkha ge aitsama Elob xa ra ǁkhaeǂgaoheba .
47001005	Xristub di tsâgu sige ǃnâ a ǃnāsas ǁkhās khami ge ge ǁkhāti kaise ra ǁkhaeǂgaohe Xristuba xu .
47001006	O ǁgâiǀāhe ge karao , o i ge sadu ǁkhaeǂgaos tsî ǃgâiǃōb tsîra ǃoa ra ī , ǁkhā tsūǀkhāgu sige on ra tsâgu di sâsasib ǃnâ ra sîsenǂuihera ; tsî ǁkhaeǂgaohe ge karao , o i ge ǁkhāti sadu ǁkhaeǂgaos tsî ǃgâiǃōb tsîra ǃoa ī .
47001007	Tsî sige ǃâubasens , sadu ǂama ge ūhâs ge mâǁapo hâ , ǂan ge a amaga , tsūǀkhāgu ǃnâ du ra amǃnâxas ǁkhās khami du ǁkhāti ǁkhaeǂgaos ǃnâ ra amǃnâxa ǃkhaisa .
47001008	ǂGao tama ge hâ xui-ao , ǃgâsago , ǀūǂamse du nî hâsa sige ǁgâiǀāb xa , Asiab ǃnâ sige ǂama ge hāba , sige ǀgaiba ǃnā hâse ge ge ǃgomǃgomhe hâ i ǃkhaisa , sige ûib xa ge ge îganǀgēs kōse :
47001009	Ā , ǀnai ge ge sige ǃnâ ǁōb ǀgoraǃgâsa ǃhoabasen hâ i , sige ǁkhā ge ai ge ǂgomaiǂnûisen tidega , ge ga Elob , ǁō hâna ra ǂkhaiǂkhaib ai ǂgomaiǂnûi ,
47001010	nētikō kai ǁōba xu ge ore geb , tsî ǃaruǀî nî oreba ; tsî ge ge ǁîb ai ǂgomǃgâ hâ , aiǃâb ǃoab nî ǁkhāti ore ge ǃkhaisa ,
47001011	sadu on ra huiǀhao amaga sige du ra dība ǀgores ǀkha , ǁnā hōs , ǂgui khoen di ǀgorede xu sige ra ūhābahes ǂama nî ǁkhāti ǂguina xu sige ǃaroma ganganhese .
47001012	Sige koasens kom nēsao : Sige ǂâis di ǃkhō-amsa , ǀguiǃnâxasib tsî ǂhauǃnâxasib Elob dib ǃnâ , ǁgans di gā-aisib ǃnâ tama i tsî Elob ǀkhommi ǃnâ ge ge ǃhūbaib ai tanisen ǃkhaisa , tsî ǃgōsase sadu tawa .
47001013	ǀNî xūna ge ge sado xoaba tama xui-ao , khomai tsî du ra mûǂan xūn ǀguina ; tsî ta ge ra ǃâubasen , ǀams kōse du nî ǁîna mûǂan ǃkhaisa ;
47001014	ǃkhareǃkharese du ge sige ona mûǂans ǁkhās khami , sadu di koasen ge a ǃkhaisa , sadu on a sige dis ǁkhās khami ǃKhūb Jesub di tsēs ai .
47001015	Tsî nē mûmâinǃgâs ai ta ge ge ǂâibasen , aibe ta nî sadu tawa sīsa , ǀgamǁî ǀkhom-e du nî hōga .
47001016	Tsî ta nî sado-ū Masedoniab ǃoa ǃganuse , tsî ta nî ǁkhawa Masedoniaba xu sadu tawa hāse , tsî ta nî sado xu Judeab ǃoa ǃgû-ūhese .
47001017	Tsî nēsa ta ge ǂâibaseno , supuǂâixasib ǀkha ta kha ǁîsa ge dī ? Tsî ǂâibasen ta ra-e , ǁgans ǃoa ta kha ǁî-e ra ǂâibasen , tita tawas nî āsa , āse tsî hî-îsa , hî-îse īse ?
47001018	Tsî Elob ge a ǂgomǂgomsa , os ge sige mîs sadu ǃoa ge īsa āse tsî hî-îse ī tama ge i ,
47001019	Elob di Ôab Jesub Xristub , sadu ǃnâ sige , tita tsî Silvanub tsî Timoteub tsîge xa ge aoǁnâheb , ǁîb ge āse tsî hî-îse ī tama ge i , tsîb ge ǁîb ǃnâ āse ge ī ;
47001020	Elob di mîmâidi hoadi ge a ǁîb ǃnâ Ā tsî Amen , Elob nî sige xu ǂkhaiǂkhaihega .
47001021	Tsî Elob ge a ǁNāb , sige sadu ǀkha Xristub ǃnâ ra ǀgaiǀgaib , tsî sige ge ǂkhauǀkhāb ,
47001022	sige ǁkhāti ge ǀgaiǀgaib , tsî mâiǁkhaes Gagab disa sige ǂgaogu ǃnâ ge māba .
47001023	Tsî ta ge Eloba ǀhûǀguitimî-aose ra ǂgaiǀî ti ǀoms ǂama , sado ta nî sâuse ta ganupe Korintes tawa sī tama hâ ǃkhaisa ;
47001024	sadu ǂgomsa ge nî gaoǂamse tama ; sadu ǃgâiaǂgaob di sîsenǀhao-aoge komo ; ǂgoms ǃnâ du kom mâo .
47002001	Tsî ta ge nēsa tita ǃnâ ge ǂâibasen , ǁkhawa ta sadu tawa ǃoab ǃnâ sī tidesa .
47002002	Tita ga sado ǃoaǃoao , tari-e , tita ra ǃgâiaǂgao kai-e , tita xu ge ǃoaǃoahe hâ-i tama i ga io ?
47002003	Tsî ta ge sado ǁîs ǁkhāsa ge xoaba , î ta tā , sī ta kao , ǃoa-e ūhâ ǁnān , ǁîn ǂama ta nî ǃgâiaǂgaon xa , sadu hoado ta ra ǂgomaiǂnûi xui-ao , ti ǃgâiaǂgaob a sadu hoadu di ǃgâiaǂgao ǃkhaisa .
47002004	Kai ǁgâiǀāb tsî ǂgaob di ǀhūba xu tsî ǂgui ǁgamron ǀkha ta ge ge xoaba du , ǃoaǃoahe du nîse tama i , tsî du nî ǀnamma mûǂanse , ǃnāǂamsase ta sadu ǃoa ūhâba .
47002005	Tsî khoe-i ga ǃoa-e ǃaromabao , o i kom tita ǀguita ǃoaǃoa tamao , tsî ǃâ-i ǃnâ ( ǃgomǃgom i ta tidega ) sadu hoado .
47002006	ǁNāti ībab ge ǂâuba hâ nē ǁkharab , ǂguina xub ge hōba ;
47002007	o du ge ǁnāti ība ǁnās ǂamai nî ǀûba tsî ǁkhaeǂgao , îb ǁnāti ība tā ǀnîsi ǃnāǂamsa ǃoab xa hapuhe .
47002008	ǁNā-amaga ta ra ǁnama du , ǀnamma du nî ǀgaiǀgaiba bi ǃkhaisa .
47002009	ǁNās ǃoa ta ge ǁkhāti ge xoaba du xui-ao , sado ta nî ôaǃnâ ga î ta mû , ise du nî hoan ǃnâ ǁnâuǀnamxa ǃkhaisa .
47002010	Tsî sadu ga xū-e ǀûba-i ge tita on ra ǀûba-e ; tsî tita ga ǁkhāti xū-e ǀûbao , o ta ge sadu ǃaroma ge ǀûba i Xristub di ais aiǃâ , ǁgâuab xa da gāxaǃnâhe tidega .
47002011	ǀŪǂamse da kom hâ tamao , tare-eb Satanna ǂâibasen hâ ǃkhaisa .
47002012	Tsî Troas tawa ta ge sīo , Xristub di ǃgâiǂhôasa ta nî aoǁnâse , tsî dao-am-e ta ge ǃKhūb ǃnâ ǁkhowa-ambaheo , o ta ge ti gagas ǃnâ ǀhâi-e ūhâ tama ge hâ i , Titub , ti ǃgâsaba ta ge hō tama i amaga ;
47002013	o ta ge ǁîna tawede , tsî Masedoniab ǃoa ge dāǁnâ .
47002014	Tsî Eloba ab ganganhe , mâ ǁaeb hoab ai sige ra dan kaiba Xristub ǃnâ , tsî ǁîb ǂans di ǁamaba sige xu ǃkhaidi hoadi ai ra ǂhai kaiba .
47002015	ǃGâi ǁamage Xristub dige ge sige xui-ao Elob tawa ǃgâiǃō ran ǃnâs karao , kāǁō ran ǃnâs karao ;
47002016	nēna ge ge ǁōb di ǁamase ība ǁōb ǃoa , tsî nauna ûib di ǁamase ûib ǃoa . Tsî tari-e ǁîna ǃoa a ǁkhā ?
47002017	ǂGuigu Elob mîsa ǁamaxūxūse ǂkhoregarugu khami ge ī tama xui-ao ; xawe ge ge ǂhauǃnâsiba xu , tsî Eloba xu , Elob hâ khami ra ǃhoa Xristub ǃnâ .
47003001	ǁKhawa ge kha ǁî-aitsama ra koasentsoatsoa . Xare ge sige ǀnîgu khami ǃkhō-amǂkhanide sadu tawa ra ǂhâ ? ǃKhō-amǂkhanide sado xu ǂhâ ge hâ ?
47003002	Sadu ge sige ǂkhanido , sige ǂgaogu ǃnâ xoahe hâdo , khoen hoan xa ra mûǂanhe tsî khomaihedo ,
47003003	sadu hîa ge ǂhai kaido , Xristub ǂkhanidu a ǃkhaisa , sige ǃoabasa xu ǂhomihe hâdo , inki ǀkha tama i tsî ûitsama Elob di Gagab ǀkha xoahe hâdo , ǀuis xoa-aidadi ai tama i tsî ǁgans xoa-aidadi ǂgaob didi ai .
47003004	Tsî ǁnāti ī mûmâinǃgâ-e ge ge Xristuba xu Elob ai ūhâ :
47003005	ǁNāti tama : Sige xu ge ge aitsama ǁkhābasen ǃkhaisa , xū-e ge nî ǂâisa , sige ǁkhāge xus a khami , xaweb ge sige ǁkhāsiba Eloba xu hâ ;
47003006	ǁîb sige ǁkhāti ge ǁkhā kaiba , ǀasa ǃgaeǀhaos di ǃoabasabe kai ge nîsa , ǂkhanimûs di tama i tsî Gagab di ǃoabasabe ; ǂkhanimûs ra ǃgam , xawe Gagab ra ûi-ûi xui-ao .
47003007	Tsî ǁōb di ǃoabas , ǂkhanimûdi ǀkha ǀuixoa-aidadi ǃnâ xoaǂgāhe ge hâ is ga ǂkhaisab ǃnâ hâ io , Israeli ôan ge Moseb di aisa ǃgapaǀî ǁoa is kōse , ǁîb ais di ǂkhaisib kā nîb ǃaroma ,
47003008	matikō ǃnā hâses kha Gagab di ǃoabasa ǂkhaisib ǃnâ nî hâ ?
47003009	Tsî ǀâxarexūsib di ǃoabas ga ǂkhaisa io , os ge ǂhanu-aisib di ǃoabasa ǃnāǂamsase ǂkhaisib ǃnâ hâ .
47003010	ǂKhaisib ge nē ǃâs ai ǂkhaisise i tama hâ i nē ǃnāǂamsa ǂkhaisib xa xui-ao .
47003011	ǁNā-i , kā nî-i ga ǂkhaisa io , o i ge hâhâ ra-e ǃnāǂamsase nî ǂkhaisa xui-ao .
47003012	Tsî nēti ī ǃâubasensa ge ūhâ amaga ge ge kai ǁkhoaǂgaosib ǀkha ra sîsen ;
47003013	tsî ge ge Moseb ge dī khami dī tama , ǃgū-ai-e ais âb ai ge ǁguiba , Israeli ôan kā nî ǂkhaisib di ǀamsa kō tidega ;
47003014	o di ge ǂâidi âna karokarohe hâ ; nētsēs kōses kom ǁnā ǃgū-ais ǁkhāsa ūǁnâhe tamase ra hâo , ǀoro ǃgaeǀhaos ra khomaiheo , Xristub ǃnâ nîra kāsa ;
47003015	tsî nētsēs kōse , Moseb ra khomaihe hîas ge ǃgū-aisa ǁîn di ǂgaob ai ra ǁgoe ;
47003016	xawe ǃKhūb ǃoan ga ǃhobaseno , os ge ǃgū-aisa nîra ūǁnâhe .
47003017	ǃKhūb ge a Gaga ; tsî ǃKhūb di Gagab hâpa , ǁnāpab ǃnorasiba hâ ;
47003018	xawe da ge sada hoada ǃgū-aihe tama ais ǀkha ǃKhūb di ǂkhaisiba mûsenxūs ǃnâ ra kōǃâ ǁkhā īsib ǃnâ ra ǀkharaǀkharahe , ǂkhaisiba xu ǂkhaisib ǃoa , ǃKhūb Gagaba xus ase .
47004001	ǁNā-amaga , nēti ī ǃoaba-e ge ǀkhomxaǂgaosiba xu ūhâ amaga ge tsânaǁkhui tama hâ ;
47004002	tsî ge ge ǂganǃgâsigu taotaosaga ge mîǁnâ , tsî ge ge gāxaǃnâsib ǃnâ ǃgû tama , tsî ge ǁkhāti Elob mîsa ǂkhabaǂkhaba tama , xawe ge ge amab di ǂhaiǂhais ǀkha khoen di ǂâis hoas tawa ra mîmāsen Elob aiǃâ .
47004003	Tsî sige di ǃgâiǂhôas ga ǃgū-aihe hâo , os ge kāǁō ran ǃnâ ǃgū-aihe hâ ;
47004004	ǁîn ǃnâb ge nē ǃhūbaib di eloba ǂgomoǃnân di ǂâide ge ǂgī kai , ǃgāsa ǃnâb ǂkhaisa ǃgâiǂhôas Xristub dis dib ǁîna ǀkhâu-ai tidese ; ǁîb ge Elob di īsiba .
47004005	Sige ge ǁî-aitsama aoǁnâsen tama xui-ao , xawe ge ge Xristub Jesub a ǃKhū ǃkhais , tsî sige a Jesub ǃaroma sadu ǃoabasabe ǃkhaisa ra aoǁnâ .
47004006	ǁNā Elob , ǃkhaenaba xub nî ǃnâba ǀkhī , ti ge mîmāb , ǁîb ge ǁnāb , sige ǂgaogu ǃnâ ge ǀkhâuǂgāba , ǃnâǃnâs Elob ǂkhaisib ǂans dis nî ǀkhīse Jesub Xristub di ais ǃnâ .
47004007	Tsî ge ge nē ǁuiba ǃhūxapadi ǃnâ ūhâ , îb ǃnāǂamsasib ǀgaib diba Elob di tsî sige di tama ti .
47004008	Sige ge hoan ǃnâ ra ǁgâiǀāhe , xawe ge ge ǂkhabuǂâi tama hâ ; îganǀgē ge ra , xawe ge ge huio tama hâ ;
47004009	ǃgôaǃgonhe ge ra , xawe ge ge ǁnāxūǃgâhe tama hâ ; aoǁguihe ge ra , xawe ge ge hîkākāhe tama hâ ;
47004010	hugaǀgui ge ǃKhūb Jesub di ǁōba sige soros ǃnâ ra tanima , Jesub di ûib nî ǁkhāti sige soros ǃnâ ǂhaiga ;
47004011	hugaǀgui ge kom sige ûitsamage ǁōb ǃnâ ra māǁnâhe Jesub ǃaromao , Jesub di ûib nî ǁkhāti sige ǁōsa ǁgans ǃnâ ǂhaiga ;
47004012	ob ge ǁōba sige ǃnâ , xaweb ge ûiba sadu ǃnâ ra sîsen .
47004013	ǁKhā gagab ǂgoms diba ge ūhâ amaga , xoamâihe hâ khami : “ ǂGom ta ge , amaga ta ge ǃhoa , ” ti ; o ge sige ona ra ǂgom , tsî ge ǁnā-amaga ra ǃhoa ;
47004014	ǂan raǃâ , ǃKhūb Jesuba ge ǂkhaiǂkhaib ge ǁkhāti sige Jesuba xu ǂkhaiǂkhai , tsî nî sige sadu ǀkha mâi-aiǃâ ǃkhaisa ;
47004015	nēn hoan sadu ǃaroma ra ī xui-ao , ǀkhommi nētikō ǂguin ǃnâ ge sīb nî gangansa ǃnā kaise Elob di ǂkhaisiba ǃoa .
47004016	ǁNā-amaga ge ǂkhabuǂâi tama hâ ; tsî sige di ǃaugakam khoeb ga ǁgaoǁgaohe xaweb ge ǃnāb diba tsēsa xu tsēs ǃoa ra ǀasa kaihe .
47004017	Nē mûsǀapirob ai hâ ǁgâiǀāb âgeb , ǃhaese ra ǃgû-īb ge ǀamo tsî ǃnā hâ ǃgomǀgausa ǂkhaisiba sige ra sîsenba xui-ao
47004018	sige , mûsa xūn ai kō tamage tsî mûǁoasa xūn ai ra kōge ; mûsa xūn ge a ǁaeb di , xawe mûǁoasan ge a ǀamo xui-ao .
47005001	ǂAn da a xui-ao , sada ǃhūsi ommi ga khôaǁnâhe xawe da om-i , Eloba xu hâ-i , ǃomgu ǀkha dīhe tama-i , ǀamose ǀhommi ǃnâ nî hâ-e ūhâ ǃkhaisa .
47005002	Nēb ǃnâ ta kom ra ǀhâimâinǀomo , ǁnā ommi ǀhomma xu hâb ǀkha da nî anahe ǃkhaisa ra ǁkhoreǃâ ;
47005003	anahe da ka , o da kom ǀōǀkhāse hōhe tideo .
47005004	Nē sorosi ommi ǃnâ da hâ hîa da ra ǀhâimâinǀom tsî da ǃgomǃgomhe hâ xui-ao ; ǂgaeǂuiǀkhāhe tama i tsî ǂgaeǂgāhe ǂgao da ra amaga , ǁōsa-i nî ûib xa harahese .
47005005	Tsî ǁîs ǁkhāsa ǃoa ra ǁāǁā dab ge Elob , ǁkhāti mâiǁkhaes Gagab disa ge mā daba .
47005006	O da ge mâ ǁaeb hoab ai a ǃgâiǂâixa , tsî da ge a ǂan , soros ǃnâ da ǁan hâ hîa da ǃKhūba xu ǃnūse hâ ǃkhaisa ,
47005007	ǂgoms ǃnâ da ra ǃgû xui-ao tsî ǃgapaǀîs ǃnâ tama ,
47005008	xawe da ge a ǃgâiǂâixa , tsî da ra ǁkhore , sorosa xu ǂoa tsî ǃKhūb tawa ǁansa .
47005009	ǁNā-amaga da ǁkhāti ra ǃhaeǃhaesen , ǃKhūb tawa da hâs karao , ǃnūse ǁîba xu da hâs karao , ǁîba da nî ǃgâiǃgâisase ībasa .
47005010	Sada hoada ge Xristub di ǂhanuǂhanutrons aiǃâ nîra ǂhai xui-ao , mâ-i hoa-i nî ǃkhōǃoaga ǁî-i ûib ǃnâ i gere sîsenǂuin ǃoa , ǃgâin karao , ǂkhaban karao .
47005011	Tsî ǃKhūb ǃaoba ge a ǂan amaga ge ge khoena ǂgoms ǃoa ra ǃhoadanba , tsî ge ge Eloba a ǂhaisaba ; tsî ta ra ǃâubasen , sadu ǂâidi on ǃnâ ge a ǂhaisa ǃkhaisa ;
47005012	sige ge ǁkhawa ǁî-aitsama sadu aiǃâ koasen ǂgao tama xui-ao , tsî ge ge ǃgâi ǁae-e ra mā du , sadu nî sige xa koasensa , ǃereamxū-e du nî ūhâbase ǁnāgu , ais ǃnâ ra koasen gu , xawe ǂgaob ǃnâ ǁnāti ī tama gu ǃoagu .
47005013	ǃKhausa ge kao , o ge kom Eloba ǃkhausabao ; tsî ǀgaus ai ge ga hâo , o ge kom sado ǀgaus ai hâbao .
47005014	ǀNammi Xristub dib sige ra ǁgari xui-ao ;
47005015	nēsa ge ra ǂgom amaga , ǀguib ga hoana ǁōbao , on ge hoana ǁō ǃkhaisa . Tsîb ge hoana ge ǁōba , în ûitsamana tā ǁî-aitsama ûibasen , în ǁîna ge ǁōbab tsî ǁîna ge khâibaba ûiba ti .
47005016	ǁNā-amaga ge ge sige nēsisa xu khoe-i xare-e ǁgans ǃoa ǂan tama ; tsî ge ga Xristuba ǁgans ǃoa ǂan hâ i xawe ge ge nēsi ǃaruǀî ǁnāti ǂan bi tama hâ .
47005017	ǁNā-amaga , khoe-i ga Xristub ǃnâ hâo , o i ge a ǀasa kurusabe ; ǀoron ge go ǃgôa-ī , mû , hoan ge go ǀasa kaihe .
47005018	Tsîn ge nēn hoana Eloba xu ra ī , Jesub Xristuba xu sada ǁîb ǀkha aitsama ge ǂkhîbagu kaib , tsî sige ǃoabas ǂkhîbagus disa ge māba .
47005019	Elob ge Xristub ǃnâ hâ i xui-ao , ǃhūbaiba ǁîb ǀkha aitsama ra ǂkhîbagu kaiǃâ , ǁoren âna ǁîna ǃgôaba tamase , tsîb ge ǂkhîbagus di mîsa sige ǃnâ ge ǁgui .
47005020	O ge ge Xristuba ra sîsenba , Elob ra sige xu ǁnama axase ; o ge Xristub ǃās ǃnâ ra ǀkhoma : Elob ǀkha ǂkhîbagukaisen re ! ti .
47005021	ǁNāb , ǁore-i xare-e ǂan tama ge hâ ibab sada ǃaroma ǁorese ge dī xui-ao , sada nî ǁîb ǃnâ Elob di ǂhanu-aisi kaihese .
47006001	Tsî ge sige sîsenǀhao-aose ra ǁnama du , Elob ǀkhomma du ǁause hō tidesa ;
47006002	nētib ra mî xui-ao : ǃKhōǃoaǁaeb ǃnâ ta ge ǁnâu-am tsi , tsî ǃgâiǃōsib di tsēs ai ta ge hui tsi . Mû , nēsib ge ǃgâi ǃkhōǃoaǁaeba hâ , nēsis ge ǃgâiǃōsib di tsēsa hâ .
47006003	Sige ge khoe-i xare-e xū-i xare-i ǀkha ǃnôa kai tama hâ , ǃoabas âge ǃkhāǃkhāhe tidega ;
47006004	tsî ge ge hoan ǃnâ Elob di ǃoabasabese ra ǁgausen , kai ǃnūǃnâxasib ǀkha , ǁgâiǀāgu ǃnâ , ǂhâgu ǃnâ , ǂōǂōsigu ǃnâ ,
47006005	ǂnauhes ǃnâ , ǃkhōsis ǃnâ , gongonǃnâdi ǃnâ , sîsenni ǃnâ , ǂkhaikarihâs ǃnâ , ǂûtamahâs ǃnâ ,
47006006	ǃanusis ǃnâ , ǂans ǃnâ , ǃnūǃnâxasib ǃnâ , khoexasib ǃnâ , ǃAnu Gagab ǃnâ , hînao ǀnammi ǃnâ ,
47006007	mîs amab dis ǃnâ , ǀgaib Elob dib ǃnâ , ǁâtanin ǂhanu-aisib din ǀkha amǀkhāb ǁôab ai tsî ǁareǀkhāb ǁôab ai ,
47006008	ǃgôasib tsî sorab ǃnâ , tsū tsî ǃgâi gomgu ǃnâ ; ǂgaeǂhapu-aose , xawe ama-aise ;
47006009	ǂansabe tamase , xawe ǂansabese ; ǁō rase , tsî mû , ûi ge hâ ; ǁkharahe rase , xawe ǃgamhe tamase ;
47006010	ǃoa hâse , xawe hugaǀgui ra ǃgâiaǂgaose ; ǀgâsa khoese , xawe ǂguina ra ǃkhūǃkhūse ; xū-i xare-e ūhâ tamase , xawe hoana ūhâse .
47006011	Sige ams ge sadu ǃaroma khowahe hâ , Korinteǁîdo , sige ǂgaob ge haraharasen hâ .
47006012	Sige ǃnâ du ge ǂō tama hâ , xawe du ge sadu ǃnāb ǃnâ a ǂō .
47006013	ǁKhā-e dīdawa-am re , ( ǀgôan ǃoas axase ta ra ǃhoa ) , î du sado ǁkhāti haraharahe !
47006014	Î du ǂgomoǃnân ǀkha tā ǁkhā ǃnao-e ǂgaeǀhao . Mâ amǃnâ-eb kha ǂhanu-aisiba ǂhanuoǃnâsib ǀkha ūhâ ? Tsî mâ ǀhûǁare-eb kha ǃnâba ǃkhaenab ǀkha ūhâ ?
47006015	Tsî mâ ǃkhō-amgu-eb kha Xristuba Beliali ǀkha ūhâ ; tsî mâ amǃnâ-e i kha ǂgomsa-e ǂgomoǃnâ-i ǀkha ūhâ ?
47006016	Tsî mâ ǁnâugu-eb kha Elob tempela ǁgôatsuiǁgoagu ǀkha ūhâ ? Sadu kom ûitsama Elob di tempeldo , Elob ge mî khami : ǁÎn ǃnâ ǁan tsî ta nî ǁîn ǀkha ǃgû , tsî ta nî tita ǁîn di Elo , tsîn nî ǁîna ti ǁae .
47006017	ǁNā-amaga ǁîna xu ǃgûǂoa , î du khaisen , tib ra ǃKhūba mî ; î du ǃanuoǃnâ-i xare-e tā tsâǀkhā , o ta ge nî ǃkhōǃoa du .
47006018	O ta ge nî tita sadu Î , o du ge nî sado ti ôa , tib ra Hoaǀgaixa ǃKhūba mî .
47007001	Tsî ǁnāti ī mîmâide da ūhâ amaga , ǀnamsabedo , a da ǁgans tsî gagas tsîra di ǂnaoǂnaosensa xu ǃanuǃanusen , î da ǃanuǃanusensa eloǃaoǃgâsib ǃnâ dīǀoaǀoa .
47007002	A ge sige sadu tawa ǂgâǃkhai-e hō ! Khoe-i xare-e ge ge tôasi kai tama hâ , khoe-i xare-e ge ge ǂkhôa tama hâ , khoe-i xare-e xu ge ge ǃkhūkaisen tama hâ .
47007003	ǀGoraǃgâ du ta nîse ta ǁîsa mî tama ; ǀnai ta kom go mîo , sige ǂgaob ǃnâ du hâ ǃkhaisa , ǀhûpe ǁōs tsî ǀhûpe ûis tsîra ǃoa .
47007004	Kai ǁkhoaǂgaosib ǀkha ta sadu ǃoa ra ǃhoa , kaise ta sadu xa ra koasen ; ǁkhaeǂgaob xa ta ǀoa hâ , ǃnāǂamsase ta ra ǃgâiaǂgao hâǃnâ ge a ǁgâiǀāgu hoagu ǃnâ .
47007005	Masedoniab tawa ge ge sīo , os ge sige sorosa sâ-e ūhâ tama ge hâ i , tsî ge ge hoan ǃnâ ǁgâiǀāhe ge hâ i ; ǃaugaba ǃoab ge ǂnoagub , tsî ǃnāb ǃnâb ge ǃaoba ge hâ i ;
47007006	xawe Elob ǃgamǃgamsensana ra ǁkhaeǂgaob ge sige ge ǁkhaeǂgao Titub di hās ǀkha ;
47007007	tsî ǁîb di hās ǀguis ǀkha tama i , tsî ǁkhāti ǁnā ǁkhaeǂgaos , ǁîs ǀkhab ge sadu ǃnâ ǁkhaeǂgaohe hâ is ǀkha , sigeb ge ǂhôao sadu di ǁkhoreb xa , tsî sadu di āb xa , tsî tita ǂama du ūhâ ôasasib xa ; o ta ge ǁnās ǃgâ-ai ge ǃgâiaǂgao .
47007008	Nau ǂkhanis ǀkha ta ge sado ge ǃoaǃoa , xawe ta ǁîsa nēsi ǃhausen tama ; tsî ǃhausen ta ge xawe ta ra mû , nau ǂkhanis ge ǁaerob ǀguiba sado ǃoaǃoa ǃkhaisa .
47007009	O ta nēsi ra ǃgâiaǂgao , ǃoa kaihe du ges ǂama tama i , tsî ǃhobasens ǃoa du ge ǃoa kaihes ǂama ; elosise du kom ge ǃoa kaiheo , sige xu du xū-i xare-i ǃnâ ǂkhôaǂkhôahe tidega ;
47007010	elosi ǃoasib ǃgâiǃōsib ǃoa garu ǃhobasens , tātsē ǃhausenhe tidesa ra sîsen xui-ao ; xawe ǃhūbaib di ǃoasib ge ǁōba ra sîsen .
47007011	Mû , ǁîs ǁkhās , elosise du ge ǃoaǃoahes , ge matikō kai ôasasi-e sadu ǃnâ sîsen ǃkhaisa ! ǁÎs tawa : ǃEreambasens , tsî ǀaraǂamsens , tsî ǃaob , tsî ǁkhoreb , tsî ôasasib , tsî ǂgōǀausens tsîna . Hoan ǃnâ du ge nē dīs ǃnâ du a ǃanu ǃkhaisa ge ǁgausen .
47007012	ǁNā-amaga , sado ta ge xoaba , xawe ta ge ǁîsa ǂkhabase ge dīb ǃaroma dī tama i , tsî ǁkhāti ǂkhabase ge dī-ūheb ǃaroma tama i , tsî ta ge ge dī , sige du ūba hâ ôasasib nî sadu ǃnâ ǂhaiga Elob di ais aiǃâ .
47007013	ǁNā-amaga ge ge ǁkhaeǂgaohe sado xu ge hā ǁkhaeǂgaos ǀkha . Tsî ge ge ǁnās ǃgâ-ai ge ǃgâiaǂgao kaihe Titub di ǃgâiaǂgaob ǀkha ; ǁîb di gagas ge sadu hoado xu khoakhoahe hâ i xui-ao .
47007014	Sadu xa ta ge ǁîb aiǃâ koa xū-i hoa-i ǃnâ ta ge tao kaihe tama hâ ; tsî hoana ge ge amab ǃnâ sadu ǃoa ǃhoas ǁkhās khamis ge ǁkhāti Titub ai ge ge koasen koasa ge ama kai xui-ao .
47007015	Tsî ǂgaob âb di ǀnammi ge sadu ǃoa ra ǃnāǂam , sadu hoadu di ǁnâuǀnamxasib xab ra ǂâiǂâiseno , mati du ge ǃaob tsî ǀkhūb tsîkha ǀkha ǃkhōǃoa bi ǃkhaisa .
47007016	O ta ra ǃgâiaǂgao , hoan ǃnâ ta sadu ai mûmâinǃgâ ǁkhā ǃkhais xa .
47008001	Tsî ta ge ra ǂanǂan du , ǃgâsado , ǀkhommi Elob dib , Masedoniab di ǀhaohâgu ge māheba ;
47008002	matib ge ǁîn di ǃgâiaǂgaoba ǃnāǂam ǃkhaisa , ǂgui ǁgâiǀāgu ǀkhan ge ǃâitsâheo , tsî matib ge ǁîn di ǃgam ǀgâsiba ǃnāǂam ǃkhaisa , ǃkhū hâsen nî ǃgâidīse .
47008003	ǁKhāsiba ǃoa , ǁîsa ta ra ǃkhō-am , ā , ǁkhāsib ǂamain ge māsenxa i ;
47008004	tsîn ge kai ǂgaoǀkhās ǀkha sige gere ǀkhoma , nē ǀkhaeb , tsî nē ǃoabas , ǃanuna ra ǃnaebas di amǃnâsa ge nî ǃkhōǃoa ǃkhaisa ;
47008005	tsîn ge nēsa ge dī , sige ge ǃâubasen hâ i khami tama , xawen ge aibe ǁî-aitsama ǃKhūba ge māsen , tsî ǁnās khaoǃgâ sige Elob di ǂâisa xu .
47008006	ǁNā-amaga ge ge Tituba ge ǁnama , aibeb ge tsoatsoa khamib nî ǁkhāti sadu ǃnâ nē ǀkhaeba dīǀoaǀoasa .
47008007	O hoan ǃnâ du ǃnā hâ khami ǂgoms ǃnâs karao , mîs ǃnâs karao , ǂans ǃnâs karao , ôasasib hoab ǃnâs karao , sige ǃoa du ūhâ ǀnammi ǃnâs karao , î du ǁnās ǁkhās xase nē ǀkhaeb on ǃnâ ǃnā .
47008008	Mîmās axase ta ǁîsa mî tama , xawe ta naun a ôasa amaga sadu di ǀnammi ona ra ǃâitsâ , iseb a ǂhauǃnâ ǃkhaisa ;
47008009	ǂan du a xui-ao ǀkhommi sada ǃKhūb Jesub Xristub diba , matib ge , ǃkhūb hâ hîa sadu ǃaroma ǀgâ ǃkhaisa , ǁîb di ǀgâsiba xu du nî sado ǃkhūga .
47008010	Tsî ta ge nēs ǃnâ ti ǂâisa ra mî , ǁîs a harebeba du ǃkhaisa , sadu , dīs ǀguisa tama i tsî ǂâibasens tsîna nau kuriba xu tsoatsoa hâdo .
47008011	Î du nēsi dīb ona ǀoaǀoa , îb ǁkhāti dīǀoaǀoasiba ī , ū du hâna xu , māsenxasib ǂâis dib ge hâ is ǁkhās khami .
47008012	Māsenxasib ga aibe hâo , o i ge khoe-e a ǃkhōǃoasa , ū i hâs ǃoa tsî ūhâ tama i hâs ǃoas ose .
47008013	ǁNāti ī tama : Naun nî supusupubahega , tsî sadu nî ǁgâiǀāhega ;
47008014	xawe ǀguiti-īse i nî īga , îb sadu ǃnāǂamsiba nē hâ ǁaeb ǃnâ ǁîn di tôasiba ǀoaǀoa , îb ǁkhāti naun di ǃnāǂamsiba sadu di tôasiba ǀoaǀoa , ǀguitikōsib nî hâse ,
47008015	xoamâihe hâ khami : “ ǀOasase ge ǀhaoǀhao-i ge ǃgau tama-e , tsî ǀorose ge ǀhaoǀhao-i ge tôasi tama-e , ” ti .
47008016	Tsî Eloba ab ganganhe , ǁkhā ôasasi-e sadu ǂama Titub di ǂgaob ǃnâ ge māba .
47008017	Ob ge ǁnamasa ǃkhōǃoa , tsî ǃhaese māsenxase sadu ǃoa ge dāǁnâ , ôasab a amaga .
47008018	Tsî ge ge ǁîb ǀkha ǁkhāti ǃgâsaba ge sî , ǃgâiǂhôas ǃnâ ǀhaohâgu hoagu tawa koasa ūhâba ;
47008019	tsî nēs ǀguisa tama i , tsîb ge ǁkhāti ǀhaohâgu xa ge ǃkhōǂuibasenhe , sige ǀkhab nî dāǁnâsa ǁnā ǀkhaeb ǀkha , sige xu ra ǃoabaheba ǃKhūb ǂûb di ǂkhaisib tsî sadu māsenxasib dib ǃoa ,
47008020	nēsa ra ǂanbasenǃâ , khoe-i xare-i sige nē ǀkhaeb , sige xu ra ǃoabaheb ǂama ǃkhāǃkhā tidese ,
47008021	îǂhôase ra sîsen ǂgao khoese , ǃKhūb ǀguib aiǃâ tama i , tsî khoen tsîn aiǃâ .
47008022	Tsî ge ge ǁîkha ǀkha ǁkhāti sige ǃgâsaba ge sî , ǃnuriǃnāde ge ge ǃâitsâba , ôasab a ǃkhaisa ; tsîb ge nēsi ǁnās ǃgâ-ai a ôasa sadu aib ūhâ ǂgomǃgâsa xu .
47008023	Titub xas karao , ti horesa tsî sadu ǃnâ ti sîsenǁare-aob ge ǁîba ; nau ǃgâsagu xas karao , ǀhaohâgu di sîsabe tsî Xristub di ǂkhaisi gu ge ǁîga .
47008024	ǁÎga ǁnâi ǁgauǂuis sadu ǀnammi disa ǁgau tsî sadu xa ge ra koa koas disa ǀhaohâgu tsîn di ais aiǃâ .
47009001	Tsî ǁnā ǃoabas , ǃanuna ra ǃnaebas xa ǃaruǀî xoaba dusa ta ǂhâba tama ;
47009002	sadu ǂâis di māsenxasiba ta a ǂan xui-ao , ǁîb xa ta Masedoniaǁîn tawa sadu ǂama ra koab , Axajab ge nau kuriba xu ǂhomisen hâ i ǃkhaisa , tsî ôasasib , sado xu ge ǂoab ge ǂguina ge ǂkhai kai .
47009003	O ta ge ǃgâsaga ge sî , sige koas , sadu xa ge ra koas ǁau tidese nē ǃâs ǃnâ , ǂhomisen hâse du nî hâga , mî ta go khami ;
47009004	î-i tā ī , Masedoniaǁîn ga tita ǀkha sī , tsî da ga ǂhomisen tama hâse hō duo , sige ( sado ta mî tide ) , nî taotaohe ǃkhaisa .
47009005	O ta ge ǂhâǂhâsase go ūhâ i , ǃgâsaga ǂgansa , aibe gu nî sadu tawa sī , tsî gu nî sadu xa aimîmâihe hâ ǀkhaeba ǁāǁā ǃkhaisa , îb ǂhomihe hâ ǀkhaeb ase ī tsî ǁgariǁnâhe hâ xū-i ase tama .
47009006	Tsî ta nēs xa ra mî : ǀOrose ra tsoro-i , ǁnā-i ge ǁkhāti ǀorose nîra ǃgao , tsî ǀoasase ra tsoro-i , ǁnā-i ge ǁkhāti ǀoasase nîra ǃgao .
47009007	A i mâ-i hoa-e ǂgaob ǃnâ i go ǂâibasen khami dī , ǀaraǂams ǀkha tama tsî ǁgarihesa xu tama ; ǃgâiaǂgaoxase ra mā-eb Eloba ǀnam xuige .
47009008	Tsî Elob ge a ǁkhā , mâ ǀkhommi hoaba sado hāǂam kaisa , mâ ǁaeb hoab ai du nî ǀoasase ūhâse , tsî hoa ǃgâidīb ǃnâ du nî ǃnāse ;
47009009	xoamâihe hâ khami : “ ǁÎb ge ge tsoro , ǁîb ge ǀgâsana ge mā ; ǁîb di ǂhanu-aisib ge ǀamosib kōse ra hâ , ” ti .
47009010	Tsî ǁNāb tsoro-aoba ǃkhomma ra māb , ǁîb kom ǁkhāti pereba ǂûse ra māo , tsîb kom sadu ǃkhomma nî ǀaro-o , tsîb kom ǂhanu-aisib di ūǀkhīde nî ǂguiǂguio ,
47009011	hoan ǃnâ du nî ǃkhūse ǃgâidīb hoab ǃoa , sige xu gangansa ra sîsenǂuiba Elob ǃoa ;
47009012	ǃoabas nē ǃgâidīb dis ǃanun di tôasib ǀguiba ǀoaǀoa tama xui-ao , tsîs ra ǃnā , ǂguin Eloba ǁîs ǃaroma ra gangan xui-ao .
47009013	Nē ǃoabas di ǁgauǂuisensa xun ra Eloba kare xui-ao sadu ǁnâuǀnamsa ǁguiǁnâs ǃgâiǂhôas Xristub dis ǃaroma , tsî ǃgâidīs , ǁîn tsî naun hoan ra amǃnâxas ǃaroma ,
47009014	tsî sadon ra dība ǀgoresa xu , sado ra ǁkhoreǃâ , hoan ǃnâ hâ ǀkhommi Elob dib , sadu ǀkha hâb ǃaroma .
47009015	Tsî Eloba ab ganganhe ǁîb di ǃhoaǂuiheǁoasa mās ǃaroma !
47010001	Tsî tita Pauluta ge sado ra ǂgan Xristub di tsamtsiǃnâsib tsî khoexasib tsîkha ǀkha , sadu aiǃâ ǃgamǃgamsens ǀkha hâ ta , xawe ǀkhai ta ka o sadu ǃoagu a ǁkhoa ta ;
47010002	o ta ra ǀkhoma , î ta ǁnāpa hâse tā ǁkhoa ǁnā ǁkhoaǂgaosib ǀkha , ǁîb ǀkha ta ǀnîna ra sîsenū , tita ra ǃgôaheb , sige ǁgans ǃoa ra tanisen ti ǂâi hâgu xa .
47010003	Tsî ǁgans ǃnâ ge ra ǃgû , xawe ge ge ǁgans ǃoa ǃkham tama hâ :
47010004	ǁÂtanin sige ǃkhams din ge ǁgans di tama hâ , tsîn ge Elob ǃnâ a ǁkhā , ǀgaisa hâǃkhaide hîkākāsa ;
47010005	ǀapede ra hîkākāse , tsî mâ ǀgapib hoab , Elob ǂans ǃoagu ra khâib tsîna , tsî ge ge mâ ǂâis hoasa Xristub di ǁnâuǀnamxasib ǃnâ ra ǃkhō ;
47010006	tsî ge ge ǂhomisen hâ , ǁnâuoǃnâsib hoaba ǀkhaosa , sadu ǁnâuǀnamxasib ga ǀoao .
47010007	ǃAugakam īsiba du kha ra kō ? Khoe-i ga ǁî-aitsama Xristub dise ūhâseno , a-i ǁkhāti ǁî-e xu aitsama ǂâi , ǁî-i a Xristub di khami ge ǁkhāti sige ona Xristub di ǃkhaisa .
47010008	Tsî ta ga ǃgāse , ǃnā hâse sige ǀgaib xa koaseno , ǃKhūb ge sige māba sadu ǂnubikhâihes ǃoa tsî sadu hîǀhuruhes ǃoa tama , o ta ga tao kaihe tama i hâ ;
47010009	ǁnāti ta ī tidega , ǂkhanidi ǀguidi ǀkha ta ra ǃaoǃao du ǂgao khami .
47010010	ǂKhanidi ge ǃgom tsî a ǀgaisa , ti gu kom ra mîo , xawe sorosi hâs âb ge a ǂkhabusa , tsî ǃhoas âb ge xū-e harebe tama hâ .
47010011	A i ǁnāti ī-e ǂâiǂâisen , mîs ǀkha ge ǂkhanidi ǃnâ ǀkhai ge a hîa īs ǁkhās khami ge ǁkhāti sîsenni ǃnâ ī khami .
47010012	Sige ge ǁî-aitsama koasen tsî ǁgaeǁgaesenǀhaotsâ tama hâ ǁnāgu , ǁî-aitsama ra koasen gu ǀkha ; ǁî-aitsama gu ǁîgu ǀkha ra ǀnōsen , tsî ǁî-aitsama gu ǁîgu ǀkha ra ǁgaeǁgaesen amaga gu ge xū-e ǁnâuǃā tama .
47010013	Xawe ge sige ǀgaus ose koasen tide ; tsî ge ge nî koasen ǁnā ǀgaus sîsenǃkhais dis , Elob ge ǁîsa sige ǀguirobas ǃoa , sadu tsîn ǃoa ge ge sī ǃkhaisa .
47010014	Kaise ge ǃāǂuisen tama hâ , sadu tawa sī tama hâge axase ; sadu on tawa ge kom ge sīo Xristub di ǃgâiǂhôas ǀkha ;
47010015	tsî ge ge ǀgaus ose koasen tama hâ naugu di sîsenni ǃnâ , tsî ge ge ǃâubasensa ūhâ , sadu ǂgoms ga ǀomo , o ge ge sadu ǃnâ ǃnāǂamsase nîra kaikaihe sige di dommi ǃoa ,
47010016	o ge ge sadu nau ǀkhāb ai hân tsîna ǃgâiǂhôasa nîra aoǁnâba , ǀkhara sîsenǃkhais , ǀnai ǁāǁāhe hâs ǃnâ ge koasen tidega .
47010017	Tsî koasen ra-e , a-i ǃKhūb ǃnâ koasen !
47010018	ǁÎ-aitsama koasen tama i , xawe ǃKhūb ra koa-i ge a ǁkhā .
47011001	ǂGao ta ra , ǂkharirose du nî gâresib ǃnâ tani te ǃkhaisa . Ā , tani te du re !
47011002	Sadu ǂama ta ra tau elosi tauxasib ǀkha xuige . ǀGui aoba ta ge sado mîmâiba xui-ao , ǃanu ǂkhamkhoese ta nî Xristuba mâi-aiǃâ duse ;
47011003	xawe ta ra ǃao , ǀaob ge Evasa gāxaǃnâsib âb ǀkha ǂgaeǂhapu khami , ǁnās ǁkhās khami di nî ǁkhāti sadu ǂâide ǁgaoǁgaohe ǃkhaisa tsî Xristub ǃnâ hâ ǀguiǃnâxasiba xu .
47011004	Naub ga hā tsî ǀkhara Jesuba aoǁnâo , sige aoǁnâ tamaba , tsî ǀkhara Gagab , hō tama du ge hâ iba du ga ǃkhōǃoao , tsî ǀkhara ǃgâiǂhôas , hō tama du ge hâ isa , o du ga ǃgâise tani ;
47011005	nēti ta ra ǂâi xui-ao , hoagu xa kai apostelgu ǃgâ-ai ta ǂkhari tamasa ;
47011006	tsî ǃhoas ǃnâ ta a gâre khoe xawe ta ǂans ǃnâ ǁnāti ī tamasa ; hoa xūn ǃnâ ge ge hoaragase sadu tawa ge ǂhai .
47011007	ǁOre ta ge xare , ǁî-aitsama ta ge ǃgamǃgamsen ǃkhais ǀkha , sadu nî ǀgapiǀgapihega ? Xū-i ama tama ta kom Elob di ǃgâiǂhôasa gere aoǁnâba duo .
47011008	Nau ǀhaohâga xu ta ge ǃnari , sîsenamǃnâ-e ūs ǀkha , sado ta nî ǃoabase ; tsî sadu tawa ta ge hâ i tsî tôasio , o ta ge khoe-i xare-e ǂhani tama ge hâ i ;
47011009	ti tôasiba gu ge Masedoniaba xu ge hā ǃgâsaga ǀoaǀoa xui-ao , tsî ta ge hoan ǃnâ sado ǃgomǃgomba tamase ge tanisen , tsî ta nî ǃaruǀî ǁnāti tanisen .
47011010	Xristub di amab ge tita ǃnâ hâ , os ge nē koasensa Axajab di ǀkharigu ǃnâ tita xu ūǁnâhe tide .
47011011	Tare xū-i ǃaromasa ? Sado ta ǀnam tama amagasa ? Elob ge a ǂan .
47011012	O ta ge dī ta ra-e ǃaruǀî nîra dī , koasenǃkhai-e ta nî ǃgaoǁnâse ǁnāgu , koasenǃkhai-e ra ôa-amga , koasen gu ran ǃnâ gu nî sige ǁkhāge khami hōhega .
47011013	ǁNāti ī ǂkhaba apostelgu ge gāxaǃnâ ra ǃoabasabegu , Xristub di apostelse ra dīsenga .
47011014	Tsî ǁnās ge buruxa tamasa ; Satanni ǂûb kom ǃnâb di ǀhomǃgāse ra dīseno ;
47011015	o i kom kai xū tamao , ǁîb ǃgāgu on ga ǂhanu-aisib di ǃgāse dīseno ; ǁîgu ǀams ge ǁîgu di sîsengu khami nîra ī .
47011016	ǁKhawa ta ra mî , a-i tā khoe-e tita gâre khoese ūhâ ; tsî ǁnā tamas ka io , ǁnâi gâre khoese ǃkhōǃoa te , î ta ǁkhāti ǂkharirose koasen .
47011017	Mî ta ra-e ta ǃKhūba xus axase mî tama tsî gâresib ǃnâs axase , nē mûmâinǃgâs koasens ǁkhā ta as dis ǃnâ .
47011018	ǂGuigu ǁgans ǃoa ra koasen amaga ta ge tita ǁkhāti nî koasen .
47011019	Gâre khoena du kom ra tanio , gā-ai du a amaga .
47011020	Tani du kom rao , khoe-i ga sado ǃgā dīo , khoe-i ga hapu duo , khoe-i ga sado ūǀhanao , khoe-i ga ǃguriǃguriseno , khoe-i ga ais ǃnâ ǂnau duo .
47011021	Ti taosib ase ta ra mî , sige ge nēsa ǂkhabusaba ī . ǁÎ-i ǃnâ i ga khoe-e ǂgapa ( gâresib ǃnâ ta kom ra ǃhoao ) , ǁî-i ǃnâ ta tita ona a ǂgapa .
47011022	Hebreǁîgu karao ? Tita tsîn . Israelǁîgu karao ? Tita tsîn . Abrahammi surigu karao ? Tita tsîn .
47011023	Xristub ǃgāgu karao ? ( Gârese ta kom ra ǃhoao ) : Tita ge ǃnā hâ ta : Sîsenni ǃnâ ǃnā hâ ta , ǂnaudi ǃnâ ǃnā hâ ta , ǁîgu ǃgâ-ai ǃnāsase ge ǃkhōhe hâ ita , ǃnurise ǁōb tsūǃgâgu ǃnâ ge hâ ita ;
47011024	Jodeǁîna xu ta ge koro ǃnādi kōse hakadisi ǂnaude ǀguis ǀguisa ūǂuisase ge hō ;
47011025	ǃnona ǃnādi kōse ta ge haigu ǀkha ge ǂnauhe , ǀgui ǃnāsa ta ge ge ǀuiǁhomhe , ǃnona ǃnāde ta ge doe-ommi khôas ǃnâ ge tsūǀkhā , tsēs tsî tsuxub tsîra ta ge hurib di ǃgammi ǃnâ ge hâǂui .
47011026	ǃNuriǃnāde ta ge daob ai ge hâ i ; ǃaorosasib ǃāgu dib ǃnâ , ǃaorosasib ǃgamaon dib ǃnâ , ǃaorosasib ti ǁaes dib ǃnâ , ǃaorosasib ǀūben dib ǃnâ , ǃaorosasib ǃnâ ǃādi ǃnâ , ǃaorosasib ǃnâ ǃgaroǃhūb ǃnâ , ǃaorosasib ǃnâ hurib ai , ǃaorosasib ǃnâ ǂkhaba ǃgâsagu ǁaegu ;
47011027	ǃgom sîsenni tsî ǀhupub tsîkha ǃnâ , kaise ǂkhaikari hâs ǃnâ , ǃâs tsî ǁgâs ǃnâ , kaise ǂûtamase hâs ǃnâ , ǃkhaib tsî ǀōǀkhāsib tsîkha ǃnâ ;
47011028	nēn xōǀkhās ge ǂhansens tsēkorobe ta ǀhaohâgu hoagu ǂama ūhâsa .
47011029	Tari-e a ǂkhabusa , tsî ta tita ǂkhabusa tama hâ ? Tari-e ra ǁgonǁgonǂgaohe , tsî ta tita khau tama hâ ?
47011030	Koasen ta nîs karao , o ta ge ti ǂkhabusasigu xa nî koasen .
47011031	Elob tsî ǁGûb sada ǃKhūb Jesub Xristub dib , ǀamosib kōse ǀkhaehesab ge a ǂan , ǂhumi tama ta hâsa .
47011032	Damaskus tawab ge gao-aob Aretab di ǃāǃkhōmâi-aoba Damaskuǁîn di ǃāsa ge ǃûi , titab nî ǃkhōga ;
47011033	o ta ge mûǂuidaosa xu ǀharu-i ǃnâ ǂnubiǂgoaba-ū ge ǁgôa kaihe , tsî ǁîb di ǃomkha xu ge ǁhâ .
47012001	Koasens ge tita harebeba tama hâ ; aidi tsî ǂhaiǂhaidi ǃKhūb didi kōse ta kom nî sīo .
47012002	Khoeba ta ge a ǂan Xristub ǃnâ , disihakaǀa nî ī kurigu aiǃâ ( iseb soros ǃnâ ge hâ isa ta a ǀū , iseb soros ǃauga ge hâ isa ta a ǀū ; Elob ge a ǂan ) , ǁîb ge ǃnonaǁî ǀhommi kōse ge ǂgaeǃapahe ;
47012003	tsî ta ge ǁnā khoeba a ǂan ( iseb soros ǃnâ , iseb soros ǃauga ge hâ isa ta a ǀū ; Elob ge a ǂan ) ,
47012004	ǁîb ge paradais ǃnâ ge ǂgaeǃapahe tsî ǃhoaǂuiheǁoasa mîde ge ǁnâu , khoe-i nî ǁîde mîsa mā-amhe tamade ;
47012005	ǁnāti īb xa ta nî koasen ; tita xa ta aitsama koasen tide , ti ǂkhabusasigu ǀguigu xa .
47012006	Koasen ǂgao ta kara , xawe ta ge gâre khoese ī tide ; amaba ta nî mî xui-ao ; xawe ta ra ūdawasen , khoe-i xare-i tita xa ǃnāsase ǂâi tidega , tita tawa i ra mûs tsî tita xa i ra ǁnâus ǂamai .
47012007	Tsî ǃnāǂamsa ǂhaiǂhaidi xa ta ǀgapiǀgapisen tidese , ta ge ǀā ǁkhū-e ti ǁgans ǃnâ ge māhe : Satanni di ǀhomǃgāba , ǃoms ǀkhab nî ǂnau tega , ǀgapiǀgapisen ta tidese .
47012008	ǁÎs ǃaroma ta ge ǃnona ǃnādi kōse ǃKhūba gere ǀkhoma , tita xub nî bēga ;
47012009	ob ge tita ǁga ge mî : Ti ǀkhommi ge ǂâuba tsi hâ , ti ǀgaib ra ǂkhabusasib ǃnâ ǀoa xui-ao . O ta ge ǁnās ǃgâ-ai ti ǂkhabusasigu xa koasen ǂgao hâ , Xristub di ǀgaib nî tita ǃnâ ǁanse .
47012010	ǁNā-amaga ta ǃgâiǃgâisen-e ūhâ ǂkhabusasigu ǃnâ , tsî tsūdīhedi ǃnâ , tsî ǂhâgu ǃnâ , tsî ǃgôaǃgondi ǃnâ , tsî ǂōǂōsigu ǃnâ Xristub ǃaroma ; ǂkhabusa ta ka , ǃnubai ta a ǀgaisa xui-ao .
47012011	Koasen raǃâ ta go gâre ; sadu ge tita ǁîs ǃoa ge ǁgari . Anu i kom ga hâo , sadu xa ta nî karehesa ; xū-i xare-i ǃnâ ta hoagu xa kai apostelgu ǃgâ-ai ǂkhari tama ge hâ i amaga , xū tama ta hâ xawe .
47012012	Saodi aposteli didi kom sadu ǃnâ ge īo , hoa sâsasib ǃnâ , saodi tsî buruxa dīgu tsî ǀgaisa dīgu tsîn ǀkha .
47012013	Mâ xū-i ǃnâ du kha ge tôatôahe nau ǀhaohâgu xa , nēs : Tita ǂûta ge sado ǃgomsi-e mā tama is ǀguis ? ǀÛba te re nē ǂkhabasiba .
47012014	Mû , ǃnonaǁî ǃnāsa ta ǀnai ǂhomisen hâ , sadu tawa ta nî sīsa , tsî ta ǃgomǃgom ǀkha du tide ; sadu xūna ta ôa tama i , tsî ta sado ra ôa xui-ao . ǀGôan ge ǁgûna ǁuiba ǀhaoǀhaoba tide , xawe ǁgûna ǀgôana xui-ao .
47012015	O ta ge kaise māsen ǂgao hâ , sadu ǀomdi ǃaroma ta nî ǁguibahe ǃkhaisa ; ǃnāǂamsase ta sado a ǀnam , xawe ta ǂkharirose ra ǀnamhe .
47012016	As ǁnāti ī , tita ge sado ǃgomba tama ge hâ i ; xawe gā-ai ta ge i amaga ta ge gās ǀkha ge ǃkhō du .
47012017	Xare ta kha sadu ǃoa ta ge sîgu di ǀguib xaweb ǃnâ-ū sado xu ti harebesa ge ôa ?
47012018	Tituba ta ge ǂgan , tsî ta ge ǁîb ǀkha ǃgâsaba ge sî ; xareb kha Tituba ǁîb di harebesa sadu tawa ge ôa ? ǁKhā Gagab ǀguib ǃnâ tanisen tama khom hâ ? ǁKhā daogu ǀguigu ǃnâ ǃgû tama khom hâ ?
47012019	ǁKhawa du kha ǂâi hâ , sadu tawa ge gere ǀhapiokaisensa ? Elob di ais aiǃâ ge nēna Xristub ǃnâ ra ǃhoa , tsî hoana , ǀnamsabedo , sadu di ǂnubikhâihesa ǃoa ;
47012020	ǃao ta ra xui-ao , sī ta ka ǃnubai ta nî sado ǀnîsi ǂgao tama ta hâ khami hō ǃkhaisa , tsî du nî tita ǀnîsi ǂgao tama du hâ khami hō ǃkhaisa , în tā ǁnāpa hâ : ǂNoagudi , tsî tauxasib , tsî ǁaib , tsî ǀgorasens , tsî ǀhoeb , tsî ǂgāǁaredi , tsî khūkhūsendi tsî khâikhâisendi tsîna ;
47012021	îb ti Eloba , sī ta kao , tā ǁkhawa sadu tawa ǃgamǃgam te , î ta tā ǂguin ǂama ǃhausen , aibe ge ǁore tsî ǃhobasen tamana , ǃanuoǃnâsib tsî ǀaib tsî ǁgans ǁoren , hîan ge dīna xu .
47013001	ǃNonaǁî ǃnās ge nēsa , sadu tawa ta ra sīsa ; ǀgam tamas ka io ǃnona ǀhûǀguitimî-aon di ams ǃnâ i ge mâ mî-i hoa-e ra mâ .
47013002	ǀNai ta ge mî , tsî ta ǀgamǁî ǃnāsa ǀnai ra mî , hâ ta axase , tsî ta nēsi sadu tawa ta hâ tama o ra xoaba du , aibe ge ǁore du tsî naudu hoado ; ǁkhawa ta ga sīo , o ta sâu du tide .
47013003	Tita ǃnâ ra ǃhoa , Xristuba du nî ǃâitsâ ǃkhaisa du ra ôa-am amaga , sadu ǃnâ ǂkhabusa tamab , tsî sadu ǃnâ a ǀgaisaba .
47013004	Tsî ǂkhabusasib ǀkhab ǃgâuhe hâ , xaweb kom Elob di ǀgaiba xu ûi hâo . Tsî sige on ge ǁîb ǃnâ a ǂkhabusa , xawe ge kom ǁîb ǀkha sadu ǃnâ nîra ûio Elob di ǀgaiba xu .
47013005	ǁÎ-aitsama ôaǃnâsen du re , ise du ǂgoms ǃnâ hâsa , ǁî-aitsama ǃâitsâsen du re . Aitsama du kha ǁnâi ǂansen tama hâ , Jesub Xristub sadu ǃnâ hâsa ? ǀNîsi du ga aoxūhesa tama io .
47013006	Xawe ta ra ǃâubasen , mûǂan du nîsa sige aoxūhesa tama ǃkhaisa .
47013007	Tsî ta ge Eloba ra ǀgore , ǂkhaba-i xare-e du dī tide ǃkhaisa , sige nî ǃâitsâhe hâse hōhes ǃoa tama , xawe du nî sado ǃgâiba dīga , tsî ge nî sige aoxūhesase īga ;
47013008	xū-i xare-e ge amab ǃoagu a dī ǁoa xui-ao , xawe amab ǃaroma ge ge xū-e a dī ǁkhā .
47013009	Tsî ge kom ra ǃgâiaǂgao-o , sige ga ǂkhabusa tsî sadu ga ǀgaisa ǃnubai ; tsî ge nēsa ǂgaoba du hâ : Sadu di dīǀoaǀoahesa .
47013010	ǁNā-amaga ta nēna ǀkhai ta a hîa ra xoa , î ta tā , hâ ta a hîa , ǁkhōse sîsenū dusa ǂhâ ǁnā ǀgaib , ǃKhūb ge tita māb ǃoa ǂnubikhâis ǃoa tsî hîǀhurus ǃoa tama .
47013011	ǃAruǀî , ǃgâsago , ǃgâiaǂgao re , dīǀoaǀoasa re , ǁnamakaisen re , ǀguiǂâixa re , ǂkhîbagu re , tsî Elob ǀnammi tsî ǂkhîb tsîkha dib ge sadu ǀkha nîra hâ .
47013012	Tawedegu re ǃanu ǁoa-i ǀkha . ǃAnun hoan ra tawede du .
47013013	
47013014	ǀKhommi ǃKhūb Jesub Xristub dib , tsî ǀnammi Elob dib , tsî ǀhûhâsib ǃAnu Gagab diba ab sadu hoadu ǀkha hâ ! Amen .
48001001	Pauluta , apostelta , khoen xa tsî khoe-e xu hâ tama ta , tsî Jesub Xristub tsî ǁgûb Elob , ǁîba ǁō hâna xu ge ǂkhaiǂkhaiba xu hâ ta ,
48001002	tsî tita ǀkha hâ ǃgâsagu hoagu tsîge , Galatiab ǃnâ hâ ǀhaohâgu ǃoa :
48001003	ǀKhomma ab hâǀkhā du , tsî ǂkhîba Elob ǁgûb tsî sada ǃKhūb Jesub Xristuba xu ;
48001004	ǁî-aitsama sada ǁoren ǃaroma ge māsenna , sadab nî orega nē hâ ǂkhaba ǃhūbaiba xu , Elob sada Îb di ǂâisa ǃoa ;
48001005	ǁîba ab ǂkhaisiba ūhâ ǀamosiba xu ǀamosib kōse ! Amen .
48001006	Buru ta ra , nētikō ǃhaese du ge Xristub , ǀkhommi ǃnâ sado ge ǂgaiba xu ǀkhara ǃgâiǂhôas ǃoa a dawaǃkhunikaisen ǃkhaisa ;
48001007	ǀkhara ǃgâiǂhôas hâ tama xawe ; xawe gu ge ǀnîga hâ , sado ra are kaiga , tsî Xristub di ǃgâiǂhôasa ra dabaǃkhuni ǂgaoga .
48001008	Xawe sige kas , ǀhomma xu ra hā ǀhomǃgāb kas ga sige gere aoǁnâba du ǃgâiǂhôasa xu ǀkhara-e ǂhôa du o , ab ǁîba ǀâxarexūhe hâ !
48001009	ǀNai ge go aiǃâ mî khami ta nēsi ǁkhawa ra mî : Khoe-i ga sado ǃkhōǃoa du ge ǃgâiǂhôasa xu ǀkhara-e ǂhôao , a-i ǀâxarexūhe hâ !
48001010	Khoena ta ǁnâi nēsi ra ǃhoaba ? Eloba ? Khoena ta nî ǃgâiǃgâisenba ǃkhaisa ôa-am ta ra ? Khoena ta ga ganupe ǃgâiǃgâisenbao , o ta ge Xristub di ǃgā tama hâ .
48001011	O ta ra ǂanǂan du , ǃgâsado , tita xa gere aoǁnâhe ǃgâiǂhôas khoese ī tamasa ;
48001012	tita ǁîsa ǁkhāti khoe-e xu ǃkhōǃoa tama tsî ǁkhāti ǁkhāǁkhāsen tama xui-ao , xawe ta ge Jesub Xristub di ǂhaiǂhaisa xu ǁîsa ūhâ .
48001013	ǁNâu du kom geo ti aibekam tanisens xa Jodeǁîsis ǃnâ , mati ta Elob di ǀhaohâba ǃnāǂamsase ǃgôaǃgon tsî gere hîǀhuru ǃkhaisa .
48001014	Tsî mati ta Jodeǁîsis ǃnâ ǂguigu ti ǁhāga ge ǃnā ǃkhaisa ti ǃhaos ǃnâ , tsî mati ta ǁgûsi ǂnûiǂgādi ǂama ǃnāsase gere tau ǃkhaisa .
48001015	Xawe Elob , tita ti îs di sorosa xu ǃkhōǂuibasen hâb , tsî tita ǁîb di ǀkhommi ǀkha ǂgai hâba-i ge ǃgâiba io ,
48001016	ǁîb Ôabab nî tita ǃnâ ǂhaiǂhai ǃkhaisa ǀūben ǃnâ ta nî ǃgâiǂhôas ǀkha aoǁnâ bise , o ta ge ǁnātimîsi ǁgans tsî ǀaob tsîra ǀkha ǀapeǀape tama ;
48001017	tsî ta ge ǁkhāti Jerusalems ǃoa ǃgû tama ǁnāgu , tita aiǃâ ge apostel igu ǃoa ; xawe ta ge Arabiab ǃoa ǃgû , tsî ǁkhawa Damaskus ǃoa ge oa .
48001018	ǁNās khaoǃgâ ta ge ǃnona kurigu khaoǃgâ Jerusalems ǃoa ge ǃgû , Petruba ta nî sarise , tsî ta ge disikoroǀa tsēde ǁîb tawa ge hâ ;
48001019	tsî ta ge ǀnî apostel-e mû tama ge hâ i , Jakobub , ǃKhūb di ǃgâsab ǀguiba .
48001020	Tsî sado ta ra xoaban , mû , Elob ao ta ǂhumi tama .
48001021	ǁNās khaoǃgâ ta ge Siriab tsî Silisiab ǃhūkha ǃnâ ge sī ;
48001022	tsî ta ge Judeab ǃnâ hâ Xristub di ǀhaohâga ge ǀū i ;
48001023	ǁnâus ǀguisan ge hî hâ i : Aibe sada gere ǃgôaǃgonni , ǁîb ge nēsi ǁnā ǂgoms , ǁîsab gere hîkākāsa ra aoǁnâ ti .
48001024	On ge Eloba tita ǂama ge ǂkhaiǂkhai .
48002001	ǁNās khaoǃgâ ta ge ǁkhawa disihakaǀa kurigu khaoǃgâ Barnabab ǀkha Jerusalems ǃoa ge ǃgû , Titub ona ǃgû-ū tsî .
48002002	Tsî ta ge ǂhaiǂhaisi-e xu ǃgû tsî ǀūben ǃnâ ta ra aoǁnâ ǃgâiǂhôasa ge ǁgui-aiǃâ gu , ǃgōsase ǁnā gu ǃgôasib ǃnâ hâ ga , mûǂan gu nîga , ise ta ga ǁause ǃgû tama i , tamas ka io ǁause ge ǃgû tama hâ i ǃkhaisa .
48002003	Tsî Titub on , tita ǀkha ge hâ ib ge ǃgaokaisensa ǁgarihe tama ge hâ i , Grikeǁîb a xawe .
48002004	Tsîs ge nēsa ge ī ǀkhuriǂgâ ge hâ i ǂkhaba ǃgâsagu ǃaroma , xōǀkhāba xu ge ǁgūǂgâgu , sige ǃnorasis , Xristub Jesub ǃnâ ge ūhâsa gu nî ǃkhēǃgâse , sige gu nî ǃgādīga ;
48002005	ǁîga ge ǀgui iri kōse xawe ǂgō tama ge i ǃnaga hâs ǀkha , ǃgâiǂhôas di amab nî sadu tawa hâhâse .
48002006	Tsî ǃgôasib ǃnâ hâgu xasa , ( tarebe gu ge aibe isa ta ǁae tama ; Elob ge khoe-i ai-e ǃkhōǃoa tama hâ ) ǃgôasib ǃnâ hâgu xasa ta xū-i xare-e ǁguiribahe tama hâ ;
48002007	xawe ǁnās ǃoa-ai , mûǂan gu geo , ǃgaohe taman di ǃgâiǂhôasa ta ǂgomǃgâbahe hâ ǃkhaisa , Petrub ge ǃgaohesan disa ǂgomǃgâbahe hâ is ǁkhās xase ;
48002008	( ǁnāb , Petrub ǀkha ǃgaohesan di apostelsis ǃnâ ǀgaisa ge ib kom tita on ǀkha ǀūben ǃnâ ge ǀgaisa io ) .
48002009	Tsî tita māhe hâ ǀkhomma gu ge Jakobub tsî Kefab tsî Johaneb tsîgu ǂkhâǃnâgu ase ǃgôahe hâga mûǂano , o gu ge tita tsî Barnabab tsîkhoma amǀkhāb ǃommi ǀhûhâsib diba ge mā , sikhom nî ǀūben ǃnâ , tsî gu nî ǁîga ǃgaos ǃnâ sîsen ti ;
48002010	nēs ǀguis , ǀgâsan xa khom nî ǂâisa , ǁîsa ta ge ǁkhāti ǃnoesase gere dī .
48002011	Tsî Petrub ge Antioxias tawa sīo , o ta ge mûmûsase ge mâǃoa bi ; ǂgōǀauheb nîsab ge anu i xui-ao .
48002012	Aibe ǀnîgu Jakobub digu ge hās aiǃâb ge ǀūben ǀkha goro ǂû amaga ; xawe hā gu geo , ob ge ǂgaedawasen tsî ge khaisen , ǃgaos dina ǃao tsî ;
48002013	tsîn ge ǁkhāti nau Jodeǁî ǂgomsana ǁîb ǀkha ge hîna , Barnabab tsîn ge ǁîn di hînaxasiba xu ǂgaebēhes kōse .
48002014	Tsî mû ta geo , ǂhanusen ǃgâiǂhôas di amab ǃoa ǃgû tama ǃkhaisa , o ta ge hoan aiǃâ Petrub ǃoa ge mî : Sats ga , Jodeǁîts a hîa , ǀūbesi dommi ai ûio , tsîts ga Jodeǁî dommi ai ûi tama io , tarexats ǁnâi ǀūbena ra ǁgari Jodeǁîn khami ûisa ?
48002015	Sada ǂūsiba xu Jodeǁîda , tsî ǀūbena xu hâ ǁore-ao tamada xawe ;
48002016	tsî ǂan da a , khoe-i ǂhanub di sîsenga xu ǂhanu-ai kaihe tama ǃkhaisa tsî ǂgoms ǀguisa xu i ra ī ǃkhaisa , amaga da ge ǁkhāti Xristub Jesub ǃnâ ge ǂgom , Xristub ǃnâ ǂgomsa xu da nî ǂhanu-ai kaihese , tsî ǂhanub di sîsenga xu tama ; ǂhanub di sîsenga xu i ǁgan-i xare-e ǂhanu-ai kaihe tide xui-ao .
48002017	Tsî da ga sada , Xristuba xu nî ǂhanu-ai kaihe ǃkhaisa ra ôa-am da ǁkhāti ganupe ǁore-aose hōheo , ǁnâi Xristuba ǁoreb di ǃoabasabeba ? Tātsē !
48002018	Khôaǁnâ da gena da ga ǁkhawa omkhâio , o da kom ǃûǂamaose ra ǁgauseno ;
48002019	ǂhanub ǀkha ta ge tita ǂhanuba ge ǁōǁnâ xui-ao , Eloba ta nî ûibase .
48002020	Tita ge Xristub ǀkha ǃgâuhe hâ ta ; o ta ge tita ǃaruǀî ûi tama , xaweb ra Xristuba tita ǃnâ ûi ; o ta ge ǁgans ǃnâ ta nēsi ûi hâsa ǂgoms Elob Ôab dis ǃnâ ra ûi , tita ge ǀnam hâ ib , tsî ǁî-aitsama tita ǃaroma ge māsenna .
48002021	Elob ǀkhomma ta ǁauǁau tama ; ǂhanu-aisib ga ǂhanuba xu hâo , ob kom ga Xristuba ǁause ǁō hâo .
48003001	Okha ǁnâuǃāoǃnâ Galateǁîdo , tari-e kha sado ǃgaiǃgam hâ , amaba du ǁnâuǀnam tidese ; sadu Jesub Xristuba sadu ǃnâb ge ǃgâuhe hâs ǁkhās xase ǁgaeǁgaemûǃnâhe hâdo ?
48003002	Nēs ǀguisa ta sadu xa ra ǂan ǂgao : Gagaba ǂhanub di sîsenga xu du ge ǃkhōǃoa bi tamas ka io ǂgoms di aoǁnâsa xu ?
48003003	Nētikōse du kha a ǁnâuǃāoǃnâ ? Gagab ǀkha tsoatsoa hâse du kha ǁnâi ǁgans ǀkha ra ǀam ?
48003004	Nētikōna du kha ǁause ge tsâ ? ǁAu i ga io !
48003005	Tsî Gagaba sado ra māb tsî buruxana sadu ǃnâ ra sîsenna , ǂhanub di sîsenga xub ra ǁnāsa dī tamas ka io ǂgoms di aoǁnâsa xu ?
48003006	Abrahammi ge Eloba ǂgom , tsîb ge ǁîsa ǂhanu-aisise ǃgôabahe khami .
48003007	O du ge ra mûǂan , ǂgomsa xu hân a Abrahammi ôa ǃkhaisa .
48003008	Tsî xoas ge ge aimû , Elob nî ǀūbena ǂgomsa xu ǂhanu-ai kaisa ; ǁnā-amagas ge Abrahamma ǃgâiǂhôasa ge aoǁnâba mîraǃâ : “ Sats ǃnâ di ge ǁaedi hoade nî ǀkhaehe , ” ti .
48003009	Nētin ge ǂgomsa xu hâna ǂgomsa Abrahammi ǀkha ra ǀkhaehe .
48003010	ǂHanub di sîsenga xun hâs kōsen ǀâxareb ǃnâ hâ xui-ao ; xoamâihe hâ xui-ao : “ ǀÂxarexūsa i ge mâ-i hoa-i , nē ǂkhanis ǂhanub dis ǃnâ xoahe hân hoan ǃnâ hâhâ tama-e , ǁîna i nî dīse . ”
48003011	Tsî khoe-i xare-i ǂhanuba xu Elob aiǃâ ǂhanu-aikaihe tama ǃkhais ge a ǂhaisa ; ǂhanu-ai-i ge ǂgomsa xu nîra ûi xui-ao .
48003012	Ob ge ǂhanuba ǂgomsa xu hâ tama hâ , xawe ǁîna kara dī khoe-i ge ǁîna xu nîra ûi-e .
48003013	Xristub ge ǂhanub di ǀâxareba xu ge ǁamaǂui da , sadab ge ǀâxare kaiba ǃnubai , xoamâihe hâ xui-ao : “ ǀÂxarexūsa i ge mâ-i hoa-i , haib ai ǂgāhe hâ-e , ” ti .
48003014	Abrahammi di ǀkhaeb nî Xristub Jesub ǃnâ ǀūben ǃoa hāse , sada nî ǂgomsa xu Gagab di mîmâisa hōga .
48003015	ǃGâsado , khoe ta ase ta ra ǃhoa : Khoe-i xare-i ge khoe-i xa ǀgaiǀgaihe hâ testamensa ǁauxūdī tama hâ , tsî i ge ǁkhāti xū-e ǀaro tama hâ .
48003016	O di ge mîmâide Abrahammi tsî ǁîb di suriba ge mîbahe . Tsîb ge : “ Tsî surigu , ” ti mî tama , ǂguigu axase , xaweb ge ǀguib axase : “ Tsî sa surib , ” ti mî , ǁnāb ge Xristuba .
48003017	O ta nēsa ra mî : ǁNā ǃgaeǀhaos , Elob xa aibe Xristub ai ge ǀgaiǀgaihes , ǁîs ge ega hakakaidisi ǃnonadisi kurigu ǁnās khaoǃgâ ge hā ǂhanuba xu ǀgaio kaihe tama hâ , mîmâisab nî ǁauǁause .
48003018	ǀUmis ga ǂhanuba xu ǀkhīo , os ga ǃaruǀî mîmâisa xu ǀkhī tama hâ ; xaweb kom Eloba ǁîsa Abrahamma mîmâisa xu ge ǀkhaeo .
48003019	Mâs ǃoab kha ǂhanuba hâ ? ǃÛǂamdi ǃaromab ge māǀarohe hâ , ǁnā surib , ǁîsa mîmâibahe hâb nî hās kōse , tsîb ge ǀhomǃgāgu xa mâba-aob di ǃomǁaeba xu ge ǂnûiǂgāhe .
48003020	Tsî mâba-ao-i ge ǀgui khoe-i di mâba-ao tama-e ; xawe Elob ge a ǀgui .
48003021	ǂHanuba kha Elob di mîmâidi ǃoagub hâ ? Tātsē ! ǂHanu-i ga māhe hâ , ûi-ûi ǁkhā-e , ob ga ǂhanu-aisiba amase ǂhanuba xu hâ i xui-ao ;
48003022	xawes ge xoasa hoana ǁoreb ǃnâ ǃkhōǂgā hâ , mîmâis nî Jesub Xristub ǃnâ ǂgomsa xu ǂgomsana māhese .
48003023	Xawe ǂgoms di hās aiǃâ da ge ǂhanub ǃnâ ǃkhōsase ge sâuhe hâ i , tsî da ge ǂhaiǂhaihe nîra ǂgomsa sâubahe hâ i .
48003024	Nētib ge ǂhanuba sada ǂgōǀau-ao ge i Xristubǀî , ǂgomsa xu da nî ǂhanu-ai kaihese ;
48003025	xawe ǂgoms ge hāsa xu da ǃaruǀî ǂgōǀau-aob ǃnâ mâ tama .
48003026	Hoadu ge a Elob ôa xui-ao , Xristub Jesub ǃnâ ǂgomsa xu ;
48003027	Xristub ǃnâ du ǁāǁnâhe hâs kōse du Xristuba ǂgaeǂgā hâ amaga .
48003028	Nēs ǃnâ i ǀgora-e hâ tama hâ : Jodeǁî-i karao , Grikeǁî-i karao , ǃgā-i karao , ǃnorasa-i karao , ao-i karao , tara-i karao ; sadu hoadu ge Xristub Jesub ǃnâ a ǀgui xui-ao .
48003029	Tsî Xristub di du kao , o du kom Abrahammi surido , tsî mîmâis ǃoa du kom ǀumi-aodo .
48004001	Tsî ta nēsa ra mî : ǀUmi-ao-i a ǀgôa hîa i ge ǃgā-e xu ǀgorahe tama hâ , xūn hoan di ǀhonkhoe i a xawe ;
48004002	tsî i ge kaikai-aogu tsî mûǂamaogu ǃnaga mâihe hâ , ǁgûb xa mîmâihe hâ ǁaeb kōse .
48004003	ǁNās ǁkhās xase ǁkhāti sada , ǀgôada ge i ǃnubai da ge ǃhūbaib di tsoatsoa-ain ǃnâ ǃgādīhe ge hâ i ;
48004004	xawe ǁaeb ge ǀoao , ob ge Eloba ǁîb di Ôaba ge sî , tara-e xu ge ǃnaeb , tsî ǂhanub ǃnaga ge dīheba ,
48004005	ǁnān ǂhanub ǃnaga hânab nî ǁamaǂuise , sada nî ǀgôasisa hōga .
48004006	Tsî ǀgôa du a amagab ge Eloba ǁîb Ôab di Gagaba sadu ǂgaogu ǃnâ ge sî , ǁîb Abba ti îtse , ti ra ǂgaiba .
48004007	Ots ge ǃaruǀî ǃgā tama hâ , ots ge a ǀgôa ; tsî ǀgôats kao , ots ge ǁkhāti a Elob di ǀumi-ao Xristuba xu .
48004008	Tsî Eloba du ge ǂan tama hâ i ǃnubai du ge ǁnāgu ǂūsiba xu elo tamaga gere ǃoaba ;
48004009	xawe nēsi , Eloba du a ǂan ǃnubai , ā nēs ǃgâ-ai kais : Elob xa du mûǂanhe hâ ǃnubai , mati du kha ǁkhawa ra ǃhoba ǁnā ǂkhabusa tsî ǁkhoatsama tsoatsoa-ain , ǀasa-ame du ǁkhawa ra sîsenba ǂgaon ǃoa ?
48004010	Tsēde du ra tsēdī , tsî ǁkhâgu , tsî ǁaegu , tsî kurigu tsîna .
48004011	ǃAoba du ta ra , ǀnîsi ta nî ǁause sadu tawa sîsen hâ ǃkhaisa .
48004012	Tita khami ī re ; sadu khami ta ǁkhāti ī xuige . ǃGâsado , ǂgan du ta ra ; tsū xū-e du kom tita dī tamao .
48004013	Tsî du ge a ǂan , ǁgans di ǂkhabusasib ǃnâ ta ǂguro ǃnāsa ǃgâiǂhôasa gere aoǁnâba dusa ;
48004014	tsî du ge ǃharaxū tama tsî ǃkhāǃkhā tama ge i ti ǃâitsâb , ǁgans ǃnâ ge hāba teba ; xawe du ge Elob di ǀhomǃgā-i ase , ā , Xristub Jesub ase ge ǃkhōǃoa te .
48004015	Tarebe ǃgâiǃōsi-e du ǁnāǃnubai ge ūhâ i ? ǃKhō-amba du ta ra , īǁkhā i ga io , o du ga sadu mûde ǁhoroǂui tsî du ga ǁîde tita mā hâ .
48004016	Sadu khākhoe kai ta ge , amaba ta ge mîba dus ǀkha ?
48004017	Sadu ǂama gu ra tau ǃgâi dommi ai tama i , tsî gu ge sado ǂgaebē ǂgao hâ , î du ga ǁîgu ǃaroma tau ti .
48004018	ǁGūbasens ge a ǃgâi , hugaǀgui i ga ǃgâi xū-i ǃaroma īo , tsî sadu ǀkha ta hâ ǁaeb ǀguib ai tama .
48004019	Ti ôarodo , ǁkhawa ta tsûb ǀkha ra ǁorado , Xristub nî sadu ǃnâ īsi-e hōs kōse !
48004020	O ta ǂgao hâ , nēsi sadu tawa hâ tsî ta ga ti domma ǀkharaǀkhara ǁkhā ; sadu ǂama ta ra îganǀgē xui-ao .
48004021	Mîba te , sadu ǂhanub ǃnaga hâ ǂgao hâdo , ǂhanuba du kha ǁnâu tama hâ ?
48004022	Xoamâihe hâ xui-ao , Abrahammi ge ǀgam ǀgôakha ūhâ isa , ǀguiba ǃgāsa xu , tsî nauba ǃnorasasa xu .
48004023	Tsîb ge ǃgāsa xu hâba ǁgans ǃoa ge ǃnae ; tsî naub ǃnorasasa xu hâb ge mîmâisa xu ge ǃnae .
48004024	Nē xūn ge ǂkhōs xase ī ; nē tarara ge ǀgam ǃgaeǀhaora xui-ao : ǀGuis Sinaiǃhommi dis , ǃgāsis ǃaroma ra ǀgôana hōs , ǁîs ge Hagarsa .
48004025	Hagars ge Arabiab ǃnâ ǁgoe Sinaiǃhomma , tsîs ge nēsi hâ Jerusalems ǀkha ra ǀgui , tsî ǀgôan âs ǀkha ra ǃoabasa ;
48004026	xawe ǁnā Jerusalems , ǀgapise hâs ge a ǃnorasa , ǁîs ge a sada hoada di î ,
48004027	xoamâihe hā xui-ao : “ Dâ , sas ǀgamǀkhā tamas , sas ǁora tamas ; dâxase ǂgai , sas , ǁoratsû-e tsâ tamas ; ǃū-aise hâs di ôan nî aoba ūhâs din xa ǂgui xuige . ”
48004028	O da ge sada , ǃgâsado , Isaki xase a mîmâis di ôa .
48004029	Tsî ǁnāǃnubaib ǁgans ǃoa ge ǃnaeba Gagab ǃoa ge ǃnaeba gere ǃgôaǃgon khami , ǁnās ǁkhās xase i ge ǁkhāti nēsi ī .
48004030	Xawe xoasa matis ra mî ? “ ǂHāǂui ǃgāsa ǁîs di ôab ǀkha ; ǃgās di ôab ge ǃnorasas di ôab ǀkha tātsē ǀumi tide xuige , ” ti .
48004031	ǁNā-amaga , ǃgâsado , ǃgās di ôa tamada , tsî da a ǃnorasas di .
48005001	ǁNā ǃnorasasis , ǁîs ǀkhab Xristuba sada ǃnoraǃnora hâs ǃnâ mâhō re , î du tā ǁkhawa ǃgāsis di ǃnaoba ǁgui-aikaisen .
48005002	Mû , tita Pauluta ra mîba du : ǃGaokaisen du kao , ob Xristuba sado xū-i xare-e harebe tide ;
48005003	tsî ta ǁkhawa mâ khoe-i hoa-i , ǃgaokaisen ra-e ra ǀhûǀguitimîba , ǂhanub hoaba dīsa i surude hâ ǃkhaisa .
48005004	Xristuba xu du xoresen hâ , ǂhanuba xu du nî ǂhanu-ai kaihe ǃkhaisa ra ǂâido ; ǀkhomma xu du ge ǁnāǁgôa ;
48005005	sada Gagab ǃnâ ǂgomsa xu ǂhanu-aisib di ǃâubasensa ra ǁkhore xui-ao .
48005006	Xristub Jesub ǃnâ ra kom ǃgaos karao , aikhōb karao xū-i xare-e harebe tamao , xawe ǂgoms , ǀnammi ǃnâ a sîsenxasa .
48005007	ǃGâise du gere ǃgû ; tari-e sado ge ǂhani , o du amaba ǁnâuǀnam tama hâ ?
48005008	Nē ǃhoagaobakaisens ge ǁnāb , sado ge ǂgaiba xu hâ tama hâ .
48005009	ǂKhari ǀkhuruǀkhuruperero-i kom ǀâpereb hoaba ra ǀkhuruǀkhuruo .
48005010	Tita ge sadu ai ǃKhūb ǃnâ ra ǂgomaiǂnûi , ǀkhara ǂâisa du hō tide ǃkhaisa ; xawe sado ra gongonǃnâ-i ge ǁî-i ǀgoraǃgâsa nîra tani-e , tari-i kas hoasa .
48005011	Tsî tita , ǃgâsado , ganupe ta ga ǃgaosa aoǁnâo , tarexa ta kha ganupe ra ǃgôaǃgonhe ? Os kom ǃgâuhaib di ǁgonǁgonǂgaosa ǁauǁauhe hâo .
48005012	Î gu ga ǁkhāti ǃgaoǁnâhe , sado ra hîǀhuruga !
48005013	Sadu ge ǃnorasasis ǃoa ǂgaihe hâ , ǃgâsado ; nēs ǀguisa ǂanbasen , î du ǃnorasasisa tā ǁgans di xūse ūhâ , î du ǀnammi ǃnâ ǃoabagu re ;
48005014	ǂhanub hoab ge ǀgui mîs ǀguis ǃnâ ra ǀoa xui-ao , nēs ǃnâ : “ Sa ǀgūkhoebats ge sats ǁkhāts khami nî ǀnam . ”
48005015	Xawe nâgu tsî du ga ōguo , ǂanbasen , î du tā nē-i nau-e hapu .
48005016	O ta ra mî : Gagas ǃnâ tanisen re , î du ǁgans di turaga tā dīǀoaǀoa ;
48005017	ǁgans ra Gagas ǃoagu tura tsî Gagasa ǁgans ǃoagu xuige ; ǁîra ge ra mâǃoagu , dī ǂgao du hâna du dī tidega .
48005018	Xawe Gagab xa du kara ǂgaeǂguiheo , o du kom ǂhanub ǃnaga hâ tamao .
48005019	Tsî ǂhaisa gu ge a ǁgans di sîsenga , ǁîgu ge : ǃGamekhôas , ǀaib , ǀurixasib , ǂūǁoasib ,
48005020	ǁgôatsuiǁgoaǃoabas , ǃgaidīb , ǃhuigub , ǂnoagub , tauxasib , ǁaib , sunuxasib , ǁîǁâsens , ǀgorasens ,
48005021	surib , ǃgams , ǃkhariǃkhōb , ōb tsî ǀnîn nēti īna ; ǁîn xa ta ra aimîba du , ǀnai ta ge aimîba khami , nēna ra dīn Elob gaosiba ǀumi tide ǃkhaisa .
48005022	Xawe Gagab di ǂûb ge : ǀNammi , ǃgâiaǂgaob , ǂkhîb , ǃnūǃnâxasib , khoexasib , ǃgâixasib , ǂgoms , tsamtsiǃnâsib tsî ǀgausib tsîna ;
48005023	nēti īn ǃoagub ge ǂhanuba hâ tama hâ ;
48005024	tsî Xristub Jesub din ge ǁgansa ge ǃgâu ǂkhaba ǂūgu tsî turagu tsîgu ǀkha .
48005025	Tsî Gagab ǃnâ da kara ûio , a da ǁkhāti Gagab ǃoa tanisen .
48005026	Î da tā ǁau ǃgôasiba ôa-am , nē-e nau-e ra ǂoeǂoeǃâ , nē-e nau-e ra suriǃâ .
48006001	ǃGâsado , khoe-i ga ǃûǂam-i xa hāǂamheo , ǁnâi sadu , Gagab dido , ǁnāti ī-e tsamtsiǃnâ gaga-i ǀkha ǃkhō-ūnu ; î ǁî-aitsama ǂanbasen , sats on ǃâitsâhe tidese .
48006002	A-i nē-e nau-i di ǃgomga tani , î du ǁnāti Xristub di ǂhanuba dīǀoaǀoa ;
48006003	khoe-i ga : Xū ta a , ti ǂâi , xū tama i hâ hîa , ǁnā-i ge ǁî-aitsama ra garasen xui-ao .
48006004	A i mâ-i hoa-e ǁî-i sîsenni ǂhaniba ôaǃnâ , o i ge ǁî-i ǀgui-i tawa koa-e nî ūhâ , tsî nau-i tawa tama ;
48006005	mâ-i hoa-i ge ǁî-i di ǃgommi ǂûba nî tani xui-ao .
48006006	Tsî mîs ǃnâ ra ǁkhāǁkhāhe-e , a-i ǁîba ra ǁkhāǁkhāba xūn hoan ǃnâ amǃnâxa kai .
48006007	Tā ǁhapu ! Elob ge ǃhōkaisen tamaba . Khoe-i ga tsoro-i hoa-i , ǁnā-e i kom ǁkhāti nîra ǃgaobaseno :
48006008	ǁÎ-i ǁgans ai ga tsoro-i , ǁnā-i kom ǁgansa xu kāǁōsiba nîra ǃgaobaseno ; tsî Gagab ai ga tsoro-i , ǁnā-i kom Gagaba xu ǀamo ûiba nîra ǃgaobaseno .
48006009	Î da ǃgâidīsa tā tsau ; Elob ge mûǂuibasen ǁaeb ai da nîra ǃgaobasen xuige , tsau tama da ga io .
48006010	ǃGâiga ǁaeba da ūhâ hîa , a da ǁnâi hoana ǃgâidība , tsî ǃgōsase ǂgoms horesana .
48006011	Mû , matikō kai ǂkhanimûdi ǀkha ta go xoaba du ǃkhaisa ti ǃommi ǂûb ǀkha .
48006012	ǁGans ǃnâ ǃgâi īsi-e ǁgau ǂgao hân hoan , ǁnān ge sado ra ǁgari , ǃgaokaisen du nîsa , nēs ǀguis ǃaroma , ǃgâuhaib Xristub dib ǃaroman ǃgôaǃgonhe tidese .
48006013	ǁÎn ǃgaokaisen ran ǂûn kom ǂhanuba ǃkhōǀgaipe tamao ; xawen ra ǂgao , sadu nî ǃgaokaisen ǃkhaisa , în ga sadu ǁgans ǃnâ koasen ǁkhā ti .
48006014	Xawe as tita tā ība , ǀnî xū-i xa ta nî koasen ǃkhaisa , Jesub Xristub sada ǃKhūb di ǃgâuhaib ǀguib xa , ǁîba xub ǃhūbaiba tita ǃgâubahe hâba , tsî tita ǃhūbaiba .
48006015	Xristub Jesub ǃnâ ra ge ǃgaos karao , aikhōb karao xū tama xui-ao , xawe ǀasa kurusabe-i ge a xū .
48006016	Nē tsôanaba-ūn ra tanisens kōse , ǁîn ǂama ab ǂkhîb tsî ǀkhomxaǂgaosiba hā , tsî Elob di Israeli ǂama .
48006017	ǃAruǀî a-i khoe-i xare-e tita tā ǁnora ; tita ge ǃKhūb Jesub di ǀhapin saode ti soros ǃnâ ra tani xuige .
48006018	ǀKhommi sada ǃKhūb Jesub Xristub diba ab sadu gagas ǀkha hâ , ǃgâsado ! Amen .
49001001	Pauluta , Jesub Xristub di apostelta , Elob di ǂâisa xu , Efesus ǃnâ hâ ǃanun , tsî Xristub Jesub ǃnâ ǂgom hân ǃoa :
49001002	ǀKhomma ab hâǀkhā du , tsî ǂkhîba Elob sada îba xu tsî ǃKhūb Jesub Xristuba xu !
49001003	Ab Eloba karehe sada ǃKhūb Jesub Xristub Îb , sada gagasi ǀkhaexūn hoan ǀkha ge ǀkhaeba ǀhommi din ǀkha Xristub ǃnâ .
49001004	Sadab ge ǁîb ǃnâ ǃhūbaib di ǃgaoǃgaohes aiǃâ ǃkhōǂuibasen khami , ǃanu tsî da nî ūose īse ǁîb aiǃâ ǀnammi ǃnâ ;
49001005	tsîb ge sada ge aiǂnûiǂgā , ǁîb ǂûb di ǀgôase da nî Jesub Xristub ǃnâ ǃkhōǃoahese , ǁîb ǂâis di ǃgâiǃgâibasensa ǃoa ;
49001006	ǁîb ǂkhaisa ǀkhommi nî karehese , ǁîb ǀkhab ge sada ǀkhomxaǂgaoba ǀnamǀnamsa ǀGôab âb ǃnâ ;
49001007	ǁîb ǃnâ da oresa ūhâ ǀaob âba xu : ǁOren di ǀûbasa , ǁîb ǀkhommi di ǃkhūsib ǃoa ,
49001008	ǃnāǂamsase sada ǂama ge hāba gā-aisib tsî ǁnâuǃāb hoab ǃnâ ;
49001009	sada ǂanǂan hâǃâ ǂganǃgâsib ǁîb ǂâis diba , ǁîb di ǃgâiǃgâibasensa ǃoa , ǁîb ǂûb ǃnâb ge ǂâibasensa ,
49001010	ǁaegu ǀoasib diga ǂhomisa ǃoa xūn hoanab nî ǀgui danab ǃnâ ǃkhōǀhaose : Xristub ǃnâ , ǀhommi ǃnâ hân kas , ǃhūbaib ai hân kas hoasa .
49001011	ǁÎb ǃnâ da ge ǁkhāti ǀumixū kaihe , sada aiǂnûiǂgāhe hâda , ǁnāb , xūn hoana ǁîb ǂâis di ǀapeǀapes ǃoa ra dīb di ǂâibasensa ǃoa ;
49001012	ǁîb ǂkhaisib di koas ǃoa da nî īse , sada Xristub ai ge ǂgomaiǂnûida .
49001013	ǁÎb ǃnâ du ge ǁkhāti sado hâ , mîs amab disa du ge ǁnâus khaoǃgâ , sadu ǃgâiǃōsib di ǃgâiǂhôasa ; ǁîb ǃnâ du ge ǁkhāti ǂgom du ges khaoǃgâ ge ǀgaiǀgaihe ǃAnu Gagab mîmâis dib ǀkha ;
49001014	ǁîb ge mâiǁkhaeb sada ǀumis diba , ǁîb dinab nî orese , ǁîb di ǂkhaisib nî koahese .
49001015	ǁNā-amaga sadu ǂgoms , ǃKhūb Jesub ǃnâ du ūhâs xa ta ge ǁnâuo , tsî ǃanun hoan ǃoa du ūhâ ǀnammi xa ,
49001016	o ta ǀû tama hâ , sado gangansa , tsî ta ti ǀgoredi ǃnâ sadu xa ra ǂâi :
49001017	Ab Elob sada ǃKhūb Jesub Xristub dib , ǁGûb ǂkhaisib diba sado mā : Gagab gā-aisib dib tsî ǂhaiǂhaisib diba , ǁîba du nî ǂanse ,
49001018	îb sadu ǁnâuǃāb di mûde ǃnâǃnâ , mûǂan du nîse , mâs a ǃâubasens ǁîb ǂgais disa , tsî mâb a ǂkhaisa ǁui ǁîb ǀumis dibasa ǃanun ǃnâ ;
49001019	tsî mâb a ǃnāǂamsa kaisi ǁîb ǀgaib dibasa sada ǂgom hâda tawa , ǁîb ǀgaisa ǁkhāsib di sîsenǂuisa ǃoa ,
49001020	ǁîb ǀkhab ge Xristub ǃnâ ge sîsen , ǁîbab ge ǁō hâna xu a ǂkhaiǂkhai ǃnubai ; tsîb ge ǁîb amǀkhāb ǁôab ai ǀhommi ǃnâ ge ǂnûi bi :
49001021	Kaise ǀgapise ǂamkhoen hoan tsî ǀgaib hoab tsî ǁkhāsib hoab tsî gaosis hoas ǂamai , tsî ǀon-i hoa-i ǂamai nē ǃhūbaib ǃnâ ǀgui tama xawe , ǃgoaxab ǃnâs ona .
49001022	Tsîb ge xūn hoana ǁîb di ǂaira ǃnaga ge ǁgui ; tsîb ge ǀhaohâb danase ge mâi bi xūn hoan ǂamai ;
49001023	ǁnāb ge a ǁîb di soro , ǁnā ǀoasasib âb , hoan ǃnâ hoana ra ǀoaǀoaba .
49002001	Tsîb ge ǁkhāti sado ge ûi-ûi , ǃûǂamdi tsî ǁoren tsîn ǃnâ du ǁō hâ hîa ,
49002002	ǁîn ǃnâ du aibe gere ûina nē hâ ǃhūbaib di īsiba ǃoa , ǁnā ǂamsab , ǂoab ǃnâ ra gaob di dommi ǃoa , ǁnā gagab , nēsi ǁnâuǁoasib di ôan ǃnâ ra sîsenni ǃoa .
49002003	ǁÎn ǃnâ da ge ǁkhāti sada hoada aibe gere ûina sada ǁgans di turagu ǃnâ , ǁgans tsî ǂâidi tsîn di ǂâisa dī tsî ; o da ge ǂūsiba xu ǁaib di ôa ge i naun ǁkhān khami ;
49002004	xawe Elob , ǀkhommi xa ǃkhū hâb ǁîb di kai ǀnammi , ǀnamū dab geba xu ,
49002005	ǃûǂamdi ǃnâ da ǁō hâ hîa ǁkhāti Xristub ǀkha ge ûi-ûi da , ( ǀkhomma xu du kom ge ǃgâiǃō kaiheo ) ,
49002006	tsîb ge ǂkhaiǂkhaiǀhao da , tsîb ge ǀhommi ǃnâ ǂnûǀhao kai da Xristub Jesub ǃnâ ;
49002007	ǃgoaxa ǁaegu ǃnâb nî ǁgause ǃnāǂamsa ǁuib ǀkhommi âb diba , ǁnā ǃgâisib , Xristub Jesub ǃnâ ge sada ǂama hāba xu .
49002008	ǀKhomma xu du ge ǃgâiǃō kaihe ǂgomsa xu xui-ao ; tsîs ge ǁîsa sado xu ī tama ; Elob di mās komo ;
49002009	sîsenga xu tama , khoe-i koasen tidega .
49002010	ǁÎb kurusabeda komo , Xristub Jesub ǃnâ ǃgâi sîsengu ǃoa kuruhe hâda , ǁîgu ǃoab ge Eloba aiǂhomi daga , ǁîgu ǃnâ da nî ǃgûse .
49002011	ǁNā-amaga ǂâiǂâisen re , sadu aibe ǁgans ǃnâ ǀūbe ge i tsî ǃgaohesa ti ra ǂgaihen xa ǃgaohesa taman ase gere ǂgaihedo , ǁnā ǃgaos , ǃommi ǀkha ǁgans ai ra dīhesa ;
49002012	ǁnā ǁaeb ai du ge Xristub ose ge hâ i , Israeli ǁgâuǁîsisa ǀū-ai hâse , tsî mîmâidi di ǃgaeǀhaode ǃhaokhoese ībase , ǃâubasen-i xare-e ūhâ tamase tsî Elob ose ǃhūbaib ai hâse .
49002013	Xawe nēsi Xristub Jesub ǃnâ du ge sadu , aibe ge ǃnū ido a ǀgū Xristub di ǀaoba xu .
49002014	ǁÎb a sada di ǂkhî xui-ao , ǁîb ǀgamna ge ǀgui kaiba ; tsî ǀgora ra ǂnubiǂgoaba ge khôaǁnâba ;
49002015	tsîb ge ǃhuigusa ǁîb di ǁgans ǃnâ ge hîkākā , ǁnā ǂhanub mîmādi tsî ǂnûiǂgādi dibab ge dīǁnâo , ǁnā ǀgamnab nî ǁîb ǂûb ǃnâ ǀgui ǀasa khoese kuruga , ǂkhîba dī tsî ;
49002016	tsîb nî ǁnā ǀgamna ǀgui soros ǃnâ Elob ǀkha ǂkhîbagu kaise ǃgâuhaiba xu , ǃhuigusa ǁîb ai ǃgam tsî .
49002017	Tsî hā tsîb ge ǃgâiǂhôasa xu ǂkhîba gere aoǁnâba sadu ǃnū ge idu , tsî ǁîn ǀgūse ge hâ in tsîna ;
49002018	ǁîb ǃnân ge ǁî ǀgamn hoana ǀgui Gagaba xu ǁGûb tawa sīs ǁkhāsiba ūhâ xui-ao .
49002019	O du ge ǃaruǀî ǃhaokhoe tama tsî ǁaerob ǀguib ǁanǂgā-ao tama , xawe du ge a ǃanun di ǀhaoǁgâuǁî , tsî du ge a Elob ommi di ,
49002020	ǃgaoǃgaos apostelgu tsî kēbo-aogu tsîgu dis ai omhe hâdo , ǁîgu di ǁhôaǀuib ge Xristub Jesuba ;
49002021	ǁîb aib ge ommi hoaragaba ǃkhōǁaehe hâse ra ǀomkhâi , ǃKhūb ǃnâ ǃanu tempeli axase ;
49002022	ǁîb ai du ge ǁkhāti sado ǀhûpe ra omkhâihe Elob di ǁanǃkhaise Gagab ǃnâ .
49003001	ǁNā-amaga ta ge tita Pauluta a Xristub Jesub di ǃkhōsabe sadu ǀūbedu ǃaroma .
49003002	ǁNâu du ga hâo ǁnā ǃoabas Elob ǀkhommi dis , sadu ǃaroma ta ge māhes xa :
49003003	ǂHaiǂhais ǃnâb ge tita nē ǂganǃgâsiba ǂanǂansa , aibe ta ge ǀoro mîdi ǀkha xoa khami ;
49003004	ǁîsa xu du , khomai du kao , a mûǂan ǁkhā ti ǂansa Xristub di ǂganǃgâsib ǃnâ ;
49003005	aibekam ǁaegu ǃnâ khoen ôana ǂanǂanhe tama ge hâ ib , nēsisab ǁîb di ǃanu apostelgu tsî kēbo-aogu tsîga Gagaba xu ǂhaiǂhaibahe hâ khami :
49003006	ǀŪben a Xristub Jesub ǃnâ ǀhaoǀumi-ao , tsî ǁkhā soros di , tsî mîmâis âb di amǃnâxa-ao ǃkhaisa , ǃgâiǂhôasa xu .
49003007	ǁÎ ǃgâiǂhôas di ǃoabasabe ta ge tita ǁnā hōs Elob ǀkhommi dis , ǁîb ǀgaib di sîsenǂuisa xu ta ge māhesa ǃoa .
49003008	Tita ǃanun hoan xa ǂkhari ta ge nē ǀkhomma ge māhe , ǀūben ǃnâ ta nî ǃgâiǂhôasa xu ôaǃnâheǁoasa ǃkhūsib Xristub diba aoǁnâse ;
49003009	tsî ta nî hoana ǃnâǃnâbase , mâs a ǂganǃgâsib di ǀape ǃkhaisa , ǀamo ǁaega xu Elob , xūn hoana Jesub Xristuba xu ge kurub ǃnâ ǂganǃgâsase ge hâ isa ;
49003010	ǀhaohâb tawab nî nēsi ǃhonarisa gā-aisib Elob diba ǀhommi di ǂamsigu tsî ǀgaigu tsîga ǂanǂanhese ;
49003011	ǁnā ǀamo ǂâibasens , Xristub Jesub sada ǃKhūb ǃnâb ge dīs ǃoa ;
49003012	ǁîb ǃnâ da ǁkhoaǂgaosib tsî mûmâinǃgâs ǁîb tawa sīs disa ūhâba , ǁîb ǃnâ ǂgomsa xu .
49003013	ǁNā-amaga ta ra ǀkhoma , ti tsūǀkhāgu , sadu ǃaroma ra hāǂam te gu , sadu di ǂkhaisise īgu ǃnâ du ǂkhabuǂâi kaihe tide ǃkhaisa .
49003014	ǁNā ǃkhais ǃaroma ta ti ǁgoara ra ǃhon ǁGûb sada ǃKhūb Jesub Xristub dib aiǃâ ;
49003015	ǁîba xus mâ ǃhaoǃnās hoasa ǀonsa ra ǃkhōǃoaba , ǀhommi ǃnâs karao , ǃhūbaib ais karao ,
49003016	sadob nî ǀgaiba māse ǁîb ǂkhaisib di ǃkhūsib ǃoa , ǃnākhoesib ǃnâ du nî ǀgaiga Gagab âba xu ;
49003017	Xristub nî ǂgomsa xu sadu ǂgaogu ǃnâ ǁanse , tsî du nî ǀnammi ǃnâ ǁaposase ǃnomaǃkhō hâse tsî ǃgaoǃgaohe hâse hâga ;
49003018	ǃanun hoan ǀkha du nî ǃkhā ǁkhāse , mâb a ǂhaba tsî mâb a gaxu , tsî mâb a ǃgam tsî mâb a ǀgapi ǃkhaisa ;
49003019	tsî du nî mûǂanse ǂansa ra īǂam ǀnammi Xristub diba , mâ ǀoasib Elob dib hoab ǀkha du nî ǀoaǀoahese .
49003020	Tsî ǁnāb , sada ra ǂgan tsî ǁnâuǃān hoana ǃnāǂamsase a dī ǁkhāb , sada ǃnâ ra sîsen ǀgaib âb ǃoa ,
49003021	ab ǂkhaisiba ūhâ ǀhaohâb ǃnâ , Xristub Jesub ǃnâ hâba , ǃhaodi hoadi ǃnâ , ǀamosib hoab kōse ! Amen .
49004001	O ta ra ǁnama du , tita ǃKhūb ǃnâ a ǃkhōsabe ta , ǂgai-ūhe du ge ǂgaisa anuse du nî tanisensa ,
49004002	ǃgamǃgamsens hoas tsî tsamtsiǃnâsib hoab ǀkha , ǃnūǃnâxasib ǀkha ǀnammi ǃnâ tanigu re ;
49004003	î du ǁgū , Gagab di ǀguiǂâixasiba ǃkhōǀgaipesa ǂkhîb di ǃgaeǁaresa xu .
49004004	ǀGui soros ge a , tsî ǀgui Gagab , ǀgui ǃâubasens sadu ǂgais dis ǃoa du ge ǂgaihes ǁkhās khami ;
49004005	ǀgui ǃKhūb , ǀgui ǂgoms , ǀgui ǁāǁnâs ;
49004006	ǀgui Elob tsî ǁgûb hoada dib , sadu hoadu ǂamai hâb , tsî sadu hoado xu hâb , tsî sadu hoadu ǃnâ hâba .
49004007	Tsî mâ-i sada di-i hoa-i ge ǀkhomma ge māhe Xristub mās di ǀnōba ǃoa ;
49004008	ǁnā-amagab ra mî : ǀGapiseb ǃoab ge ǃapao , ob ge ǃkhōsana ǃkhōhe hâse ǃgû-ū , tsî khoena māde ge mā .
49004009	Tsî nēs : Tsîb ge ǃapa , tisa taresa , aibeb ga ǁkhāti ǁgôa tama io hoan xa ǃgam ǃâdi ǃhūb didi ǃoa ?
49004010	Tsî ǁgôa geb ge ǁnāb ǁkhāb , ǀhomgu hoagu ǂamai ge ǃapaba , hoanab nî ǀoaǀoase .
49004011	Tsîb ge ǀnîga apostelse ge mâi , tsî ǀnîga kēbo-aose , tsî ǀnîga ǃgâiǂhôa-aose , tsî ǀnîga ǃûi-aose tsî ǁkhāǁkhā-aose ;
49004012	ǃanun nî dīǀoaǀoahese ǃoabas di sîsenni ǃoa , Xristub soros di ǂnubikhâihesa ǃoa ;
49004013	hoada nî ǂgoms di ǀguiǃnâxasib tsî ǂans Elob Ôab dis tawa sīs kōse , tsî kaikhoeb , Xristub di ǀoa hâ ǁkhāsiba ūhâb ǀkha da nî ǀguiti-īs kōse ;
49004014	ǃaruǀî da ǀgôarose ī tidese tsî ǁkhāǁkhā-ai-i hoa-i di ǂoab xa da ǃgommahe tsî doeǁgamahe tidese , khoen di gāxaǃnâsiba xu , hînaxasiba xu , gāxaǃnâsisen nî ǁhapu kai dase ;
49004015	î da ǀnammi ǃnâ ama-ai , î da hoa xūn ǃnâ ǀomkhâi ǁîb ǃnâ , ǁnāb ge a dana : Xristub ǂûba ;
49004016	ǁîba xus ge soros hoasa , uniǁaedi hoadi , hîa ra ǃoabagude xu ǃkhōǁaehe tsî ǃgaeǀhaohe hâse soros di ǀomkhâisa ra dītoa , ǁnā sîsenǂui-i mâ uniǁaes hoas di-i ǃoa ǁîs di ǀgaus ǃnâ , ǁîs ǂûs di ǂnubikhâisens ǃoa ǀnammi ǃnâ .
49004017	O ta nēsa ra mî tsî ǃKhūb ǃnâ ra ǃkhō-am , ǃaruǀî du tanisen tide ǃkhaisa , nau ǀūben ra ǁîn di ǁau ǂâis ǃnâ tanisen khami ,
49004018	ǁnâuǃāb ân ǃnâ ǃkhae hân , Eloba xu hâ ûiba ǃhaokhoese īban , ǀūsib ǁîn ǃnâ hâba xu , ǁîn ǂgaob di karokarosens ǃaroma ,
49004019	ǁîn karokarosensa xu ǁî-aitsama ǁgaiǁgaisana ge māǁnâsenn , ǂguiǃnâgu ǃanuoǃnâ dīgan nî turaxase dīse .
49004020	Xawe du ge sado Xristuba ǁnāti ǁkhāǁkhāsen tama hâ ;
49004021	ǁîba du ga ǁnâu , tsî ǁîb ǃnâ ǁkhāǁkhāheo , Jesub ǃnâb amaba hâ khami :
49004022	ǁGuiǁnâ du nîga aibekam tanisens ǃoa ǀoro khoeb , ǂgaeǂhapu ra turagu xa ra ǁgaoǁgaosenna ;
49004023	tsî du nî ǀasakaisenga sadu ǂâis di gagas ǃnâ ;
49004024	tsî du nî anaga ǀasa khoeb , Elob ǃoa kuruhe hâba ama ǂhanu-aisib tsî ǃanusib ǃnâ .
49004025	ǁNā-amaga ǂhumiba ǁguiǁnâ , î du amaba ǃhoa mâ-i hoa-e ǁî-i di ǀgūkhoe-i ǀkha ; uniǁaebagu da a xuige .
49004026	ǁAixa , î xawe tā ǁore ; as soresa sadu ǁaixasib hâ hîa tā ǂgâ .
49004027	Î du ǁgâuaba tā ǃkhai-e mā .
49004028	ǃNari ge-e , a-i ǃaruǀî tā ǃnari , î-i ǃomkha ǀkha ǃgâi xū-e sîsen , ǂhâsib ǃnâ hâ-e i nî au ǁkhāse .
49004029	Î du ǀurisa mî-i xare-e sadu amsa xu tā ǂoa kai ; î du ǃgâi mî-i ǂnubikhâigusa ǃoa ǂhâbasa-e ǂoa kai , ǁnâu ran nî ǀkhomma hōse .
49004030	Î du Elob di ǃAnu Gagaba tā ǃoaǃoa , ǁîb ǀkha du ǂganamǀgaiǀgaihe hâba , ores di tsēs kōse .
49004031	Hoa au-ausens , tsî ǁaixasib , tsî ǁaib tsî ǃaugus , tsî ǃkhāǃkhāgus tsîna , an sado xu bē ǂkhabasib hoab ǀkha .
49004032	Î du khoexagu tsî ǀkhomxagu , î du ǀûbagu , Elob ge ǁkhāti sado Xristub ǃnâ ǀûbas ǁkhās khami .
49005001	Î du Elob di ǁgaeǁgae-ao ǀnamǀnamsa ǀgôan axase .
49005002	Î du ǀnammi ǃnâ tanisen , Xristub ge ǁkhāti sada ǀnam , tsî ǁî-aitsama sada ǃaroma ǀkhaese tsî ǁguibase Eloba māsen khami ǃgâi ǁamab ase .
49005003	Xawe ǀaib tsî mâ ǃanuoǃnâsib hoab tsî xūǃgunuxasib tsîna an sadu ǃnâ tā ǂgaihe , ǃanuna i a anu khami ;
49005004	tsî ǁkhāti taotaosa xūn , tsî ǁaugowab , tsî ǀnoremî-ain ǁîna anu tamana an tā ǂgaihe ; î du nēn di ǃās ai gangansa dī ;
49005005	nēsa du nî ǂan xuige , ǀai-ao-i karao , ǃanuoǃnâ-i karao , xūǃgunuxa-i , ǁî-i ǁgôatsuiǁgoaǃoaba-ao-i karao i Xristub tsî Elob di gaosib ǃnâ ǀumi-amǃnâ-e ūhâ tama hâ ǃkhaisa .
49005006	A-i khoe-i xare-e sado tā ǂgaeǂhapu ǁau mîdi ǀkha , nēn ǃaromab Elob ǁaiba ǁnâuoǃnâsib di ôan ǂama ra hā xuige .
49005007	ǁNā-amaga tā ǁîn ǀkha ǀgui .
49005008	Aibe du ge ǃkhaena i , xawe du ge nēsi a ǃnâ ǃKhūb ǃnâ ; xuige ǃnâb di ôase tanisen re .
49005009	Gagab di ǂûb ge ǃgâisib hoab , tsî ǂhanu-aisib hoab , tsî amab hoab ǃnâ hâ .
49005010	Î du ǃâitsâ , mâ xū-i a ǃKhūba ǃgâibasa .
49005011	Î du ǂûtanioǃnâ sîsengu ǃkhaenab digu ǃnâ tā amǃnâxa ; î du ǁîga ǁnās ǃgâ-ai ǂgōǀau .
49005012	ǂGanǃgâsib ǃnân ra dī xūn xa ǃhoas xawes a taotaosa xuige .
49005013	Tsîn ge nē xūn hoana ra ǂhai , ǃnâb xan ra ǂgōǀauheo ; ǂhai kai ra-i hoa-i a ǃnâ xui-ao .
49005014	ǁNā-amagab ra mî : “ ǃNoaǂkhai sats ǁom hâtse , îts ǁō hâna xu khâi , ob ge Xristuba nîra ǃnâǃnâ tsi . ”
49005015	ǂAnbasen ǁnâi re , mati du nî tanisen ǃkhaisa , gârese tama xawe gā-aise ;
49005016	î du ǁaeba ǁamaǂuibasen , tsēdi a ǂkhaba xuige .
49005017	ǁNā-amaga tā ǁnâuǃāoǃnâ , î du ǁnâuǃā , mâs a ǃKhūb di ǂâi ǃkhaisa .
49005018	Î du tā ǂauxûib xa ākhanu , ǁîsa xus hîǀhurusens ǀguisa ra hā xuige ; î du Gagab xa ǀoa ,
49005019	î du psalmdi tsî karetsanadi tsî gagasi amdi ǀkha ǃhoa-ūgu , î du ǃKhūba ǂgaob âdu ǃnâ ǁnaeba tsî ǀkhōba ;
49005020	î du mâ ǁaeb hoab ai hoa xūn ǂama Elob tsî ǁGûba gangan sada ǃKhūb Jesub Xristub di ǀons ǃnâ .
49005021	Î du ǃnaga hâbagu re , eloǃaoǃgâsib ǃnâ .
49005022	Saso taraso , saso aoga ǃnaga hâba , ǃKhūb ǃoagus khami ;
49005023	aob ge a taras di dana xuige , Xristub a ǁkhāti ǀhaohâb di dana khami ; tsîb ge a soros âb di ǃGâiǃōdī-ao .
49005024	Tsî ǀhaohâb ra Xristuba ǃnaga hâba khami , ǁnās ǁkhās xase adi tarade ǁkhāti ǁîdi aogu ǂûga ǃnaga hâba hoa xūn ǃnâ .
49005025	Sago aogo sago taradi ǂûde ǀnam , Xristub ge ǀhaohâba ǀnam , tsî ǁî-aitsama ǁîb ǃaroma māǁnâsens ǁkhās khami ;
49005026	ǁîbab nî khaise , ǁgam-i khōs ǀkha ǁîba ǃanuǃanu hâǃâ mîs ǃnâ ;
49005027	ǁîb aiǃâb nî ǀhaohâba mâise ǂkhaisa tsî , ǂnao-i tsî ǁairo-i tsî nēti ī xū-i ǀnî-e ūhâ tama hâb ase ; îb ga ǃanu tsî ūose ī ti .
49005028	ǁNāti gu nî aoga ǁîgu tarade ǀnam , ǁîgu sorodi ǂûdi khami . ǁÎb tarasa ra ǀnammi ge ǁî-aitsama a ǀnamsenna ;
49005029	khoe-i xare-i ge tātsē ǁî-i ǁgans ǂûsa ǁkhan tama hâ xui-ao ; xawe i ge ǂûmā tsî ra sâu si , ǃKhūb on ra ǀhaohâb ǀkha dī khami ;
49005030	ǁîb soros di uniǁaeda , ǁîb ǁgans di ǁganda , tsî ǁîb ǂkhōgu di ǂkhōda xui-ao .
49005031	ǁNā-amagab ge khoeba ǁgûb tsî ǁgûs tsîra ǁnāxū tsî nî tarasa âb ai ǂgāmâisen , o ra ge ǁî ǀgamra nî ǀgui ǁgan .
49005032	Nē ǂganǃgâsib ge a kai ; o ta ǁîsa Xristub tsî ǀhaohâb tsîkha xa ra mî .
49005033	Tsî sago tsîna ab mâb hoaba taras âba ǁîb a ǀnamsens ǁkhās khami ǀnam ; tsî tarasa as aoba ǃgôa .
49006001	Sadu ǀgôado , sadu îna ǁnâuǀnam re , ǃKhūb ǃnâ ; ǁîs a ǂhanu xuige .
49006002	Saob tsî saos tsîrats ge nî ǃgôa ; nēs ge ǂguro mîmās mîmâi-i ǀkha hâsa ,
49006003	ǃgâibahets nîse , tsîts nî ǂomxase ǃhūbaib ai ûise .
49006004	Tsî sago ǁgûgo , sago ôana tā ǁaib ǃoa ǁgonǁgon , î go ǁîna ǃKhūb ǂgōǀaus tsî ǁnamas tsîra ǃnâ kaikai .
49006005	Sadu ǃgādo , sadu ǃhūbaisi ǀhonkhoena ǃnaga hâba ǃaob tsî ǀkhūb tsîkha ǀkha , sadu ǂgaogu di ǀguiǃnâxasib ǃnâ Xristub ǃoagus axase ;
49006006	mûs ǃoabas ǀkha tama , khoena ǃgâiǃgâiba-aose , xawe Xristub di ǃgān , Elob ǂâisa ǂgaob ǀkha ra dīn axase ,
49006007	î du ǃgâiǂâixasib ǀkha ǃoaba ǃKhūbas axase , tsî khoenas axase tama ;
49006008	ǂan du a amaga , khoe-i ga dī ǃgâi-i hoa-i , ǁnā-e i ge ǃKhūba xu nîra hōdawa , ǃgā-i karao , ǃnorasa-i karao .
49006009	Tsî sadu ǀhonkhoedo , ǁnās ǁkhās xase ǁîna dība , î du ǁîna ǁgarisa ǀû , ǂan du a amaga , sadu ǃKhūb on ǀhommi ǃnâ hâsa , tsî khoe-i ai-e ǃkhōǃoas ǁîb tawa hâ tamasa .
49006010	ǀAms ai , ti ǃgâsago , ǃKhūb ǃnâ ǀgai , tsî ǁîb ǀgaib di ǁkhāsib ǃnâ .
49006011	Hoaraga ǁâtanin Elob dina ana , î du ǁgâuab di gāxaǃnâde mâǃoa ǁkhā .
49006012	ǁGans tsî ǀaob tsîra ǀguira ǃoagu da ǃkham tama hâ xuige , xawe ǂamsagu ǃoagu , tsî ǀgaisagu ǃoagu , tsî ǃhūbaib di gaosagu nē hâ ǁaeb ǃkhaenab digu ǃoagu , tsî ǂkhaba gagagu , ǀhommi ǃnaga hâgu ǃoagu .
49006013	ǁNā-amaga hoaraga ǁâtanin Elob dina ǃkhōbasen , î du ǂkhabatsēs ai mâǃoa ǁkhā , î du hoana dī hâǃâ mâhâhâ ǁkhā .
49006014	Mâ ǁnâi re , î du kamanagu âdo amab ǀkha ǃgaeǂnami , î du ǁkhaib ǁâsarab ǂhanu-aisib diba ana ;
49006015	î du ǂaide ǂgaeǂgā māsenxasib ǂkhîb ǃgâiǂhôas dib ǀkha .
49006016	Î du nēn hoan ǂamai khōsikhōb ǂgoms diba ǃkhōbasen , ǁîb ǀkha du ǀaexa ǂāgu ǂkhabab digu hoaga a ǀari ǁkhāba ;
49006017	î du toroǀgapas ǃgâiǃōsib disa ū , tsî Gagab di gôab , ǁnāb ge a Elob mî .
49006018	Î du hugaǀgui ǀgores tsî ǀkhomas hoas ǀkha ǀgore Gagas ǃnâ ; î du ǁîs xōǀkhā ǂkhaikari hâ , ǀûs ose tsî ǀkhomas hoas ǀkha ǃanun hoana ra ǀgorebase ,
49006019	î du tita ǀgoreba , mîsa ta nî māhese , ǁkhoaǂgaose ta ti amsa ǁkhowa-am tsî ǃgâiǂhôas di ǂganǃgâsiba nî ǂanǂanse ;
49006020	ǁîs ǃaroma ta a sîsabe ǃgaesase , î ta ǁîs ǃnâ ǁkhoaǂgaose ǃhoa ǁkhā , ǃhoa ta nî khami .
49006021	Tsî sadu on nî ǂanse , mati ta hâsa , tsî tare-e ta ra dīsa , ob ge Tixikuba hoana nî ǂanǂan du , ǀnamǀnamsa ǃgâsab tsî ǂgomǂgomsa ǃoabasabeba ǃKhūb ǃnâ ;
49006022	ǁîba ta ge ǁîs ǃaroma sadu ǁga go sî , sige hâǃnâ mâsiba du nî ǂanse , tsîb nî sadu ǂgaoga ǁkhaeǂgaose .
49006023	ǂKhîba ab ǃgâsadu ǀkha hâ , tsî ǀnamma ǂgoms ǀkha , Elob ǁgûb tsî sada ǃKhūb Jesub Xristuba xu .
49006024	ǀKhomma ab hoan ǀkha hâ , sada ǃKhūb Jesub Xristuba toa tama ǀnammi ǀkha a ǀnamna ! Amen .
50001001	Paulub tsî Timoteub , Xristub Jesub ǃgākha , Xristub Jesub ǃnâ hâ ǃanun Filipis ǃnâ hân hoan ǃoa , mûǂamaogu tsî hui-aogu tsîn ǀkha :
50001002	ǀKhomma ab hâǀkhā du tsî ǂkhîb , Elob sada Îb tsî ǃKhūb Jesub Xristub diba !
50001003	Ti Eloba ta ge ra gangan , sadu xa ta ra ǂâi ǁaeb hoab ai ,
50001004	ǁîsa ta hugaǀgui ra dī ti ǀgores hoas ǃnâ , sadu hoado ǃgâiaǂgaob ǀkha ra ǀgorebase ,
50001005	sadu amǃnâxasib ǃgâiǂhôas ǃnâ du ūhâb ǃaroma , ǂguro tsēsa xu nētsēs kōse ;
50001006	nēsa ra mûmâinǃgâse , sadu ǃnâ ǃgâi sîsenna ge tsoatsoab ge ǁîba nîra dīǀamǀam ǃkhaisa , Jesub Xristub tsēs kōse ,
50001007	tita i a ǂhanuba khami , sadu hoadu xa ta nēsa nî ǂâisa , ti ǂgaob ǃnâ ta sado ūhâ amaga , ti ǃgae-ūdan ǃnâ , tsî ǃgâiǂhôas ǂama ta ra dī ǃereambasens tsî ǀgaiǀgais , tita ǀkha du hoado ǁkhā ǀkhommi ǃnâ ra amǃnâxa amaga ;
50001008	Elob ge a ti ǃkhō-amao , matikōse ta sadu hoado ra ǁkhoresa ǃgam ǀnammi Xristub Jesub dib ǀkha .
50001009	Tsî nēsa ta ra ǀgore , îb sadu ǀnamma ǃaruǀî tsî ǃaruǀîǀgui ǃnāǂam ǂans tsî hōǃâs hoas ǃnâ ;
50001010	ǁîsa xu ra ǀgora xūna du nî ǃâitsâ ǁkhāse , ǃanu tsî ǂnao-ose du nî īse Xristub tsēs ai ,
50001011	ǂhanu-aisib di ǂûn ǀkha ǀoaǀoahe hâse , Jesub Xristuba xu hân Elob di ǂkhaisib tsî kares tsîra ǃoa .
50001012	Tsî ta sado ra ǂanǂan ǂgao , ǃgâsado , tita ǀkha ge īn ge ǃaruǀî ǃgâiǂhoas di ǃhaeǃhaehes ǃoa īsa .
50001013	On ge ti ǃgae-ūdana Kaesari ommi hoaragab ǃnâ tsî naun hoan tawa Xristub ǃnâ ge ǂhai ;
50001014	o gu ge ǃnāsa ǃgâsaga ti ǃgae-ūdana xu ǃKhūb ǃnâ mûmâinǃgâsa hō , tsî ǃnā hâ ǁkhoaǂgaosib ǀkha mîsa ǃaob ose ge ǃhoa ǁkhā .
50001015	ǀNîgu ge ǁkhāti Xristuba surib tsî ǃkhams tsîra ǃaroma ra aoǁnâ , xawe naugu ǃgâiǂâibasens ǀkha .
50001016	Naugu ge Xristuba surib ǀkha ra aoǁnâ tsî ǂhanu ǂâibasens ǀkha tama , ti ǃgae-ūdana gu ǃnāsa ǁgâiǀāba ra ǀaro , ti ǂâi tsî ;
50001017	xawe nēgu ge ǀnammi ǀkha ra dī , ǃgâiǂhôas ǂama ǃereambasens ǃoa ta ǂnûihe hâsa ǂan tsî .
50001018	Mati ǁnâi ? Mâ dommi hoab ai a-i ī , ǀhôagaosib ǀkha i ga ī xawe , amab ǀkha i ga ī xawe ; Xristub ǀguib ga aoǁnâheo , o ta nēs ǃnâ ra ǃgâiaǂgao ; ā , ǃgâiaǂgao ta nîra ;
50001019	ǂan ta a xui-ao , nēs nî tita ǃgâiǃōsib ǃoa huisa , sadu di ǀgoresa xu tsî Jesub Xristub Gagab di huiba xu ;
50001020	ǃâubasen tsî ta ra ǁkhore khami , xū-i xare-i ǃnâ ta taotaohe tidesa , tsîb nî Xristuba ǁkhāti nēsi huga i ge ī khami ǂhauǃnâsib hoab ǀkha ti soros ǃnâ kaikaihesa , ûiba xus kas , ǁōba xus kas hoasa .
50001021	Ti ûib a Xristu , tsî ǁōb a ti harebe xui-ao ;
50001022	xawe ǁgans ǃnâ ûis ga ti sîsenna harebebao , o ta a ǀū , tare-e ta nî ǃkhōǂuibasen ǃkhaisa .
50001023	Nē ǀgamra xa ta kom ra ǁgariheo : Turaba ta ūhâ , orehe tsî ta nî Xristub tawa hâsa ; ǁîs hoan ǂamai a ǃgâi xui-ao ;
50001024	xawe ǁgans ǃnâ hâs kom sadu ǃaroma ǁnās ǃgâ-ai ǂhâbasao .
50001025	Tsî nēsa ta ǂgom tsî a ǂan , hâ ta nî ǃkhaisa , tsî ta nî sadu hoadu ǀkha hâhâ ǃkhaisa , sadu aiǃgûs ǃoa tsî sadu ǂgoms di ǃgâiaǂgaob ǃoa ;
50001026	tita ǃnâ du ūhâ koasens âdu nî Xristub Jesub ǃnâ ǃnā , ǁkhawa ta nî sadu tawa sīs ǀkha .
50001027	Nēs ǀguisa dī , î du anuse tanisen Xristub di ǃgâiǂhôasa ǃoa , î ta sī tsî ta ga sado mû tamas ka io sī tama ta ga i xawe sadu xa ǁnâu , ǀgui gagas ǃnâ du mâsa , tsî ǀgui ǂâis ǀkha du ǃgâiǂhôas di ǂgoms ǃaroma ra ǃkhamsa ;
50001028	tsî ǀgui xū-i ǃnâ du mâǃoa-aon xa ǃaoǃaokaisen tidesa ; ǁîs ge ǁîna kāǁōsib saose ība , xawe sado ǃgâiǃōsib dise , tsîs ge nēsa Eloba xu ra ī .
50001029	Sadu ge ǀkhomma xu māhe hâ , Xristub ǃaroma ǁîb ǃnâ ǂgoms ǀguisa hî tama i , tsî ǁkhāti ǁîb ǃaroma tsâsa ;
50001030	tsî du ǁkhā ǃkhamsa ūhâ , tita ǃnâ du ge mûs , tsî tita xu du nēsi ra ǁnâusa .
50002001	O ǁkhaeǂgao-i ga Xristub ǃnâ hâo , khoakhoa-i ǀnammi di-i ga hâo , ǀhûhâsi-i Gagab di-i ga hâo , ǀnamxaǃnâsi-i tsî ǀkhomxaǂgaosi-i ga hâo ,
50002002	ǁnâi ti ǃgâiaǂgaoba ǀoaǀoa , î du ǀguiǂâixa , î du ǁkhā ǀnamma ūhâ , î du ǁnâugu , î du ǀgui ǂâibasens ǀkha hâ .
50002003	Xū-i xare-e tā ǂnīǂnīsens tsî ǁîǃgôasensa xu dī , î du ǃgamǃgamsens ǃnâ nē-e nau-e ǁî-i ǃgâ-ai ǀgapise ǃgôa .
50002004	A i mâ-i hoa-e tā ǁî-i ǃgâib xa ǀgui ǂâi , î-i ǁkhāti nau-i ǃgâib on xa ǂâi .
50002005	ǁKhā ǂâisa as sadu ǃnâ hâ , Xristub Jesub ǃnâ ge ǁkhāti hâ isa .
50002006	ǁÎb , Elob īsib ǃnâb hâ xawe ǁkhâuǁnâbasense Elob ǀkha ǀguiti-īsa ǃgôa tama ge iba ;
50002007	xaweb ge ǁî-aitsama ge ǀâǀhanasen , tsî ǃgāb ība ū , tsî khoen ǀkha ǀguiti ge ī .
50002008	Tsî īsib ǃnâ khoe-i ase hōhe hâǃâb ge aitsama ge ǃgamǃgamsen , ǁōb kōse ǁnâuǀnam hâǃâ , ā , ǃgâuhaib aib ge ǁōs kōse .
50002009	ǁNā-amagab ge Eloba ǁîba kaise ge ǀgapiǀgapi , tsî ǀons , ǀondi hoadi ǃnā hâsa ge mā bi :
50002010	Jesub di ǀons ǃnâ i nî mâ ǁgoa-i hoa-e ǃhonga , ǀhommi ǃnâ hân di-i kas , ǃhūbaib ai hân di-i kas , ǃhūb ǃnaga hân di-i kas hoasa ;
50002011	tsî i nî mâ nam-i hoa-e ǁguiǁnâga , Jesub Xristub a ǃKhū ǃkhaisa , Elob ǁgûb di ǂkhaisiba ǃoa .
50002012	ǁNā-amaga , ti ǀnamsabedo , hugaǀgui du ge ǁnâuǀnam hâ i khami , ti hās ǀguis ǃnâ tama i , tsî ǁnās ǃgâ-ai ǁkhāti nēsi ǀkhai ta apa , ǃaob tsî ǀkhūb tsîkha ǀkha sadu ǃgâiǃōsiba sîsen re ;
50002013	Elob ge ǁnāb , sadu ǃnâ ǂâibasens tsî dīs tsîra ra sîsenna xuige , ǁîb di ǃgâiǃgâibasensa ǃoa .
50002014	Hoa xūna ǀaras tsî ǃhoaǃoas ose dī re ;
50002015	ǀauheǁoasase tsî ǂhauǃnâse du nî īga , Elob di ūo ǀgôase , gamaǃgâ tsî ǂkhaba ǃhaos ǃnâ , ǁîs ǃnâ du ǃhūbaib di ǃnân ase ra ǃnâsa ;
50002016	î du mîs ûib disa ǃkhōǀgaipebasen , ti koasa ǃoa Xristub tsēs ai , î ta ga tā ǁause ǃgû hâ , tsî ǁause sîsen hâ ti .
50002017	Tsî sadu ǂgoms di ǁguibas tsî eloǃoabas ǃaroma ta ga ǁguibahe xawe ta ra ǃgâiaǂgao , tsî ta sadu hoadu ǀkha ra ǃgâiaǂgao .
50002018	ǁNās ǁkhās xase sadu tsîna ǃgâiaǂgao , î du tita ǀkha ǃgâiaǂgaoǀhao re .
50002019	Tsî ta ra ǂâi ǃKhūb Jesub ǃnâ , Timoteuba ta nî ǃhaese sadu ǃoa sîsa , tita ǁkhāti nî ǂkhîǂâixaga , mati i sadu ǀkha īsa ta ga ǁnâuo .
50002020	ǀGuib xaweba ta kom ūhâ tamao , ǁkhā ǀguiǂâixasib ǀkha nî sadu dina ǂhansenbaba .
50002021	ǁÎgu hoagu kom ǁîgu ǃgâiba ra ôao , tsî Xristub Jesub dina ôa tamao .
50002022	Tsî ǂhauǃnâb a ǃkhaisa du a ǂan : ǀGôaseb tita ǁgûta ǀkha ǃgâiǂhôas ǃnâ gere sîsen xui-ao .
50002023	O ta ǁîba ǁnātimîsi nî sî , ti ta ra ǂâi , mati i tita ǀkha nî īsa ta ga kōkō ǃnubai ,
50002024	tsî ta ra ǂgomǃgâ ǃKhūb ǃnâ , ǃhaese ta nî aitsama sīsa .
50002025	Xawe ta ra ǂâi , ǂhâbasa i a ǃkhaisa , Epafroditub ti ǃgâsaba ta nî sadu ǃoa sîsa , ti ǀhaoǃoabasabeb tsî ti ǀhaoǂnoagu-aob , tsî sadu sîsabeb , tsî ti ǂhâsib di ǃoabasabeba .
50002026	Sadu hoadob ge ǁkhore tsî kaise gere ǂhansen amaga , ǁîb ge ǀaesen hâ i ǃkhaisa du ge ǁnâus ǃaroma ;
50002027	tsî amaseb ge ǁōb kōse ge ǀaesen hâ i , xaweb ge Eloba ǁîba ge ǀkhom , tsî ǁîb ǀguiba tama i , tsîb ge tita ona ge ǀkhom , nē ǃoasiba ta nau ǃoasib ama ūhâ tidega .
50002028	O ta ge ǁnās ǃgâ-ai ǃhaese ra sî bi , ǁkhawa du nî ǃgâiaǂgaose , ǁîba du ga mûo , î ta ga tita ǀorose ǃoa ti .
50002029	Î du ǁîba ǃKhūb ǃnâ ǃgâiaǂgaob hoab ǀkha ǃkhōǃoa , î du nēti īga ǃgôab ǃnâ ūhâ re ;
50002030	Xristub di sîsenni ǃaromab kom ge ǁōǁgao , ǁîb ûiba ǃgôa tama i tsî sadu di amǃnâs ǃnâb nî tita ǃoabase .
50003001	ǃAruǀî , ti ǃgâsago , ǃgâiaǂgao re ǃKhūb ǃnâ ! ǁKhā xūna sadu ǃoa xoas ge tita ǃgomba tama hâ , tsîs ge sado ǁaposasiba ra mā .
50003002	Kō arina , kō ǂkhaba sîsenaoga , kō ǃgaoǂkhūsa .
50003003	Sada ge a ǃgaohesa , Gagab ǃnâ Eloba ra sîsenba da , tsî Xristub Jesub ǃnâ ra koasen da , tsî ǁgans ai mûmâinǃgâ tamada xui-ao ;
50003004	tita ǁkhāti ǁgans ǃnâ mûmâinǃgâs di ǃaroma-e ūhâ xawe . Khoe-i ga ǁgans ǃnâ i a mûmâinǃgâ ǁkhā , ti ǂâio , tita ge ǁî-i ǃgâ-ai a ǁkhā :
50003005	Tita ǁkhaisaǁî tsēs ai ge ǃgaohe , Israelǁaes tsî Benjaminni ǃhaos di ta , Hebreǁîn di Hebreǁîta , ǂhanub ǃoa Fariseta ,
50003006	ôasasib ǃoa ǀhaohâb di ǃgôaǃgonaota , ǂhanu-aisib ǃoa ǂhanub ǃnâ ūose ge ī ta .
50003007	Xawe tita ge harebeba hâ in , ǁîna ta ge Xristub ǃaroma ǂkhôan ase ge ǃgôa .
50003008	Ā , xūn hoana ta ganupe ǂkhôan ase ra ǃgôa , ǃnā hâ ǂans Xristub Jesub ti ǃKhūb dis ǃaroma , ǁîb ǃaroma ta ge hoana ǂhara tsî ǀapon ase ge ǃgôa , Xristuba ta nî hōse ,
50003009	tsî ǁîb ǃnâ hâse ta nî hōhese , ti ǂhanu-aisib ǂhanuba xu hâba ūhâ tamase , xawe Xristub ǃnâ ǂgomsa xu hâb , ǁnā ǂhanu-aisib , ǂgoms ǀkha Eloba xu hâba ;
50003010	ǁîba ta nî ǂanse , tsî ǁîb khâis di ǀgaib , tsî ǁîb tsâb di amǃnâxasiba , ǁōb âb ǀkha ta nî ǀguiti-īga ;
50003011	î ta ga , īǁkhā i kao , ǁō hân di khâis tawa sī ti .
50003012	ǀNai ta hō si hâ khami tama , tsî ǀnai dīǀoaǀoahe hâ khami tama , xawe ta ra sauruǃgon si , ǃkhō si ta nîse , Xristub Jesub xa ta ge ǁkhāti ǃkhōhe khami .
50003013	ǃGâsado , tsî ta ǂâi tama , aitsama ta ǃkhō si hâsa ;
50003014	xawe ta ǀgui xū-e ra dī , khaoǃgâ hâna ǀuru tsî ta aiǃâ hân ǃoa ra ǀhōǂuisen , tsî ta daob di ǀams ǃoa ra ǃkhoe , dans di amǃnâsa ta nî hōse , ǁnā ǂgais , ǁîs ǀkhab Eloba Xristub Jesub ǃnâ ǀgapiseb ǃoa ra ǂgai tes ǃoa .
50003015	O dīǀoaǀoasa da as kōse , a da ǁnāti ǂâi , tsî xū-e du ga ǀkharase ǂâio , ob nî Eloba ǁnā-e ǁkhāti sado ǂhaiǂhaiba ;
50003016	xawe hō da ge-i ǃnâ a da ǁkhā dommi ǃoa tanisen , a da ǀguiǂâixa .
50003017	Tita ǁgaeǁgae re , ǃgâsado , î du ǁîna ǃgaoǃgâ , sige du aiǁgause ūhâ khami ra tanisenna ,
50003018	ǂguin ge ra tanisen , ǁîn xa ta ǀnai gere mîba du khami , tsî nēsi ta ǁkhāti ās ǀkha ra mî , Xristub ǃgâuhaib di khākhoen asa ;
50003019	ǁîn di ǀams ge a kāǁōsi , tsî ǃnāb ge a ǁîn di elo , ǁîn di ǂkhaisib ge taotaosib ǃnâ hâ , tsîn ra ǃhūbaib din xa ǂâiǂâisen .
50003020	Xawe sada di hâǃkhais ge ǀhommi ǃnâ hâ , ǁîsa xu da ǁkhāti ǃGâiǃōdī-aob ǃKhūb Jesub Xristuba ǃâu hâsa .
50003021	ǁÎb , sada ǃgamǃgamsa sorosa nî ǀkharaǀkharaba , ǁîb di ǂkhaisa soros ǀkhas nî ǀguiti-īse , ǁnā ǀgaib ǀkhab ǁkhāti xūn hoana ǁîba ǃgamǃgamba ǁkhāb ǃoa .
50004001	ǁNā-amaga , ti ǀnamsa tsî ǁkhoresa ǃgâsado , ti ǃgâiaǂgao tsî krondo , nēti ǃKhūb ǃnâ mâǀgai re , ǀnamsabedo .
50004002	Euodiasa ta ra ǁnama , tsî Sintixesa ta ra ǁnama , î ra ǃKhūb ǃnâ ǀguiǂâixa .
50004003	Ā , satsa ta ǁkhāti ra ǀkhoma , ti ǂhauǃnâ ǀhaoǃoabasabetse , ǁîra hui , tita tsî Klemenni tsî nau ǀhaoǃoabasabegu âtagu tsî ge ǀkha ǃgâiǂhôas ǃnâ gere sîsenǀhao ra , ǀondi âra ûib ǂkhanis ǃnâ mâ ra .
50004004	ǃGâiaǂgao re ǃKhūb ǃnâ mâ ǁaeb hoab ai ; tsî ǁkhawa ta ra mî : ǃGâiaǂgao re !
50004005	Ab sadu tsamǂâixasiba khoen hoana ǂhaisaba ; ǃKhūb a ǀgū xuige .
50004006	Xū-i xare-i xa tā ǂhansen , î du xūn hoan ǃnâ sadu ǂgande ǀgores tsî ǀkhomas tsîra ǃnâ gangans ǀkha Elob aiǃâ ǂhaisa kai .
50004007	Tsî Elob di ǂkhîb , ǁnâuǃāb hoaba ǃnā hâba , ab sadu ǂgaogu tsî ǂâidi tsîna Xristub Jesub ǃnâ sâu .
50004008	ǃAruǀî , ǃgâsado , ama-ain hoan , tsî anu hân hoan , tsî ǂhanu-ain hoan , tsî ǃanun hoan , tsî ǀnamǀnamsan hoan , tsî ǃgâise ra ǀōn hoan , mâ ǃgâi ǂū-i tsî mâ koa-i ga hâo , ǁî-i xa ǂâiǂâisen .
50004009	ǁKhāǁkhāhe du gen , tsî ǃkhōǃoa du gen , tsî ǁnâu du gen , tsî tita ǃnâ du ge mûn , ǁîna dī re , ob ge ǂkhîb di Eloba sadu ǀkha nî hâ .
50004010	Tsî kaise ta ge ǃKhūb ǃnâ ǃgâiaǂgao hâ i , tita xa du nî ǂâiǂâisense du ge ǁkhawa ǃnoaǂkhai ǃkhaisa ; ǁîsa du gere ǂâibasen , xawe du ge ǃgâi ǁae-e hō tama ge i .
50004011	Tôasib xa ta nēsa mî tama ; ǁkhāǁkhāsen ta ge xui-ao , hâǃnâ ta a īsib ǀkha ǂâusa .
50004012	ǃGamse hâsa ta a ǂan ; ǃnāǂamse hâsa ta a ǂan ; mâ xū-i hoa-i ǃnâ ta ǁkhāǁkhāhe hâ , ǁâs tsî ǃâsa , ǃnāǂamsase ūhâs tsî ǂhâb ǃnâ hâsa ;
50004013	hoana ta a ǁkhā ǁîb , tita ra ǀgaiǀgaib , Xristub ǃnâ .
50004014	Xawe du ge ǃgâise ge dī , ti ǁgâiǀāb ǃnâ du ge tita ǀkha amǃnâxa ǃkhaisa .
50004015	Tsî sadu ǁkhāti a ǂan , Filipeǁîdo , ǃgâiǂhôas di tsoatsoas ǃnâ , Masedoniaba xu ta ge ǂoa ǃnubai i ge ǀnî ǀhaohâ-i xare-e māǂuis tsî ǃkhōǃoas ǃereamsa ǃoa tita au tama hâ isa , sadu ǀguidu .
50004016	Tesalonikas ǃoa du ge ǀguis xa ǃnāsa ǃnāde huiba ge sîba te .
50004017	ǀKhaexū-e ta ra ôa khami tama , xawe ta ǂû-e ra ôa , sadu ǃgôaǁnâs ǃnâ nî ǃnā-e .
50004018	Hoana ta ge ǃkhōǃoa tsî ta ǃnāǂamsiba ūhâ . Sado xu ra ǀkhīna ta ge Epafroditub ǀkha ǃkhōǃoao , ǃgâise ra ham ǁamab ase tsî ǃkhōǃoasa ǁguibas , Eloba a ǃgâibas ase .
50004019	Tsî ti Elob ge ǁîb di ǃkhūsib ǃoa sadu ǂhân hoana nî ǀoaǀoa ǂkhaisib ǃnâ Xristub Jesuba xu .
50004020	Ab sada Elob tsî ǁGûba ǂkhaisiba ūhâ ǀamosib hoab kōse ! Amen .
50004021	Hoa ǃanuna tawede re Xristub Jesub ǃnâ . Tita ǀkha hâ ǃgâsagu ra tawede du .
50004022	ǃAnun hoan ra tawede du , ǀō-ai Kaesari ommi dina .
50004023	Ab sada ǃKhūb Jesub Xristub di ǀkhomma sadu hoadu ǀkha hâ ! Amen .
51001001	Pauluta , Xristub Jesub di apostelta , Elob di ǂâisa xu , tsî ǃgâsab Timoteub tsîkhom .
51001002	Koloses ǃnâ hâ ǃanun tsî Xristub ǃnâ ǂgom hâ ǃgâsagu ǃoa : ǀKhomma ab hâǀkhā du , tsî ǂkhîba Elob sada Îba xu tsî sada ǃKhūb Jesub Xristuba xu !
51001003	Sikhom ge Elob tsî ǁGûb sada ǃKhūb Jesub Xristub diba ra gangan , hugaǀgui sado ra ǀgorebaǃâ ,
51001004	sadu ǂgoms Xristub Jesub ǃnâ du ūhâs , tsî sadu ǀnammi ǃanun hoan ǃoa du ūhâb xa khom ge ǁnâuo ;
51001005	ǁnā ǃâubasens , ǀhommi ǃnâ du sâubahe hās ǃaroma , ǁîs xa du ge aibe amab di mîs ǃgâiǂhôas dis ǃnâ ǁnâusa ,
51001006	sadu tawa ge sīs , ǃhūbaib hoab ais ge ǁkhāti sī khami , tsîs ge ra ǂûtani , sadu tawas ǁkhāti ī khami , ǁnā tsēs , ǁîsa du ge ǁnâus tsî Elob ǀkhomma du ge amab ǃnâ mûǂansa xu .
51001007	ǁKhāti du ge ǁkhāǁkhāhe khami Epafrab , sikhom ǀnamǀnamsa ǀhaoǃoabasabeb xa , ǁîb ge ǂgomǂgomsa ǃgāb Xristub diba sadu ǃaroma ;
51001008	ǁîb ge ǁkhāti sadu ǀnammi , Gagab ǃnâ hâba ge ǂanǂan khom .
51001009	ǁNā-amaga khom ge ǁkhāti , ǁnâu khom ge tsēsa xu , ǀû tama hâ sado ǀgoreba tsî ǂganbas ǀkha , ǀoaǀoahe du nîga ǁîb ǂâis di ǂans ǀkha , gagasi gā-aisib tsî ǁnâuǃāb hoab ǃnâ ;
51001010	î du ga , anu hâ khami , ǃKhūba tanisenba ti , ǃgâiba bi a khami , ǃgâi dī-i hoa-i ǃnâ ra ǂûtanise , tsî Elob di ǂans ǃnâ ra ǀomkhâise .
51001011	Î du ga ǀgaiǀgaihe ti hoa ǀgaib ǀkha , ǁîb ǂkhaisib di ǁkhāsib ǃoa , taniǀnamxasib tsî ǃnūǃnâxasib hoab ǃoa , ǃgâiaǂgaob ǀkha ;
51001012	î du ǁGûba gangan , ǀumi-amǃnâs ǃanun dis di ǃnâb ǃnâ hâs ǃoa sada ge ǁkhā kaiba ,
51001013	sada ge ǃkhaenab di ǀgaiba xu oreb , tsî sada ǀGôab âb ǀnammi âb di gaosib ǃnâ ge sī-ūba .
51001014	ǁÎb ǃnâ da oresa ūhâb ǀaob âba xu : ǁNās ge ǁoren ǀûbasa .
51001015	ǁÎb ge mûheǁoasa Elob di ǀguiti-īb , tsî kurusaben hoan di ǂGuroǃnaesabeba .
51001016	ǁÎb ǃnân xūn hoana kuruhe hâ xui-ao , ǀhommi ǃnâ hân tsî ǃhūbaib ai hân hoan , mûsan tsî mûheǁoasan karao , trondi karao , gaosigu karao , ǂamkhoegu karao , ǀgaigu karao , ǁîn hoan ge ǁîba xu tsî ǁîb ǃoa kuruhe hâ ;
51001017	tsîb ge xūn hoan aiǃâ ge hâ i , tsîn ge xūn hoana ǁîb ǃnâ hâ ;
51001018	tsîb ge a soros di Dana , ǁnāb ge ǀhaohâba , ǁîb tsoatsoasa xu hâb tsî ǁō hâna xu ǂGuroǃnaesabeba , hoan xab nî ǂgurose .
51001019	ǁGûba i ge ǃgâiba ge i xui-ao , ǀoasib hoab nî ǁîb ǃnâ ǁansa ;
51001020	tsîb nî ǁîba xu xūn hoana ǁîb ǀkha ǂkhîbagu kaise , ǁîb ǃgâuhaib di ǀaob ǀkha ǂkhîba ra dīǃâ , ā , ǁîba xu , ǃhūbaib ai hâ xūn karao , ǀhommi ǃnâ hâ xūn karao .
51001021	Tsîb ge ǁkhāti sadu , aibe ǃhaokhoe tsî ǂkhaba sîsengu ǂansa xu khākhoe ge ido nēsi ge ǂkhîbagu kai ,
51001022	soros ǁîb ǁgans dis ǃnâ , ǁōba xu , ǃanuse tsî ūose tsî ǀhapioseb nî sado mâi-aiǃâsense ;
51001023	ǁnāti du ga ǂgoms ǃnâ hâhâo , ǃgaoǃgaohe tsî ǁapoǁapohe hâse , tsî du ga ǁnopeǁnopehe tama io ǃgâiǂhôas di ǃâubasensa xu , sadu ge ǁnâus , kurusaben ǀhommi ǃnaga hân hoana gere aoǁnâbahes , ǁîs tita Pauluta ge ǃoabasabe kaibasa .
51001024	O ta nēsi ra ǃgâiaǂgao sado ta ra tsâba tsân xa , tsî ta Xristub di ǁgâiǀāgu tawa tôasi hâna ti ǁgans ǃnâ ra ǀoaǀoa ǁîb soros ǃaroma , ǁnāb ge a ǀhaohâ ;
51001025	ǁîb di ǃoabasabe kai ta geb Elob di ǂhûiǂuis , sadu ǃnâ ta ge māhes ǃoa , Elob mîsa ta nî dīǀoaǀoase ,
51001026	ǁnā ǂganǃgâsib , ǀamosiba xu tsî ǃhaodi hoade xu ǂganǃgâsa ge ib , xawe nēsi ǁîb di ǃanuna ǂhaiǂhaibahe hâba ;
51001027	ǁînab ge Eloba ǂanǂan ǂgao , mâb a ǂkhaisa ǃkhūsib nē ǂganǃgâsib diba ǃkhaisa ǀūben ǃnâ , Xristub ge ǁnāba sadu ǃnâ , ǂkhaisib di ǃâubasenna ;
51001028	ǁîb , sige ra aoǁnâba , hoa khoena ra ǁnama tsî hoa khoena ra ǁkhāǁkhāǃâ gā-aisib hoab ǀkha , mâ khoe-i hoa-e ge nî Xristub Jesub ǃnâ dītoahe hâse mâi-aiǃâse ;
51001029	ǁîs ǃoa ta ǁkhāti ǃgomse ra sîsen , ǁîb di ǀgaib tita ǃnâ ǀgaisase ra sîsenni ǃoa .
51002001	ǂGao ta ra , ǂan du nîsa , matikō kai ǂnoagusa ta sadu ǂama ūhâsa , tsî Laodiseas din , tsî ti aisa ǁgans ǃnâ mû taman hoan ǂama ;
51002002	ǂgaogu ân nî ǁkhaeǂgaohega , tsî ǀnammi ǃnân nî ǃgaeǁaehega , ǀoa hâ ǁnâuǃāb hoab di ǃkhūsib ǃoa , Elob tsî ǁGûb tsî Xristub di ǂganǃgâsiban nî mûǂanse ,
51002003	ǁîb ǃnâ gu gā-aisib tsî ǂans tsîra di ǁuigu hoaga ǂganǃgâsase hâba .
51002004	Tsî ta nēsa ra mî , khoe-i xare-i sado ǂhaeǂhapu tidega ǃgâi khami ī ǃhoadan mîdi ǀkha .
51002005	Tsî ǁgans ǀkha ta a ǀkhai , xawe ta gagas ǃnâ sadu ǀkha hâ , tsî ǃgâiaǂgaob ǀkha ra mû sadu ǃamkusib tsî sadu ǂgoms di ǁaposasiba Xristub ǃnâ xui-ao .
51002006	O Xristub Jesub ǃKhūba du ge ǃkhōǃoa khami ǁîb ǃnâ tanisen re ;
51002007	ǁîb ǃnâ ǃnomaǃnomahe tsî omkhâihe hâse , tsî ǂgoms ǃnâ ǁapoǁapohe hâse , ǁkhāǁkhāhe du ge khami , î du ǁîs ǃnâ ǃnāsase ganganxa .
51002008	ǂAnbasen re , î-i khoe-i xare-e tā ǃnarixū-i ase ǃgû-ū du , khoesi gā-aisib tsî ǁau ǂgaeǂhapus ǀkha khoen di ǂnûiǂgādi ǃoa , ǃhūbaib di tsoatsoan ǃoa , tsî Xristub ǃoa tama ;
51002009	ǁîb ǃnâb ǀoasib Elosib dib hoaba sorosise ǁan hâ xui-ao .
51002010	Tsî du ge ǁîb ǃnâ dīǀoaǀoasa ; ǁîb hoa ǂamkhoegu tsî ǀgaib di Danab ǃnâ ;
51002011	ǁîb ǃnâ du ǁkhāti ǃgaohe hâ , ǃommi ǀkha dīhe tama ǃgaos ǀkha , ǁorexa ǁgans soros disa ǁguiǁnâs ǃnâ , Xristub di ǃgaos ǀkha ,
51002012	ǁāǁnâs ǃnâ ǁîb ǀkha ǁkhōhe hâǃâ , ǁîs ǃnâ du ǁkhāti ǁîb ǀkha khâi hâ ǂgomsa xu , Elob , ǁîba ǁō hâna xu ge ǂkhaiǂkhaib di sîsenni ǃoa ;
51002013	tsîb ge ǁkhāti sadu , dāsādi tsî ǃgaohe tama is sadu ǁgans dis ǃnâ ge ǁō hâ ido , ǁîb ǀkha ge ûi-ûi , tsî dāsādi hoade ge ǀûba du ,
51002014	tsîb ge sada ǃoagu ge hâ i ǃommi xoas ǂnûiǂgādi dis , sada ge mâǃoasa ge ǀari , tsî ǁîsa ge dībē , ǁîsa ǃgâuhaib ai ǃgâumâis ǀkha ,
51002015	tsîb ge ǂamsagu tsî ǀgaigu tsîna dantoa hâǃâ ǁîga ǂhaisase ge ǁgauǂui , tsîb ge ǁîb ǃnâ ǁîga ge dan .
51002016	Î du khoe-i xare-i xa tā ǀgoraǃgâkaisen , ǂû-i ǃaromas kas , āxū-i ǃaromas kas , ǁâutsē-i ǃaromas kas , ǂkham ǁkhâgu ǃaromas kas , sâtsēgu ǃaromas kas hoasa ;
51002017	ǁîn ge a ǃgoaxa xūn di som ; xawe soros ge a Xristub di .
51002018	Khoe-i xare-e a-i tā gaoba du , ǁî-i di ǂâisa ǃoa ǃgamǃgamsens tsî ǀhomǃgāǃoabas ǃnâ , tātsē i mû tama xūn ǃnâ ra ǂgâ-i , tsî ǁause ǁgans di ǂâis xa ra khūkhūsen-i ,
51002019	tsî Danasa ǃkhōǀgaipe tama hâ-e , ǁîba xus soros hoasa , uniǁaedi tsî ǃgaeǁaedi âsa huihe tsî ǃkhōǀhaohe hâse ra ǀomkhâiba Eloba xu .
51002020	ǁNā-amaga , Xristub ǀkha du ga ǃhūbaib di tsoatsoade ǁōǁnâ hâo , tarexa du kha ǂnûiǂgādi ǀkha ra ǃgomǃgomhe , ǃhūbaib ǃnâ du ra gorose ûis ǁkhās xase ?
51002021	Nēti īdi : Tā tsâǀkhā , Tā tsâtsâ , Tā tsânana ,
51002022	ǁîn hoan ge sîsenūs ǃnâ ra kāna , tsîn ge a khoen di mîmā tsî ǁkhāǁkhā ;
51002023	tsîn ge gā-ai īsi-e ūhâ khami ra mûsen ǁî-eloǃoabas tsî ǃgamǃgamsens ǃnâ tsî soros ǁkhōsib ǃoagu hâb ǃnâ , xawen ge a harebeoǃnâ , tsîn ra ǁgansa ǁâǁâs ǀguisa hî .
51003001	O Xristub ǀkha du ga khâi hâo , ǀgapise hâna ôa , ǁnāpab Xristub , Elob di amǀkhāb ǁôab ai ǂnôaba hâpa .
51003002	ǀGapise hân xa ǂâiǂâisen , î du tā ǃhūbaib din xa ǂâiǂâisen ;
51003003	ǁō du ge xuige , tsî sadu ûib kom Xristub ǀkha Elob ǃnâ sâusase hâo .
51003004	Xawe Xristub sada ûib ga ǂhaiǂhaiseno , o du ge ǁkhāti ǁîb ǀkha ǂkhaisib ǃnâ nîra ǂhai .
51003005	ǃGam ǁnâi sadu uniǁaedi , ǃhūbaib ai hâde : ǀAib , ǃanuoǃnâsib , taotaosa hōǃâsendi , ǂkhaba turab tsî xūǃgunuxasib , ǁîb ge a ǁgôatsuiǁgoaǃoaba ;
51003006	ǁîn ǃaromab Elob ǁaiba ǁnâuǀnamoǃnâsib di ôan ǂama ra hāna ;
51003007	ǁîn ǃnâ du ǁkhāti sado gere ǃgûna , ǁîn ǃnâ du gere ûi ǃnubai .
51003008	Î du nēsi ǁkhāti sado nēn hoana ǁguiǁnâ : ǁAib , ǁaixasib , ǂkhabasib , ǃkhāǃkhāb tsî ǀurixase sadu ams ǀkha ǃhoas tsîna .
51003009	Tā ǂhumibagu ; î du ǀoro khoeba ǁîb di dīgu ǀkha ǁhûǁnâ ;
51003010	î du ǀasa khoeba ana , ǂans ǃoa ra ǀasa kaiheba , ǁîba ge kurub di īsib ǃoa ;
51003011	ǁîb ǃnâ i hâ tama : Grikeǁî-i kas , Jodeǁî-i kas , ǃgaohesab kas , ǃgaohesa tamab kas , ǁkhāǁkhāsa tamab kas , skitǁî-i kas , ǃgā-i kas , ǃnorasa-i kas hoasa ; xawe Xristub ge a hoa tsî hoan ǃnâ hâ .
51003012	Î du Elob di ǃkhōǂuibasensa tsî ǃanu tsî ǀnamsan ase ana : ǃNāb di ǀkhomxaǂgaosib , khoexasib , ǃgamǃgamsens , tsamtsiǃnâsib tsî ǃnūǃnâxasib tsîna ;
51003013	î du tanibagu , î du ǀûbagu , nē-i ga nau-i ǃoagu ǀauxū-e ūhâo ; Xristub ge sado ǀûbas ǁkhās xase sado ǁkhāti dī .
51003014	Î du nēn hoan ǂamai ǀnamma ǂgaeǂgā , ǁîb ge a dīǀoaǀoasib di ǃkhōǀhaoxū .
51003015	Tsî Elob di ǂkhîb , ǁîb ǃoa du ǀgui soros ǃnâ ǂgaihe hâba , ab sadu ǂgaogu ǃnâ gao ; î du ganganxa ;
51003016	î du Xristub di mîsa ǃkhū hâse sadu ǃnâ ǁan kai gā-aisib hoab ǃnâ ; î du ǁkhāǁkhāgu , î du ǁnamagu psalmdi tsî karetsanadi tsî gagasi ǁnaetsanadi ǀkha , î du ǃKhūba ǀnamǀnamsase sadu ǂgaob ǃnâ ǁnaeba .
51003017	Tsî mîdi tsî dīgu tsîn ǀkha du ga dīn , ǁîn hoana ǃKhūb Jesub di ǀons ǃnâ dī , î du Elob ǁGûba ǁîba xu gangan .
51003018	Saso taraso , saso aoga ǃnaga hâba anu i hâ khami ǃKhūb ǃnâ .
51003019	Sago aogo , sago tarade ǀnam , î go ǁîdi ǃoagu tā au-ausen .
51003020	Sadu ǀgôado , sadu îna ǁnâuǀnam hoa xūn ǃnâ ; ǁîs a ǃKhūba ǃgâiba xuige .
51003021	Sago ǁgûgo , sago ǀgôana tā ǁaiǁai , în tā ǂkhabuǂâi .
51003022	Sadu ǃgādo , sadu sorosi ǀhonkhoena ǁnâuǀnam hoa xūn ǃnâ , mûs ǃoabas ǀkha tama , khoena du nî ǃgâiǃgâibase , î du ǁîsa ǂgaob di ǀguiǃnâxasib tsî eloǃaoǃgâsib ǀkha dī ;
51003023	î du dī du ran hoana ǂgaoba xu dī , ǃKhūba dības axase tsî khoena diba axase tama ;
51003024	î du ǂan , ǃKhūba xu du nî ǀumisa mādawa-ams ase hō ǃkhaisa ; ǃKhūb Xristuba du ra ǃoaba xui-ao .
51003025	Xawe ǂkhababa ga dī-i , ǁnā-i ge ǁî-i ge dī ǂkhabab di amǃnâsa nîra hō ; tsî khoe-i ais ǃkhōǃoas ge hâ tama hâ .
51004001	Sago ǀhonkhoego , ǂhanu tsî anu hâ-e ǃgāga dī-ū , î go ǂan , sago ǁkhāti ǃKhūba ǀhommi ǃnâ ūhâ ǃkhaisa .
51004002	ǀGores ǃnâ hâhâ , î du ǁîs ǃnâ gangans ǀkha ǂkhaikari hâ ;
51004003	î du ǁkhā ǁaeb ǃnâ ǁkhāti sige ǀgoreba , Elob nî sige mîs di dao-amsa ǁkhowa-amba , ǂganǃgâsib Xristub diba ge nî ǃhoa ǁkhāse , ǁîb ǃaroma ta ǁkhāti ǃgaehe hâba ;
51004004	î ta ǁîba ǂhaiǂhai ǁkhā , ǃhoa ta nî khami .
51004005	Gā-aisib ǀkha tanisen ǃauga hân tawa , î du ǁaeba ǁamaǂuibasen .
51004006	As mîs âdo mâ ǁaeb hoab ai ǀnamǀnamsase ī , ǂō-i ǀkha tsoro-aihe hâse , ǂan du nîga , mati du nî mâ-i hoa-e ǃereamsa .
51004007	Mati i tita ǀkha īsab ge Tixikuba nî ǂanǂan du , ǀnamǀnamsa ǃgâsab , tsî ǂgomǂgomsa ǃgāb , tsî ǀhaoǃoabasabeba ǃKhūb ǃnâ ;
51004008	ǁîba ta ǁîs ǃoa sadu ǁga ge sî , ǁnâuǃāb nîga , mati i sadu ǀkha īsa , tsîb nî sadu ǂgaoga ǁkhaeǂgaose ,
51004009	Onesimub ǀkha , ǂgomǂgomsa tsî ǀnamǀnamsa ǃgâsab , sadu din diba . Matin nēpa hoana īsa kha ge nî ǂanǂan du .
51004010	Aristarxub ti ǀhaoǃkhōsab , ge ra tawede du tsî Markub Barnabab di ǁnurib , ǁîb xa du ge mîmāde hōb ( sadu tawab ga sīo , ǃkhōǃoa bi re ) ;
51004011	tsî Jesub , Justub ti ra ǂgaiheb tsîgu , ǃgaohesa aoga . Nēgu ǀguigu ge Elob gaosib ǃnâ ti ǀhaoǃoabasabe ge i , tita ge ǁkhaeǂgaose ība i ga .
51004012	Sadob ra tawede Epafrab sadu dib , ǃgāb , Xristub Jesub dib hugaǀgui sadu ǃaroma ǀgores ǃnâ ra ǂâi duba , dītoahe hâse tsî dīǀoaǀoahe hâse du nî Elob di ǂâis hoas ǃnâ mâse ;
51004013	ǁîb xa ta a ǃkhō-am ǁkhā , kai ôasasi-eb sadu tsî Laodiseas din tsî Hierapolis dina ūba hâ ǃkhaisa .
51004014	Lukab sōǀôadī-aob , ǀnamǀnamsab tsî Demab tsîkha ra tawede du .
51004015	Tawede du re Laodiseas ǃnâ hâ ǃgâsagu , tsî Nimfas tsî ǁîs oms ǃnâ hâ ǀhaohâba .
51004016	Tsî nē sîǂkhanis ga sadu tawa khomaiheo , dī , îs ǁkhāti Laodiseas di ǀhaohâb ǃnâ khomaihe , î du sado ǁkhāti Laodiseas disa khomai .
51004017	Î du Arxipuba mîba : ǃKhūb ǃnâts ge hō ǃoabasa kō , î dīǀoaǀoa si .
51004018	Tawedes tita Pauluta di ǃommi ǂûb ǀkha . Ti ǃgae-ūdan xa ǂâiǂâisen re . ǀKhomma ab sadu ǀkha hâ ! Amen .
52001001	Pauluta tsî Silvanub tsî Timoteub tsîge . Tesalonikaǁîn ǀhaohâb , Elob ǁgûb tsî ǃKhūb Jesub Xristub ǃnâ hâba ǃoa : ǀKhomma ab hâǀkhā du , tsî ǂkhîba Elob sada Îb tsî ǃKhūb Jesub Xristuba xu !
52001002	Sige ge mâ ǁaeb hoab ai Eloba sadu ǃaroma ra gangan , tsî ge ge ǀûs ose sadu xa ra ǂâi sige ǀgoredi ǃnâ ;
52001003	tsî ge ge ra ǂâi sadu ǂgoms di sîsenni xa , tsî sadu ǀnammi di xūreb xa , tsî sadu ǃâubasens di sâsasib xa , ǃKhūb Jesub Xristub ai du ūhâsa , sada Elob tsî ǁgûb aiǃâ ;
52001004	ǂan ge a xui-ao , Elob xa ǀnamhe hâ ǃgâsado , Elob xa du ǃkhōǂuibasenhe hâsa ,
52001005	os ge sige ǃgâiǂhôasa sadu tawa mîs ǀguis ǃnâ ī tama ge hâ i , xawes ge ǁkhāti ǀgaib tsî ǃAnu Gagab tsî ǀoasa ǂanǁaposis ǃnâ ge hâ i ; sadu aitsama a ǂan khami , mati īgu ase ge sadu ǃaroma sadu ǃnâ ge hâ isa ;
52001006	tsî du ge sige tsî ǃKhūb di ǁgaeǁgae-ao kai , tsî du ge mîsa ǂgui ǁgâiǀāgu ǃnâ ǃgâiaǂgaob ǀkha ge ǃkhōǃoa ǃAnu Gagab ǃnâ ;
52001007	o du ge ǁnāti Masedoniab tsî Axajab tsîkha ǃnâ hâ ǂgom hân hoan di aiǁgau kai .
52001008	Sado xus ge ǃKhūb mîsa ǂoa xui-ao , Masedoniab tsî Axajab tsîkha ǀguikha ǃnâ tama i tsî hoa ǃkhaidi tawas ge sadu ǂgoms Elob ai du ūhâsa ge ǂansa , xū-e ge nî ǁîs xa mîs ǂhâbasa tama hâs kōse .
52001009	ǁÎ-aitsaman kom sadu xa ra ǂhôao mati ī ǂgâǃkhai-e ge ge sadu tawa ūhâ isa , tsî mati du ge ǁgôatsuiǁgoaga xu Elob ǃoa ǃhobasensa , ûitsama tsî ama-ai Eloba du nî ǃoabase ,
52001010	tsî du nî ǁîb di Ôaba ǀhomma xu ǃâuse , ǁō hâna xub ge ǂkhaiǂkhaib , Jesub , ǃgoaxa ǁaiba xu ra ore daba .
52002001	Sadu aitsama a ǂan xui-ao , ǃgâsado , sige ǂgâǃkhaisa sadu tawa ǁau tamas ge isa ;
52002002	tsî Filipis tawa ge ge aibe tsūǀkhā tsî ge ǃkhāǃkhāhe , ǂan du a khami , xawe ge ge sige Elob ǃnâ ge ǃgâiaǂgao hâ i , Elob di ǃgâiǂhôasa ge nî kai mâǃoahes ǀkha sadu tawa ǃhoasa ;
52002003	sige ǁnamas ge ǂgaeǂhapus tsî ǃanuoǃnâsib tsî gāxaǃnâsiba xu hâ tama hâ i xui-ao ;
52002004	xawe Elob xa ǃâitsâhe hâse ge ge hōhe hâ i khami , ǃgâiǂhôasa ge nî ǂgomǃgâbahesa , ǁnāti ge ge ra ǃhoa , khoena ra ǃgâiǃgâibase tama i , tsî Elob sige ǂgaoba ra ǃâitsâba .
52002005	Tātsē ge ge sige hînaxaǃnâ mîde ūǀkhī tama xui-ao , ǂan du a khami ; tsî ge ge ǁkhāti ǃgū-aisa xūǃgunuxasib ǀkha sī tama : Elob ge a ti ǀhûǀguitimî-ao ;
52002006	tsî ge ge ǁkhāti khoen tawa ǃgôasi-e ôabasen tama ge i , sadu tawas karao , naun tawas karao , Xristub di apostelgu ase ge ga koasen ǁkhā xawe ;
52002007	xawe ge ge sadu ǁaegu khoexaǃnâse ge ī i , ǀgôakōǃgâ-aos ra ǁîs di ôana kōǃgâ khami ;
52002008	ǁnās ǁkhās xase ge ge kaise ǀnam du hâse ge māsenxa i , Elob di ǃgâiǂhôasa ge nî au dus ǀguisa hî tama i , tsî ge nî ǁkhāti sige ǀomdi ǂûde māsa , ǀnam du ge ge hâ i xui-ao .
52002009	ǂÂiǂâisen du kom rao , ǃgâsado , sige sîsenni tsî sige ǀhupuǀhupusens tsîra xa ; tsēs tsî tsuxub tsîra ge kom gere sîseno , ǀgui-i xare-i âdo ge ǃgomba tidese , tsî ge ge ǁnāti ǃgâiǂhôas Elob disa sadu ǃnâ gere aoǁnâ .
52002010	Sadu ge a ǀhûǀguitimî-ao tsî Elob tsîn , matikō ǃanuse tsî ǂhauǃnâse tsî ūose ge ge sadu ǂgom hâdu tawa ī isa ;
52002011	ǂan du a khami , mâ-i hoa-i âdo ge ge ǁgûb ra ǀgôan ǀkha dī khami ǁnama tsî ǁkhaeǂgao ǃkhaisa ,
52002012	tsî ge ge ǀhûǀguitimî ǃkhaisa , Elob , sado ǁîb di gaosib tsî ǂkhaisib ǃoa ra ǂgaiba anuba hâse du nî tanisen ǃkhaisa .
52002013	ǁNā-amaga ge ge ǁkhāti ǀûs ose Eloba ra gangan , Elob mîs di aoǁnâsa du ge sige xu ǃkhōǃoa ǃnubai du ge khoen di mîs ase ǃkhōǃoa si tama i tsî ( amases ī khami ) Elob mîs ase ǃkhōǃoa si ǃkhaisa ; ǁîs sadu ǂgom hâdu ǃnâ ǁkhāti ra sîsensa .
52002014	Elob ǀhaohâgu , Xristub Jesub ǃnâ Judeab ǃnâ hâgu di ǁgaeǁgae-ao kai du ge , ǃgâsado , o du ge ǁkhā xū-e sadu ǀhaoǁgâuǁîgu xa ge tsâ , ǁîn ge Jodeǁîn xa tsâs ǁkhās khami ;
52002015	ǁîn , ǃKhūb Jesuba ǁkhāti ge ǃgamn tsî ǁîn di kēbo-aogu tsîna , tsî sige gere ǃgôaǃgonn , tsî Eloba ǃgâiǃgâi taman , tsî khoen hoan ǃoagu hân ;
52002016	sige ǀūben ǃoa ǃhoasa ra ǃkhâina , ǃgâiǃōn nîse ; mâ ǁaeb hoab ain nî ǁoren ân di ǀnōba ǀoaǀoaga ; tsî ǀnaib ge ǁaiba ǁîn ǂama ge hā ǀams kōse .
52002017	Xawe sige , ǃgâsado , ǁaero-i kōse ge ge sado xu ǀgorahe hâ io ais ǃoa , xawe ǂgaob ǃoa tama , o ge ge ǁnās ǃgâ-ai kai turab ǀkha ge ǃhaeǃhaesen , sadu aisa ge nî mûse .
52002018	ǁNā-amaga ge ge sadu tawa ge sī ǂgao hâ i , tita Pauluta , ǀgui ǃnās tsî nau ǃnāsa ; xawe Satanni ge ge ǂhani ge .
52002019	Mâ-e kha sige ǃâubasen-e , tsî ǃgâiaǂgao-e , tsî sige koasens di kron-e ? Sa tamado kha ǁîdo ǃKhūb Jesub Xristub aiǃâ ǁîb di hās ǃnâ ?
52002020	Ā , sadu kom a sige ǂkhaisi tsî ǃgâiaǂgao-o .
52003001	ǁNā-amaga ge ge ǃaruǀî ge tani ǁoa i tsî ge ǂkhî , Atenes tawa ge nî ǀguri hâ kaihesa ,
52003002	tsî ge ge Timoteuba ge sî , sige ǃgâsab tsî Elob ǃgāb tsî sige ǀhaoǃoabasabeba Xristub di ǃgâiǂhôas ǃnâ , sadob nî ǀgaiǀgaise , tsî sadu ǂgoms xab nî ǁnama duse ,
52003003	khoe-i xare-i nē ǁgâiǀāgu ǃnâ ǁnopeǁnopehe tidega ; ǁî-aitsama du a ǂan xui-ao , ǁîs ǃoa da mâihe hâ ǃkhaisa .
52003004	Tsî sadu tawa ge ge hâo , o ge ge aimîba du , ǁgâiǀāhe da nîsa , ǁkhāti ī ge i khami , tsî du a ǂan khami .
52003005	ǁNā-amaga ta ge ǁkhāti ǃaruǀî tani ǁoa i , tsî ge sî bi , sadu ǂgomsa ta nî ǁnâuǃāse , îb ga ǃâitsâ-aoba tā ǀnîsi ǃâitsâ du hâ , îb ga sige sîsenna tā ǀnîsi ǁau ti .
52003006	Xawe nēsi , Timoteub ge sado xu sige ǃoa hā tsî sige ǂhôao sadu ǂgoms tsî ǀnammi tsîkha xa , tsî mati du hugaǀgui sige xa ǃgâise ra ǂâiǂâisen ǃkhaisa , tsî mati du ra tura ǃkhaisa , sige du nî mûse , sige ǁkhāti sado mû ǂgao hâ khami ;
52003007	o ge ge sadu ǃaroma ge ǁkhaeǂgaohe , ǃgâsado , sige ǁgâiǀāb tsî tsūǀkhāb hoab ǃnâ sadu di ǂgomsa xu .
52003008	Nēsi ge sige a ûitsama , sadu ǃKhūb ǃnâ mâ amaga .
52003009	Mâ gangan-e ge kha Eloba a mādawa-am ǁkhā sadu ǃaroma , ǁnā ǃgâiaǂgaob hoab , ǁîb ǀkha ge Elob aiǃâ sadu ǃaroma ra ǃgâiaǂgaoba ?
52003010	Tsēs tsî tsuxub tsîra ge kaise ra ǀgore , sadu aisa ge nî mûse , tsî ge nî sadu ǂgoms tawa tôasi hâna ǀarose .
52003011	Tsî sada Elob tsî ǁgûb ǁkhāb tsî sada ǃKhūb Jesub Xristuba , ab sige daoba sadu ǃoa unu !
52003012	Îb ǃKhūba sado ǀaroǃnâ , îb ǀnamgub ǃnâ ǃnā kai du sadu ǁaegu tsî hoan ǃoa , sige ǁkhāti sadu ǃoa ī khami ;
52003013	sadu ǂgaogu nî ǀgaiǀgaihe tsî ūose īse ǃanusib ǃnâ , Elob tsî sada ǁGûb aiǃâ , sada ǃKhūb Jesub Xristub di hās ǃnâ ǁîb di ǃanun hoan ǀkha .
52004001	ǃAruǀî , ǃgâsado , sige ge ǀkhoma tsî ǃKhūb Jesub ǃnâ ra ǁnama du , sige xu du ge , mati du nî tanisen tsî Eloba ǂkhîǂkhîs ǁkhās khami du ǃaruǀîǀgui nî ǃnā ti ;
52004002	ǂan du a xui-ao , mâ mîmāde ge ǃKhūb Jesuba xu gere mā du ǃkhaisa .
52004003	Nēs ge a Elob ǂâi xui-ao , sadu ǃanuǃanusib , ǀaiba xu du nî ūdawasen ǃkhaisa ,
52004004	tsî mâ-i hoa-i nî ǂan ǃkhaisa , mati i nî ǁî-i soasa ǃanusib tsî ǃgôasib ǃnâ ūhâsa ;
52004005	ǂkhaba turab di gongonǃnâdi ǃnâ tama ǀūben khami , Eloba ǂan tamana ;
52004006	a-i khoe-e ǁî-i ǃgâsa-e tā dāǃgâ , î-i tā ǂharugub ǃnâ gāxaǃnâsise sîsenū i ; ǃKhūb nē xūn hoan ǂama a ǀkhao-ao xuige , aibe ge ge ǁkhāti sado mîba tsî ǀhûǀguitimîba khami .
52004007	Elob ǃanuoǃnâsib ǃoa ǂgai da tama xui-ao , tsîb ge ǃanuǃanusis ǃoa ge ǂgai da .
52004008	ǁNā-amaga nē-e ra ǃharaxū-i ge khoe-e ǃharaxū tama , tsî i ge Elob , ǁkhāti ǁîb di ǃAnu Gagaba sadu ǃnâ ge māba ra ǃharaxū .
52004009	Tsî ǃgâsaǀnamgub xa ta nî xoaba dusa ta ǂhâba tama ; aitsama du Elob xa ǁkhāǁkhāhe hâ xui-ao , ǀnamgu du nîsa ;
52004010	tsî du ge ǁîsa ǁkhāti ra dī Masedoniab ǃnâ hâ ǃgâsan hoan tawa ; xawe ge ge ra ǁnama du , ǃgâsado , ǃaruǀîǀgui du nî ǁîs ǃnâ ǃnā ǃkhaisa ;
52004011	î du ǃnoeǃnoesen , î du ǃnōsase hâ , î du sadu dina dī , î du sadu ǃomgu ǂhanigu ǀkha sîsen , sado ge gere mîmā khami ;
52004012	îǂhôase du nî tanisense ǃauga hân tawa , tsî xū-i xare-e du ǂhâ tidese .
52004013	Tsî ǂgao tama ta hâ , ǃgâsado , ǀūǂamse du nî hâsa kā gen xa , naun ǃâubasen-i xare-e ūhâ tama hân khami du ǃoa tidega .
52004014	ǂGom da karao , Jesub ge ǁō tsî khâi ǃkhaisa , ob kom Eloba ǁnās ǁkhās khami ǁkhāti Jesub ǃnâ ge kāna ǁîb ǀkha nîra ūhāo .
52004015	Nēsa ge ge ǃKhūb mî-i ase ra mîba du , sada , ǃKhūb di hās ǃnâ ûitsamase ǃgau hâda ge kā gena aiǃâ hâba tide ǃkhaisa .
52004016	ǃKhūb ǂûb ge ǃgari ǂgais tsî ǂamǀhomǃgāb di dommi tsî Elob di ǀgapadas ǀkha ǀhomma xu nîra ǁgôaxa xui-ao ; on ge Xristub ǃnâ ge ǁōna aibe nîra khâi ;
52004017	ǁnās khaoǃgâ da sada ûitsamase ǃgau hâda ǁkhā ǁaeb ǃnâ ǁîn ǀkha nîra ǂgaeǃapahe ǀnanudi ǃnâ , ǃKhūba da nî ǃoase ǂoab ǃnâ ; o da nîra ǁnāti hugaǀgui ǃKhūb ǀkha hâ .
52004018	ǁNā-amaga nē mîdi ǀkha ǁkhaeǂgaogu re .
52005001	Tsî ǁaegu tsî kamagu xa ta nî xoaba dusa ta ǂhâba tama , ǃgâsado ;
52005002	aitsama du ǂōrisase a ǂan xui-ao , ǃKhūb di tsēs nî ǃnari-ao-i tsuxub ǃnâ ra hās ǁkhās khami hā ǃkhaisa .
52005003	Mîn karao : ǂKhîb ge hâ tsî tsūǃgâ-i a ǀkhai ǃnubai i ǃhae ǁgaoǁgaosi-e ǁîn ǂama nîra hā xui-ao , ǀgamǀkhā hâ taras ǂaman ra ǁoratsûna hās ǁkhās xase tsîn ge ǁhâxū tide .
52005004	Xawe du ge sado ǃkhaenab ǃnâ hâ tama hâ , ǃgâsado , ob ǁnā tsēsa ǃnari-aose ǃkhō du tide .
52005005	Sadu hoadu ge a ǃnâb di ôa tsî a tsēs di ôa ; sada ge tsuxub di tsî ǃkhaenab di tama hâ .
52005006	A da ǁnâi tā ǁom naun khami , î da ǂkhaikari tsî ǀkhaiǃnâse hâ .
52005007	ǁOm ran kom tsuxub ǃnâ ra ǁomo , tsî ǀhoro hân kom tsuxub ǃnâ ǀhoro hâo ;
52005008	xawe a da sada tsēs dida ǀkhaiǃnâse hâ , ǂgoms tsî ǀnammi tsîra di ǁkhaib ǁâsaraba ǂgaeǂgā hâse , tsî toroǀgapas ase ǃgâiǃōb di ǃâubasensa ǀgapa hâse .
52005009	Elob sada ǁaib ǃoa mâi tama hâ xui-ao , tsîb ge ge mâi da , ǃgâiǃōsiba da nî ūhâse sada ǃKhūb Jesub Xristuba xu ;
52005010	ǁîb , sada ge ǁōbaba , î da ga ǀhûpe ǁîb ǀkha ûi , ǂkhai da ga hâs , ǁom da ga hâs hoasa .
52005011	ǁNā-amaga ǁnamagu re , î-i nē-e nau-e ǂnubikhâi , ǁkhāti du ra dī khami .
52005012	Tsî ge ge ra ǀkhoma du , ǃgâsado , mûǂan re sadu ǃnâ ra sîsenga , tsî ǃKhūb ǃnâ sado ra ai-aibaga , tsî sado ra ǁnamaga ;
52005013	î du ǁîga ǁîgu sîsenni ǃaroma ǀnammi ǃnâ kaise ǀgapiǃgôa re ; î du ǂkhîbagu re .
52005014	Tsî ge ge ra ǁnama du , ǃgâsado , domoǃnâna ǂgōǀau , ǂkhabuǂâi hâna ǁkhaeǂgao , ǂkhabusana ǂkhâǃnâ î du ǃnūǃnâxa hoan ǃoa .
52005015	Kō , î-i khoe-i xare-e khoe-e ǂkhaba-i ama ǂkhaba-e tā dīdawa-am ; î du hugaǀgui ǃgâiba sauruǃgon sadu ǁaegu tsî hoan ǃoa .
52005016	Hukaǀgui ǃgâiaǂgao .
52005017	ǀÛs ose ǀgore .
52005018	Gangan hoa xūn ǃnâ ; nēs a Elob di ǂâi Xristub Jesub ǃnâ sadu ǂama xuige .
52005019	Gagaba tā ǀari .
52005020	Kēboside tā ǃharaxū .
52005021	Xūn hoana ǃâitsâ , î du ǃgâiba ūhâbasen ,
52005022	hoa ǂkhaba īsina xu ūdawasen .
52005023	Tsî ǂkhîb di Elob ǂûba ab hoaragase ǃanuǃanu du ; în sadu hoaraga gagas tsî ǀoms tsî soros tsîna ūose sâuhe sada ǃKhūb Jesub Xristub di hās ǃnâ !
52005024	ǂGomǂgomsab ge a , sado ra ǂgaib , ǁîsa ǁkhāti nîra dība .
52005025	ǃGâsado , ǀgoreba ge .
52005026	ǃGâsan hoana ǃanu ǁoa-i ǀkha ǁoa .
52005027	Nūba du ta ra ǃKhūb tawa , nē sîǂkhanisa du nî hoa ǃgâsana khomai kaisa .
52005028	ǀKhommi sada ǃKhūb Jesub Xristub diba ab sadu ǀkha hâ ! Amen .
53001001	Pauluta tsî Silvanub tsî Timoteub tsîge . Tesalonikaǁîn ǀhaohâb , Elob sada ǁGûb tsî ǃKhūb Jesub Xristub ǃnâ hâba ǃoa :
53001002	ǀKhomma ab hâǀkhā du , tsî ǂkhîba Elob sada ǁGûb tsî ǃKhūb Jesub Xristuba xu !
53001003	Sige ge Eloba hugaǀgui sadu ǂama nî gangan , ǃgâsado , anu i a khami ; sadu ǂgoms ra kaise ǀom , tsî mâ-i hoa-i di ǀnammi , sadu hoadu ǁaegu du ūhâbagub ra ǃnā xui-ao ;
53001004	o ge sige Elob di ǀhaohâgu ǃnâ sadu xa ra koasen sadu sâsasib tsî ǂgoms ǃaroma sadu ǃgôaǃgondi tsî ǁgâiǀāgu tsîn , sadu ra tanin hoan ǃnâ .
53001005	ǁÎn ge ǂhanu-ai ǀgoraǃgâs Elob dis di ǁgauǂui , sadu nî Elob gaosib , ǁîb ǃaroma du ǁkhāti ra tsūǀkhāba anu-anubahega ;
53001006	Elob tawa i a ǂhanu amaga , sado ra ǁgâiǀānab nî ǁgâiǀā-e mādawa-amsa ;
53001007	xawe sadu ǁgâiǀāhe radob nî ǀhâi-e mādawa-amsa sige ǀkha , sada ǃKhūb Jesub ga ǀhomma xu ǂhaiǂhaiseno ǁîb ǀgaib di ǀhomǃgāgu ǀkha ,
53001008	ǁhabu ra ǀaedi ǀkha , Eloba ǂan tamanab nî ǀkhaose , tsî sada ǃKhūb Jesub Xristub di ǃgâiǂhôasa ǁnâuǀnam taman .
53001009	ǁKharab ase ǀamo kāǁōsiba nîra tsâna ǃKhūb di aisa xu tsî ǁîb ǀgaib di ǂkhaisiba xu ;
53001010	hāb kao , ǁîb di ǃanun ǃnâb nî ǂkhaiǂkhaihese , tsî ǂgom hân hoan ǃnâb nî buruburuxa kaise ( sige ǀhûǀguitimîs ge sadu ǃnâ ǂgomhe amaga ) ǁnā tsēs ai .
53001011	ǁNā-amaga ge ge ǁkhāti mâ ǁaeb hoab ai ra ǀgoreba du , sada Elob nî ǂgaisa anu-anuba du ǃkhaisa , tsîb nî ǃgâiǃgâibasens ǃgâisib dis hoasa ǀoaǀoaba dusa , tsî ǂgoms di sîsenna ǀgaib ǃnâ ;
53001012	sada ǃKhūb Jesub Xristub di ǀons nî sadu ǃnâ ǂkhaiǂkhaihese , tsî sado ǁîs ǃnâ , sada Elob di ǀkhommi ǃoa tsî ǃKhūb Jesub Xristub dib ǃoa .
53002001	Tsî sada ǃKhūb Jesub Xristub di hās tsî sada nî ǁîb tawa ǀhûs xa ge ge ra ǀkhoma du , ǃgâsado ,
53002002	ǃhaese du sadu ǂâisa xu ǁnopekaisen tsî ǃhurikaisen tidesa , gaga-e xus karao , mî-e xus karao , sîǂkhani-i , sige xa xoahe hâ khami ī-e xus karao , Xristub di tsēs ǀgū hâs axase .
53002003	Î du khoe-i xare-e xu mâ dommi hoab ai tā ǂgaeǂhapukaisen . Hāb kom tideo , aibes ga ǁnāǁgôasa hā tama io , tsî aibeb ga ǁoreb di khoeb , kāǁōsib di ôaba ǂhai tama io ;
53002004	ǁîb mâǃoa tsî ra khâiba Elose ra ǂgaihen tsî Elose ra ǃoabahen hoan ǃoagu , ob ge ǁî-aitsama Elob di tempeli ǃnâ ǂnû , tsî Elob a , ti nîra ǁgausen .
53002005	ǂÂiǂâisen tama du kha hâ , ǀnai ta ge ǁîna mîba du ǃkhaisa , sadu tawa ta ge hâ i ǃnubai ?
53002006	Tsî tare-i nēsi ǁîba ra ūdawa ǃkhaisa du a ǂan , ǁîb di ǁaeb aib nî ǂhaiǂhaihese :
53002007	ǀNaib ra ǂkhabasib di ǂganǃgâsiba gon ; nēs ǀguis , nēsis kōse ǁîba ra ūdawa-i ge aibe ǁaeguba xu nî ūbēhe .
53002008	Tsî ǁnāǃnubaib ge ǂkhababa nîra ǂhaiǂhaihe , ǃKhūb nîra ǁîb ams di Gagas ǀkha hîkākāba , tsîb nîra hîǀhuru bi ǁîb hās di ǂhais ǀkha ;
53002009	ǁîb hās nîra Satanni di sîsenni ǃoa ī , ǂhumib di ǀgaib tsî saodi tsî buruxan tsîn ǀkha ;
53002010	tsî ǂhanuoǃnâsib di ǂgaeǂhapus hoas ǀkha kāǁō ran ǃnâ ; amab di ǀnamman ǃkhōǃoa tama amaga , ǃgâiǃōn nîga .
53002011	Tsî ǁnā-amagab ge Eloba ǁîna ǂgaeǂhapus di ǀgai-e nîra sîba , ǂhumiban nî ǂgomse ;
53002012	în ga hoana ǀgoraǃgâhe , amaba ǂgom tama i tsî ǂhanuoǃnâsib ǃnâ ǃgâiǃgâisen hâna .
53002013	Xawe sige nî Eloba hugaǀgui gangan , ǃKhūb xa ǀnamhe hâ ǃgâsado , Elob sado tsoatsoasa xu ǃgâiǃōsib ǃoa ǃkhōǂuibasen hâ ǃkhaisa , Gagab di ǃanuǃanusis ǃnâ tsî ǂgoms di amab ǃnâ ;
53002014	ǁîs ǃoab ge sado sige ǃgâiǂhôas ǀkha ge ǂgai , sada ǃKhūb Jesub Xristub di ǂkhaisiba du nî hōse .
53002015	Mâhō ǁnâi re , ǃgâsado , î du ǁkhāǁkhāhe du ge ǂnûiǂgāde ǃkhōǀgaipe , sige mîsa xus kao , sige sîǂkhanisa xus kao .
53002016	Tsî ǁîb , sada ǃKhūb Jesub Xristub , tsî sada Elob tsî ǁgûb , sada ge ǀnammi , tsî ǀamo ǁkhaeǂgaosen-i tsî ǃgâi ǃâubasen-e ǀkhommi ǃnâ ge māba ,
53002017	ab ǁîba sadu ǂgaoga ǁkhaeǂgao , îb ǀgaiǀgai du hoa ǃgâi mîs tsî dīb tsîra ǃnâ .
53003001	ǃAruǀî , ǃgâsado , sige ǀgoreba , îs ǃKhūb mîsa ǃgûba ūhâ , îs ǂkhaiǂkhaihe , sadu tawa i ǁkhāti ī khami ;
53003002	î ge sige orehe gonxa tsî ǂkhaba khoena xu ; ǂgoms mâ-i hoa-i di xū tama amaga .
53003003	Xawe ǃKhūb a ǂgomǂgomsa , sado ǀgaiǀgai tsî ǂkhababa xu nîra sâuba .
53003004	Tsî ge ge ǃKhūb ǃnâ sadu ai mûmâinǃgâ hâ , sige ra mîba du-e du ra dī tsî nîra dī ǃkhaisa .
53003005	Îb ǃKhūba sadu ǂgaoga Elob di ǀnammi tsî Xristub di sâsasib ǃoa unu .
53003006	Tsî ge ge ra mîmā du , ǃgâsado , sada ǃKhūb Jesub Xristub di ǀons ǃnâ , mâ ǃgâsa-i hoa-i domoǃnâse ra tanisen-i tsî sige xa du ge hō ǂnûiǂgās ǃoa tanisen tama-e xu du nî ǂgaedawasen ti :
53003007	Aitsama du ǂan hâ amaga , mati du nî sige ǁgaeǁgae ǃkhaisa ; domoǃnâse ge kom sige sadu ǃnâ ge tanisen tama hâ io ;
53003008	tsî ge kom ǁkhāti khoe-i tawa ǁause ge ǂû tama hâ io , xawe ge ge ǃoab tsî ǀhupuǀhupusens tsîra ǀkha tsēs tsî tsuxub tsîra gere sîsen , sadu ǃnâ ge khoe-i xare-e ǃgomma mā tidega .
53003009	ǀGaiba ge ǁîs ǃoa ūhâ tamas xase tama , xawe aiǁgause ge nî sige sado māse , ǁgaeǁgae ge du nîse .
53003010	Tsî sadu tawa ge ge hâ i ǃnubai ge ge mîmā du , sîsen ǂgao tama khoe-i ǁkhāti ǂû tide ǃkhaisa .
53003011	ǁNâu ge kom rao , ǀnîn âdu domoǃnâse ra tanisen , tsî xū-e sîsen tama , tsî ǁau xūna ra dī ǃkhaisa .
53003012	Nēti īna ge ge ra mîmā tsî ǁnama sada ǃKhūb Jesub Xristuba xu , ǃnōsasib ǀkha sîsen tsîn nî ǁîn di pereb ǂûba ǂû ǃkhaisa .
53003013	Tsî sado , ǃgâsado , ǃgâidīsa tā ǁgarasa .
53003014	Tsî khoe-i ga sige mîs , nē ǂkhanis ǃnâ xoahe hâsa ǁnâuǀnam tama io , ǁî-e sao , î du ǁî-i ǀkha tā ǁaeǁaesen , î-i tao ;
53003015	î du ǁî-e tā khākhoese ūhâ , î du ǁî-e ǃgâsa-i ase ǁnama .
53003016	Tsî ǃKhūb ǂkhîb dib ǂûba ab mâ ǁaeb hoab ai tsî mâ dommi hoab ai ǂkhîba mā du . Ab ǃKhūba sadu hoadu ǀkha hâ !
53003017	Tawedes tita Pauluta ǃommi ǀkha . Nēs ge saosa sîǂkhanidi hoadi ǃnâ ; nēti ta ra xoa .
53003018	ǀKhommi sada ǃKhūb Jesub Xristub diba ab sadu hoadu ǀkha hâ ! Amen .
54001001	Pauluta Xristub Jesub di apostelta , Elob sada ǃGâiǃōdī-aob di mîmās , tsî Xristub Jesub sada ǃâubasenni dis ǃoa .
54001002	Timoteub , ǂgoms ǃnâ ti ǂhauǃnâ ǀgôab ǃoa : ǀKhommi , ǀkhomxaǂgaosib tsî ǂkhîba ab hâǀkhā tsi Elob sada ǁGûb tsî ǃKhūb , Xristub Jesuba xu !
54001003	ǁNama tsi ta ge khami , Efesus tawats nî hâsa , Masedoniab ǃoa ta ge ǃgû ǃnubai , ǁkhās khami ta nēsi ra ǁnama tsi , ǀnînats nî mîmā ǃkhaisa , ǀkharasen ǁkhāǁkhā tide ǃkhaisa ,
54001004	tsîn ǁkhāti ǁau ǃhoan tsî ǀam-e ūhâ tama ǃhaoǃgôakhâin ǃnâ sī tide ǃkhaisa , elosi ǂnubikhâis , ǂgoms ǃnâ hâs di amǃnâs ǃnâ ǂnoagu-aidi ǀguide ra ūǀkhīna .
54001005	Xawe mîmās di ǃkhōǀhaos ge ǀnamsa ǃanu ǂgaoba xu , tsî ǃgâi ǂâisa xu , tsî ǃūmû ǂgomsa xu ;
54001006	ǁîna xun ge ǀnîna ǂgō , tsî ǁau ǃhoan ǃnâ ge ǁnā ;
54001007	ǁîn ǂhanub ǁkhāǁkhā-aose ī ǂgao hân tsî a ǀūn tare-en ra mî tsî ǁkhāǁkhā ǃkhaisa .
54001008	Xawe ge ge a ǂan , ǂhanub a ǃgâi ǃkhaisa , khoe-i ga ǁîba ǂhanuse sîsenūo ,
54001009	tsî i ga ǂan , ǂhanu-ai-i ǂhanu-i xare-e māhe tama ǃkhaisa , xawe ǂhanuoǃnân tsî ǂnîxaǃnân , eloxoresan tsî ǁore-aon , ǃanuoǃnân tsî gagaoǃnân , ǁgûba ra ǃgamn tsî ǁgûsa ra ǃgamn , ǂnauǃanaon ,
54001010	ǀai-aon , aoregu ǀkha ra ǁgoen , khoena ra ǃnarin , ǂhumi-aon , ǂkhabase ra nūn , tsî ǀnî xū-i ga hâo , ǂuru ǁkhāǁkhās ǃoagu hâ-e ,
54001011	ǂkhaitsi ǃgâiǂhôas ǃgâiǃō hâ Elob dis , tita , ǂgomǃgâbahe hâsa ǃoa .
54001012	Tsî ta ra gangan ǁîb tita ge ǀgaiǀgaib Xristub Jesub sada ǃKhūba , ǂgomǂgomsaseb ge tita ǃgôa , tsî ǃoabas ǃnâ ǂnûiǂgā te ǃkhaisa ;
54001013	tita aibe ǃkhāǃkhā-ao tsî ǃgôaǃgonao tsî ǁgâiǀā-ao ge i ta ; xawe ta ge ǀkhomxaǂgaosi-e ge hō , ǀūǂamse ta ǁîna ti ǂgomoǃnâsib ǃnâ gere dī amaga .
54001014	Tsî sada ǃKhūb di ǀkhommi ge ǂgoms tsî ǀnammi tsîra Xristub Jesub ǃnâ hâra ǀkha kaise ǃnāsa ge i .
54001015	ǂGomǂgomsa mîs ge nēsa , tsîs ge a ǃkhōǃoasa anu , Xristub Jesub ge ǃhūbaib ǃoa a hā ǃkhaisa , ǁore-aonab nî ǃgâiǃō kaise , ǁîn ǃnâ ta tita a ǂguro ;
54001016	xawe ǁnās ǃoa ta ge ǀkhomxaǂgaosi-e ge hō , tita ǂgurota ǃnâb nî Jesub Xristuba ǃnūǃnâxasib âb hoaba ǁgauga , ǃgoaxa ǁaeb ai ǁîb ǃnâ nî ǀamo ûib ǃoa ǂgomn di aiǁgause .
54001017	Tsî ǀamosigu di gao-aob , ǁgaoǁoasab , mûheǁoasab , ǀguri gā-ai Eloba ab ǃgôab tsî ǂkhaisib tsîkha ūhâ ǀamosib hoab kōse ! Amen .
54001018	Nē mîmāsa ta ra mā tsi , ti ôa Timoteutse , sats ǂama ge aibe hā kēbosidi ǃoats nî ǁîn ǃnâ ǃgâi ǃkhamma ǃkhamsa ;
54001019	î ǂgoms tsî ǃgâi ǂâisa ūhâ , ǁîsa gu ge ǀnîga ǂhāxu , tsî ǂgomsa ge kā kai ;
54001020	ǁîn ǃnâ kha Himeneub tsî Aleksanderi tsîkha hâ , Satanna ta ge māǁnâkha , ǃkhāǃkhā kha tidesa kha nî ǁkhāǁkhāsenga .
54002001	Tsî ta ra ǁnama , hoan ǂamai khoen hoan nî dībahesa ǀkhomadi , tsî ǀgoredi , tsî ǀgorebadi tsî gangandi tsîna ;
54002002	gao-aogu tsî ǀgapise mâgu hoagu ǃaroma , sâsa tsî ǃnōsa ûiba da nî ûise , eloǃaoǃgâsib tsî ǂhauǃnâsib hoab ǃnâ .
54002003	ǁÎs a ǃgâi xui-ao , tsîs ge Elob sada ǃGâiǃōdī-aob aiǃâ a ǃgâiǃgâisa ,
54002004	ǁîb ǂgao hâba , khoen hoan nî ǃgâiǃō , tsîn nî amab di ǂans tawa sīsa .
54002005	ǀGui Elob ǀguib hâ xui-ao ; tsî ǁkhāti ǀgui mâba-aob ǀguiba Elob tsî khoen tsîn ǁaegu , ǁnāb ge khoeb Xristub Jesub ,
54002006	ǁî-aitsama hoan ǃaroma xoremarib ase ge māsenna , ǁîb ǁaegu di mîdans ǃoa .
54002007	ǁÎb ǃoa ta tita aoǁnâ-aose tsî apostelse mâihe hâ , ( amaba ta ra mî Xristub ǃnâ , tsî ta ǂhumi tama ) ǀūben di ǁkhāǁkhā-aose ǂgoms tsî amab tsîra ǃnâ .
54002008	O ta ra ǂgao , aogu nî ǃkhaidi hoadi tawa ǀgoresa , ǃanu ǃomga ra ūkhâise , ǁaib tsî îganǀgēb tsîkha ose .
54002009	ǁNās ǁkhās xase di ge tarade anu hâ sara-i ǃnâ taob tsî îǂhôasib tsîkha ǀkha nî ani ; ǀûna ǂgapus ǃnâ tama , tsî ǁkhāti ǃhuniǀurib ǃnâs kas , karan ǁgās ǃnâs kas , ǃgomǀgausa saran ǃnâs kasa tama ;
54002010	î di ( eloǃaoǃgâsiba ra ǂhôa tarade a anu khami , ) ǃgâi dīgu ǀkha anisen .
54002011	Tarasa as ǃnōsasib ǃnâ ǁkhāǁkhākaisen , ǃnaga hâsib hoab ǀkha ;
54002012	xawe ta tara-e ǁkhāǁkhāsa mā-am tama , tsî ǁkhāti aob ǂama gaosa ; as ǃnōsase tanisen .
54002013	Adammi ge ǂguro kuruhe xuige , tsî ǁnās khaoǃgâ Evasa ;
54002014	tsî Adammi ge ǂgaeǂhapuhe tama ; xawe taras ge ǂgaeǂhapuhe , tsî ǃûǂams ǃnâ ge ǁnā ;
54002015	xawes ge nîra ǃgâiǃō ǀgôaǁoras ǃnâ , ǂgoms ǃnâs ga hâo , tsî ǀnammi ǃnâ , tsî ǃanuǃanusis ǃnâ îǂhôasib ǀkha .
54003001	ǂGomǂgomsa mîs ge nēsa : Khoe-i ga mûǂamsis ǃoabasa hō ǂgao-o , ǁnā-i ge ǃgâi sîsenna ra tura .
54003002	Tsîb ge mûǂamaoba nî ūo , ǀgui taras di ao , tsîb nî ǂkhaisa , ǃnomsa , îǂhôa , ǃhaokhoena ǃkhōǃoaxa , ǁkhāǁkhās di ǁkhāsiba nî ūhâ ;
54003003	ā-ao tide , tsî ǃkhamao tama , tsî taotaosa hōbasen-i ǃgôaǃgonao tama xaweb nî khoexaǃnâ , tsî ǂkhîxaǃnâ , tsî tā nî mariǃgunuxa ;
54003004	ommi âba ǃgâise ra ǂgaeǂguib , ǀgôan âba ǁaposasib hoab ǃnaga ra ūhâba ;
54003005	( khoe-i ga ǁî-i ommi ǂûba ǂgaeǂguisa ǀūo , mati i kha nî Elob ǀhaohâba ǂhansenba ? )
54003006	ǀAse ǃhobasen hâba tama , îb tā khūkhūsen , îb tā ǁgâuab di ǀgoraǃgâs ǃnâ ǁnā ;
54003007	tsîb ge ǁkhāti ǃgâi gom-e ǃauga hân tawa nî ūhâ ; îb tā ǃharaxūhes tsî ǁgâuab di ǁnoab ǃnâ ǁnā .
54003008	ǁNās ǁkhās xase a gu diakenga ǃgôa-anusa ; î gu tā ǀgamnamxa , î gu tā kaise ǂauxûi-i ǃnâ māsen , î gu tā taotaosa hōbasen-e ôa ;
54003009	î gu ǂgoms di ǂganǃgâsiba ǃanu ǂâis ǃnâ ūhâbasen .
54003010	Î gu aibe ǃâitsâhe , tsî ūose gu ga hōheo , a gu ǁnās khaoǃgâ ǃoaba , ūose gu ga io .
54003011	ǁNās ǁkhās xase a di tarade ǃgôa-anusa , î di tā ǃkhāǃkhā-ao , î di ǀkhaiǃnâ , î di ǂgomǂgomsa xūn hoan ǃnâ .
54003012	A gu diakenga ǀgui taras di ao , î gu ǀgôana ǃgâise gaoba tsî ǁîgu omdi ǂûdi tsîna .
54003013	ǃGâise kara ǃoaban ge ǃgâi amǃnâsa ra ǃoaǂuibasen , tsî kai ǁkhoaǂgaosib ǂgoms Xristub Jesub ǃnâ hâs di xui-ao .
54003014	Nēna ta ra xoaba tsi , ǃhaese ta nî sats tawa sī , ti ta ra ǃâubasen xawe ;
54003015	tsî ǀhawe ta ga xawets nî ǂanga , matits nî Elob ommi ǃnâ tanisensa , ǁîb ge ûitsama Elob di ǀhaohâb , amab di ǂkhâǃnâb tsî ǃgaoǃgaoba .
54003016	Tsî ǂhaisaseb ge a kai , eloǃgâiǃōsib di ǂganǃgâsiba : Elob ge ǁgans ǃnâ ǂhaiǂhaihe hâ , tsîb ge Gagab ǃnâ ǂhanu-ai kaihe hâ , tsîb ge ǀhomǃgāgu xa mûhe hâ , tsîb ge ǀūben ǃnâ aoǁnâhe hâ , tsîb ge ǃhūbaib xa ǂgomhe hâ , tsîb ge ǂkhaisib ǃnâ ūǃapahe hâ .
54004001	Tsî Gagab ge ǂhaisase ra mî , ǀuni ǁaegu ǃnân ǀnîna ǂgomsa xu ǁnāǁgôa tsî nîra ǂgaeǂhapu ra gagagu tsî ǁgâuagu di ǁkhāǁkhā-aidi tawa ǂgāmâisen ǃkhaisa ;
54004002	hînaxaǃnâsib ǃnâ ra ǂhumi-aogu ge ǁîga , khausaosa ǁîgu ǂâis ǂûs ǃnâ ūhâga ,
54004003	ǃgamesa ra ǃkhâiga , tsî ǂûna xuts nî ūdawasensa , Elob ge kurun , ǂgom hân tsî amaba mûǂan hân nî ǁîna gangans ǀkha ǂûse .
54004004	Mâ kurusabe-i Elob di-i hoa-i kom a ǃgâio , tsî xū-i xare-i kom aoxūhesa tamao , gangans ǀkha i ga ūheo ,
54004005	mîs tsî ǀgores ǀkha i ra ǃanuǃanuhe xui-ao .
54004006	Nēnats ga ǃgâsana mâi-aiǃâo , ots ge Xristub Jesub di ǃgâi ǃoaba-aose nî ī , ǂgoms tsî ǂuru ǁkhāǁkhās , sats ge saoǃgons di mîdi ǃnâ kaikaihe hâtsa .
54004007	Xawe eloxoresa tsî kaira taradi di ǁau ǃhoaxūna xu ūdawasen , îts ǃaruǀîǀgui Eloǃaoǃgâxasib ǃnâ ǁkhāpesen ;
54004008	sorosi ǁkhāpesens ge ǂkharise ra harebe xui-ao , xawe Eloǃaoǃgâxasib ge hoa xūna harebeba hâ , tsîb ge mîmâis nē ûihâb tsî ǃgoaxa ûihâb disa ūhâ .
54004009	ǂGomǂgomsas ge a nē mîsa , tsîs ge a ǃkhōǃoasa anu .
54004010	Nēs ǃoa ge ge ǁkhāti sîsen tsî ra ǀhupuǀhupusen , ûitsama Elob ai ge ge mûmâinǃgâ amaga , ǁîb ge hoa khoen di ǃGâiǃōdī-aoba , tsî ǀō-ai ǁîba ǂgom hân di .
54004011	Nēna mîmā î ǁkhāǁkhā .
54004012	Khoe-i xare-e a-i sa ǂkhamsisa tā ǃharaxū ; î ǂgom hâna aiǁgause ība mîs ǃnâ , tanisens ǃnâ , ǀnammi ǃnâ , gagas ǃnâ , ǂgoms ǃnâ , îǂhôasib ǃnâ .
54004013	Khomai , î ǁnama , î ǁkhāǁkhāhâhâ , sī ta nîs kōse .
54004014	Sats ǃnâ hâ ǀkhommi hōsa tā ǀhawe-ū , ǂnomdomgu di ǃomma ǁgui-ais kēbosisa xuts ge māhesa .
54004015	Nēn xa ǂâiǂâisen , î ǁîn ǃnâ hâ , îs aiǃâ ǃgûs âtsa ǂhaisa hoa xūn ǃnâ .
54004016	Sa-aitsama kōǃgâsen , î ǁkhāǁkhāsa kōǃgâ ; ǁîn ǃnâ hâhâ . Nēnats ga dīo , ots kom sa-aitsama tsî ǁnâu tsi ran tsîna nîra ǃgâiǃō kaio .
54005001	Kaira aoba tā ǁkhōse ǂgōǀau , î ǁgûse ǁnama bi ; ǂkhamga ǃgâsase ǁnama .
54005002	Kaira tarade ǁgûse ; ǂkhamde ǃgâsase îǂhôasib hoab ǀkha .
54005003	ǃGôa ǁnā ǃoataradi , ǂhauǃnâ ǃoatarase ide .
54005004	Tsî ǃoatara-i ga ǀgôan tsî ǀgôan di ôana ūhâo , an aibe ǁîn di ommi ǂûba ǃaoǃgâxase ǃoabasa ǁkhāpesen , în kaikhoena mādawa-amsa dī ; ǁîs a Elob aiǃâ ǃgâi tsî ǃkhōǃoasa xuige .
54005005	Ama-ai ǃoatara-i tsî ǀguri ǁnāxūhe hâ-i ge Elob ai ǂgomǃgâ hâ , tsîs ge tsuxub tsî tsēs tsîra ǀgores tsî ǀkhomas tsîra ǃnâ ra hâhâ ;
54005006	xawe turagu ǃnâ ra ûi ǃoatara-i ge ûitsamase ǁō hâ-e .
54005007	Nēna mîmā , î di ūose i .
54005008	Tsî khoe-i ga ǁî-i din tsî ǀō-ai ǁî-i ommi dina sâu tama io , ǁnā-i ge ǂgomsa ge ǀūxū , tsî i ge ǂgomoǃnâ-i ǃgâ-ai a tsū .
54005009	ǃOatarasa as ǃkhōǂuihe , ǃnanidisi kurigu ǃnaga hâ tamas , ǀgui aob di tara ge is ,
54005010	ǃgâi sîsengu di gom-e ūhâs , ǀgôana ge kaikais , ǃgûkhoena ge ǃkhōǂhomis , ǃanun di ǂaide gere ǁās , ǁgâiǀāb ǃnâ hâna gere huis , tsî mâ ǃgâi sîsenni hoaba gere ǁgūbasa .
54005011	Xawe ǂkham ǃoatarade ǂkhā ; Xristub ǃoagu di ga ǁgans turaba hō-o , o di ra ǃgame ǂgao xuige ;
54005012	tsî di ge ǀgoraǃgâs âde ūhâ , ǂguro ǂgomsa di ge ǁauxūdī xui-ao ;
54005013	tsî ǁkhā ǁaeb ai di ge ǁause omdi ǃnâ ǃgûmasa ra ǁkhāǁkhāsen , tsî ǁause di hâs ǀguisa hî tama , xawe di ge a ǂhôaxa , tsî ǁau xūna ra dī , tsî anu tama hâ xūna ra ǃhoa .
54005014	O ta ra ǂgao , a di ǂkham ǃoatarade ǃgame , î di ǀgôana ǁora , î di ǁîdi omde ǂgaeǂgui , î di khākhoeba ǃkhāǃkhāb nî ǃkhaisa tā mā-am .
54005015	ǀNai di ge ǀnîde Satanni ǃoa ge oa .
54005016	Tsî ǂgom hâb kas ǂgom hâs kas ga ǃoatarade ūhâo , a-i ǁîde ǂâu hâse hui , ǀhaohâb ǃgomǃgomhe tidega , îb naudi ǂhauǃnâ ǃoatarade ǂâu hâse hui ǁkhā .
54005017	ǃGâise ra gao ǂnomdomga a gu ǃhonarisase ǃgôab ǃnâ ūhâhe , ǀō-ai mîs tsî ǁkhāǁkhās tsîra ǃnâ ra ǃoaba gu .
54005018	Xoas ra mî xui-ao : “ Dāǃnâ ra goma-ets ge amsa ǃgae-amǃgâ tide , ” tsî : “ Sîsenao-i ge ǁî-i amǃnâsa anu hâ . ”
54005019	ǂNomdomgu ǃoagu ǀanaǃgâ-e tā ǃkhōǃoa , ǀgam , ǃnona ǀhûǀguitimî-aon di ams ǃnâs ga ī tama io .
54005020	ǁOre rana hoan aiǃâ ǂgōǀau , în naun ona ǃao .
54005021	Elob tsî Xristub Jesub tsî ǃkhōǂuibasensa ǀhomǃgāgu aiǃâ ta kaise ra ǀkhoma tsi , nēnats nî aiǀgoras ose ǃkhōǀgaipe ǃkhaisa , tsî ǂōsenǀîsa xuts xū-e dī tide ǃkhaisa .
54005022	Tā ǃhaese khoe-e ǃomkha ǁgui-ai , î tā ǀkhara ǁoren tawa amǃnâxa . Îǂhôase ūhâsen re .
54005023	ǃAruǀî tā ǁgam-i ǀgui-e ā , î ǂauxûiro-e ā re sa ǃnāb tsî ǃnurise ra hāǂam tsi ǀae ǂkhabusasin ǃaroma .
54005024	ǀNî khoen di ǁoren ge aiǃâ ǂhai hâ , tsî ǀgoraǃgâs âna ra aiǃgûba , tsî ǀnîn din ge ǁkhāti ra saoǃgon ;
54005025	ǁnās ǁkhās xasen ge ǀnî ǃgâidīna aiǃâ ǂhai hâ , tsî naun ge ǁkhāti ǂganǃgâsase a hâ ǁoa .
54006001	ǃNaob ǃnâ hâ ǃgān ge ǁîn di ǀhonkhoena ǃgôasib hoab ǃnâ nî ūhâ , î ra Elob ǀons tsî ǁkhāǁkhās tsîra tā ǃkhāǃkhāhe .
54006002	Tsî ǂgomsa ǀhonkhoena ūhân ge ǁîna , ǃgâsan ao , ǃharaxū tide , tsîn nî ǁîna ǁnās ǃgâ-ai ǃoaba , ǂgomsa tsîn a ǀnamsa , tsî ǁkhā ǃgâidīs ǃnân ra amǃnâxa amaga . Nēna ǁkhāǁkhā , î ǁnama ,
54006003	Khoe-i ga ǀkharase ǁkhāǁkhā , tsî i ga ǂuru mîdi sada ǃKhūb Jesub Xristub didi tsî ǃgâiǃōsib di ǁkhāǁkhās tawa hâ tama io ,
54006004	ǁnā-i ge ra khūkhūsen tsî xū-e ǂan tama hâ ; tsî i ge ra ǀaesen ǂnoagudîdi tsî khomgudi ǃaroma , ǁîde xun surib tsî ǂnoagus tsî ǃkhāǃkhādi tsî ǂkhaba ǂâiǂâisendi tsîna ra ǀkhīde ,
54006005	ǂkhaba ǃkhamgudi , ǁgao hâ ǁnâuǃāba ūhâ tsî amaba ūǀhanahe hâ khoen dide , eloǃgâiǃōsib a ǃoaǂuibasen , ti ra ǂâina . Nēti īna ǂgōxū .
54006006	Tsî eloǃgâiǃōsib ge a kai ǃoaǂuibasen , ǂâuts kao .
54006007	Xū-i xare-e da ǃhūbaib ai ūhâ tama amaga i a ǂhaisa , xū-e da ǁkhāti ūǂoa ǁoasa ;
54006008	xawe ǂûn tsî saran tsîna da ga ūhâo , a da ǁîn ǀkha ǂâu .
54006009	ǃKhū ǂgao ran ge ǃâitsâb tsî ǁnoagu ǃnâ ra ǁnā tsî ǂgui gâre tsî ǂkhôasa tura-aigu ǃnâ , khoena ǁgaoǁgaosib tsî kāǁōsib ǃnâ ra ǂgâ kaiga ;
54006010	xūǃgunuxasib a ǂkhaban hoan di ǃnoma xui-ao ; ǁîban ge ǀnîna tura , tsî ǂgomsa xu ge ǃkhoeǂnâ , tsî ǂgui tsûn ǀkha ge ǃkhāǃganusen .
54006011	Xawe sats Elob khoetsa nēna ǁhâxū , î sauruǃgon ǂhanu-aisib , eloǃaoǃgâxasib , ǂgoms , ǀnammi , taniǀnamxasib tsî tsauraǃnâsib tsîna .
54006012	ǂGoms di ǃgâi ǃkhamguba ǃkham , î ǀamo ûiba ǃkhōǀgaipe , ǁîb ǃoats ǂgaihe hâb , tsî ǁîb ǃaromats ǃgâi ǁguiǁnâsa ge ǁguiǁnâba ǂgui ǀhûǀguitimî-aon aiǃâ .
54006013	Mîmā tsi ta ra Elob , hoana ra ûi-ûib aiǃâ , tsî Xristub Jesub , Pontiub Pilatub tawa ǃgâi ǁguiǁnâsa ge ǁguiǁnâb aiǃâ ,
54006014	nē mîmāsats nî ǂnao-ose tsî ūose ǃkhōǀgaipe ǃkhaisa , sada ǃKhūb Jesub Xristub di ǂhaiǂhaisens kōse ;
54006015	ǁîs , ǁîb di ǁaeb aib nîra ǁgausa ǃgâiǃō hâ tsî ǀguri ǀgaiba ūhâ ǃKhūb , gao-aogu di Gao-aob , tsî ǃkhūgu di ǃKhūb ,
54006016	ǀguri ǁōǁoasiba ūhâb , tsî khoe-i xare-i a sī ǁoa ǃnâb ǃnâ ǁan hâb , khoe-i xare-i mû tamab tsî ǁkhāti mû ǁoaba ; ǁîba ab ǃgôasib tsî ǀamo ǁkhāsiba ūhâ ! Amen .
54006017	Nē ǃhūbaib di ǃkhū hâna mîmā , în tā ǃguri , în ǁkhāti tā mâǁapo tama ǃkhūsib ai ǂgomaiǂnûi , în ûitsama Elob , ǃkhū hâse hoana ǂûs ǃoa ra mā dab ai ǂgomaiǂnûi ;
54006018	în ǃgâidī , în ǃgâidīgu ǃnâ ǃkhū , în māǂgaoxa , în amǃnâxa kai ǂgao ;
54006019	în ǁui-e ǁguibēbasen ǃgâi ǃgaoǃgao-i ǃgoaxa xūn di-e , ǀamo ûiban nî hōga .
54006020	O Timoteutse , ǂgomǃgâbahets hâ-e sâubasen , î ǂgōxū gagaoǃnâ tsî ǁau ǃhoan tsî ǂkhabase gā-aisise ra ǂgaihe ǂans di ǂnoagudi tsîna .
54006021	ǁÎnan ge ǀnîna ǂan , tsî ǂgomsa xu ǂgōna . Ab ǀkhomma hâǀkhā tsi ! Amen .
55001001	Pauluta , Jesub Xristub di apostelta , Elob di ǂâisa xu , Xristub Jesub ǃnâ hâ ûib di mîmâis ǃoa .
55001002	Timoteub ti ǀnamǀnamsa ǀgôab ǃoa : ǀKhommi tsî ǀkhomxaǂgaosib tsî ǂkhîb tsîna , Elob ǁGûb tsî sada ǃKhūb , Xristub Jesuba xu .
55001003	Eloba ta ra gangan , ti ǁnaosana xu ta ǃanu ǂâis ǃnâ ra ǃoababa , tsuxub tsî tsēs tsîna ta ti ǀgoredi ǃnâ sats xa ra ǂâiǂâisen ǃkhaisa ;
55001004	tsî ta kaise ra ǁkhore , satsa ta nî mûsa , sa ǁgamron xa ta ra ǂâio , ǃgâiaǂgaob ǀkha ta nî ǀoase ;
55001005	tsî ǂâiǂâisen ta rao ǃūmû ǂgoms , sats ǃnâ hâs , sa ǁnaos Lois tsî sa îs Eunikes tsîra ǃnâ aibe ge ǁan hâ isa ; tsî ta ǂanǁapo hâ , sats ǃnâs ǁkhāti ǁan hâ ǃkhaisa .
55001006	ǁNā-amaga ta ra ǂâiǂâiǃnâ tsi , ti ǃomkha ǁgui-aisa xu sats ǃnâ hâ Elob hōsats nî ǂkhaiǂkhaisa .
55001007	Elob ge ǃaob di gagasa mā da tama i , tsî ǀgaib tsî ǀnammi tsî ǂuru ǂâis disa mā da xui-ao .
55001008	ǁNā-amaga ǃKhūb di ǀhûǀguitimîs tsî tita ǁîb di ǃkhōsata xa tā tao ; î ǃgâiǂhôas ǀkha ǁgâiǀāna tani Elob ǀgaib ǃoa ;
55001009	ǁîb sada ǃgâiǃō kai tsî ǃanu ǂgai-i ǀkha ge ǂgaib , sada sîsengu ǃoa tama i , tsî ǁîb di ǂâibasens tsî ǀkhommi ǃoa , ǃhūbaib di ǁaeb aiǃâ Xristub Jesub ǃnâ sada ge māheb ,
55001010	tsî nēsi ǂhaiǂhaihe hâba sada ǃGâiǃōdī-aob Xristub Jesub di ǂhaiǂhaisens ǀkha , ǁōba ge ǁaudīb , tsî ûib tsî kāǁoasib tsîkha ge ǃnâb ǃoa ūhāba ǃgâiǂhôasa xu ;
55001011	ǁîs ǃaroma ta mâihe hâ aoǁnâ-aose tsî apostelse tsî ǀūben di ǁkhāǁkhā-aose .
55001012	ǁÎ ǃkhais ǃaroma ta ǁkhāti nēna ra tsâ , xawe ta taotaohe tama ; ǂan ta a amaga , tari-i ǃnâ ta ge ǂgom ǃkhaisa , tsî ta ra ǂanǁapo , ǁîb tawa ta ǁguibēbahe hâ ǁauǁauxūbab nî ǁnā tsēs kōse sâuba tesab a ǁkhā ǃkhaisa .
55001013	Aiǁgaus ǂuru mîdi , tita xuts ge ǁnâudi dis tawa ǃkhōǀgaipe ǂgoms tsî ǀnammi tsîra , Xristub Jesub ǃnâ hâra ǃoa .
55001014	Nē ǃgâi ǁguibēbahets hâ ǁauǁauxūba sâubasen re , ǃAnu Gagab sada ǃnâ ǁan hâba xu .
55001015	Hoagu Asiab ǃnâ hâgu , ǁîgu ǃnâ kha Figelub tsî Hermogeneb tsîkha hâgu ge ǁnāxū te ǃkhaisats a ǂan .
55001016	Ab ǃKhūba Onesiforub di omma ǀkhomxaǂgaosiba mâ ; ǃnuriseb ge tita khoakhoa , tsî ti ǃgaeǃnons xab tao tama ge i xui-ao ;
55001017	tsî Romes tawab ge sī ǃnubaib ge tita ôasase ôa , tsî ge hō te .
55001018	Ab ǃKhūba mā bi , îb ǁnā tsēs ai ǃKhūb tawa ǀkhomxaǂgaosiba hō ! Tsî matikōseb tita Efesus tawa gere ǃoaba ǃkhaisats kaise a ǂan .
55002001	Satsa ǁnâi , ti ôa , Xristub Jesub ǃnâ hâ ǀkhommi ǃnâ ǀgai .
55002002	Tsî ǂgui ǀhûǀguitimî-aon aiǃâts ge tita xu ǁnâun , ǁîna ǂgomǂgomsa khoena ǂgomǃgâba , naunan nî ǁkhāǁkhāsa a ǁkhāna .
55002003	Satsa ǁnâi Xristub Jesub di ǃgâi ǃkhamaose ǁgâiǀāna tani .
55002004	Torob ǃnâ ra ǃoaba-i xare-i ge ûib di ǂhansendi ǀkha ǁae tama hâ , toroǃoabas ǃoa ǁî-e ge ǃgaeba-i nî ǃgâiǃgâibase .
55002005	Tsî khoe-i ga ǃkham xawe i ge krons ǀkha ǀgapahe tide , ǂhanuse i ga ǃkham tama io .
55002006	Sîsen ra ǃhanakuru-ao-i nî ǂguro ǂûn xa ǂû .
55002007	Mî ta ra-e ǃgaoǃgâ re ; îb ǃKhūba hoa xūn ǃnâ ǁnâuǃāba mā tsi !
55002008	ǂÂis ǃnâ ūhâ re , Jesub Xristub ge ǁō hâna xu ǂkhaiǂkhaihe ǃkhaisa , Davib suriba xu hâba ti ǃgâiǂhôasa ǃoa ;
55002009	ǁîs ǃaroma ta tsūdī-aose ǃgae-ūdan kōse ǁgâiǀāna ra tsâsa ; xawe mîs ge ǃgaehe tama hâsa .
55002010	ǁNā-amaga ta hoana ra tani ǃkhōǂuibasensan ǃaroma , ǁîn nî ǁkhāti Xristub Jesub ǃnâ hâ ǃgâiǃōsiba hōga ǀamo ǂkhaisib ǀkha .
55002011	ǂGomǂgomsa mî-i ge nē-e : ǁŌǀhao da ga ǁîb ǀkhao , o da ǁkhāti ǁîb ǀkha nîra ûi ;
55002012	sâsase da ga hâo , o da nîra gaoǀhao ; ǀoa bi da kao , ob nîra ǁkhāti ǀoa da ;
55002013	ǂgomǂgomsa tama da ga io , ob ge ǁîba ǂgomǂgomsase hâ , ǁî-aitsamab a ǀoasen ǁoa xui-ao .
55002014	Nēna ǁîna ǂâiǂâiǃnâ re , î ǃKhūb aiǃâ ǁîna ǀhûǀguitimîba , mîdi ǃaroman ǂnoagu tidesa , xū-i xare-es harebeba tama xui-ao , ǁnâu rana kāǁō kais ǀguis .
55002015	Ôasase dī , îts ǁî-aitsama Eloba ǃâitsâhe hâse mâi-aiǃâsen , taotaohe tide sîsenaose , amab di mîsa ǂhanuse ra ǀgoraǃāse ;
55002016	xawe gagaoǃnâ ǁau ǃhoa-aina ǂkhā ; ǃaruǀîǀguin nî eloxoresasib ǃnâ ǃnā xuige ;
55002017	tsî ǁîn di mîs ra ǃnumis khami ǂûǃganu ; ǁîn ǃnâ kha Himeneub tsî Filetub tsîkha hâ ,
55002018	amaba xu ge ǂgōkha , tsî khâis ge ǀnai ī ti ra mîkha , tsî ǀnîn di ǂgomsa ge dawaǃkhunikha .
55002019	Xawe ǃgaoǃgaos Elob dis ge mâǁapo hâ , tsîs ge nē ǂganǀgaiǀgaisa ūhâ : ǃKhūb ge ǁîb dina a ǂan ; tsî : Xristub ǀonsa ra ǂgai-i hoa-e a-i ǂhanuoǃnâsiba xu ǀgora .
55002020	Tsî kai om-i ǃnân ge ǃhuniǀurisoan tsî ǀhaiǀurisoan ǀguina hâ tama hâ , xawe ǁkhāti haixapan tsî ǃhūxapan tsîna ; tsî ǀnîna ǃgôasib ǃoa tsîn nauna ǃgôaoǃnâsib ǃoa hâ .
55002021	Khoe-i ga ǁî-aitsama nēn xa ǃanuǃanuseno , ǁnā-i ge ǃgôasib ǃoa hâ soa-e , oms ǀhonkhoeba khaibahe tsî harebeba hâ-e , mâ ǃgâi sîsenni hoab ǃoa ǁāǁāhe hâ-e .
55002022	ǂKhamkhoesis di turaga ǁhâxū ; î sauruǃgon ǂhanu-aisib , tsî ǂgoms , tsî ǀnammi tsî ǂkhîb tsîna , ǃKhūba ǃanu ǂgaoba xu ra ǂgaiǀîn ǀkha .
55002023	Î gâre tsî ǁkhoaoǃnâ ǂnoagu-aide aoxū ; ǃkhams ǀguisa di ra ūǀkhī ǃkhaisats a ǂan xuige .
55002024	Tsî ǃKhūb ǃgā-i ge ǃkhamxa tide , tsî i ge nî khoexasi mâ khoe-i hoa-i ǃoa , tsî i ge nî ǁkhāǁkhāxa tsî ǂkhabana taniǀnamxa ,
55002025	tsî i ge nî mâǃoa rana tsauraǃnâsib ǀkha ǁgau , Elob ǁîna ǀnîsi ǃhobasensa mā tidesa , amaban nî mûǂanse ,
55002026	isen ǀnîsi ǁgâuab di ǁnoaba xu ǃnoaǂkhai tidesa , ǁîb ǃnân ǃkhōhe hâba ǁîb di ǂâis ǃoa .
55003001	Îts ǂan nēsa , ǀuni tsēdi ǃnâ gu ǃgom ǁaega nîra hā ǃkhaisa .
55003002	Khoen nîra ǁîǀnamsenxa , mariǃgunuxa , anxa , ǃgurixa , ǃkhāǃkhāxa , ǁgûna ǁnâuǀnamoǃnâ , ganganoǃnâ , ǃanuoǃnâ ,
55003003	ǀnamoǃnâ , ǂkhîbaguoǃnâ , ǀhoexa , ǀgauoǃnâ , ǃkhausa , ǃgâina ǃoa ǀnamoǃnâ ,
55003004	ǀapexūxa , ǂgapaǂgaoxa , khūkhūsenxa , turaba Elob ǃgâ-ai ra ǀnamna ;
55003005	eloǃaoǃgâxasib di īsiga ūhâ , xawe ǀgaib âba ra ǀoana . Nēti īna xu ǂgō !
55003006	Nēn din ge omdi ǃnâ ra ǀkhuriǂgâna , tsî tararodi ǁoren ǀkha ǃnaohe hâdi tsî ǃkharaga tura-aigu xa ra doeǁgamahede ra ǃkhōna ;
55003007	ǁîdi hugaǀgui ra ǁkhāǁkhāsen tsî tātsē amab di ǂans tawa a sī ǁoade .
55003008	Tsî Janeb tsî Jambreb tsîkha ge Moseba mâǃoa khami , ǁnās ǁkhās khamin ge ǁkhāti nēna amaba ra mâǃoa ; ǁgao hâ ǂâis â-i tsî ǂgom ǁoa khoen ge ǁîna ;
55003009	xawen ge ǃaruǀî sī tide ; ǁîn di ǁnâuǃāosib ge hoana nîra ǂhaisaba xui-ao , naukha dib ǀkha i ge ī khami .
55003010	Xawets ge satsa ge sao ti ǁkhāǁkhās , tsî ti tanisens , tsî ti ǂâibasens , tsî ti ǂgoms , tsî ti ǃnūǃnâxasib , tsî ti ǀnammi , tsî ti sâsasib ,
55003011	tsî ti ǃgôaǃgondi , tsî ti tsūǀkhāgu , Antioxias tsî Ikoniums tsî Listras tawa tita ge hāǂamgu khami īga ; nē ǃgôaǃgonde ta ge ge tani , tsî hoade xub ge ǃKhūba ge ore te .
55003012	Tsî Xristub Jesub ǃnâ ǃaoǃgâxase ra ûi ǂgaon hoan ge nîra ǃgôaǃgonhe ;
55003013	xawe ǂkhaba khoen tsî ǂgaeǂhapu-aon ge ǃaruǀîǀgui nî tsū , ǁîn ra ǂgaeǂhapu tsîn ra ǂgaeǂhapuhe .
55003014	Xawe satsa hâhâ re ǁî-i ǃnâts ǁkhāǁkhāhe tsî ǀgaiǀgaihe hâ-i ǃnâ , tari-e xuts gere ǁkhāǁkhāhe ǃkhaisats a ǂan xuige ;
55003015	tsî ǀgôasisa xuts ǃanu xoade a ǂan xuige , ǃgâiǃōsib ǃoa ǁgau tsi ǁkhāde , Xristub Jesub ǃnâ ǂgomsa xu .
55003016	Xoas hoas ge Elob xa ǃgomǂgāǃnâhe hâ , tsî a harebe ǁkhāǁkhās ǃoa , tsî ǂgōǀaus ǃoa , tsî ǀkharaǀkharas ǃoa , tsî ǂhanu-aisib ǃnâ kaikais ǃoa ;
55003017	Elob khoe-i nî dīǀoaǀoasaga , î-i mâ ǃgâi sîsenni hoab ǃoa ǁkhā .
55004001	Tsî ta ge tita ra ǃkhō-am Elob tsî Xristub Jesub aiǃâ , ûitsaman tsî ǁō hân tsîna ǁîb di ǂhaiǂhaisens tsî gaosib ǃnâ nîra ǀgoraǃgâba :
55004002	Mîsa aoǁnâ re ; hâhâ ǁîs ǀkha ǁaeb ai , ǁae tamab ai ; ǂgōǀau , ǁgoa î ǁnama hoa ǃnūǃnâxasib tsî ǁkhāǁkhās tsîra ǀkha .
55004003	ǁAeb nîra hā xuige , ǁîb ain ǂuru ǁkhāǁkhāsa tani tideba ; on ge ǁî-aitsama ǁîn di turagu ǃoa ǁkhāǁkhā-aoga nîra ǀhaoǀhaobasen , ǁnâus xan nî ǀkhonaǂgao khami ;
55004004	on ge ǂgaede amaba xu ǂgōbē tsî nî ǁîde ǁau ǃhoaban ǃoa unu .
55004005	Xawe satsa ǀkhaiǃnâse hâ xūn hoan ǃnâ , î ǁgâiǀāna tani , î ǃgâiǂhôa-aob di sîsenna dī , sa ǃoabasa dīǀoaǀoa .
55004006	Tita ǀnai ǂnâǁguibase ra ǁguibahe xui-ao , tsî orehe ta nîra ǁaeb ge a ǀgū .
55004007	ǃGâi ǃkhamma ta ge ǃkham , ǃgûsa ta ge ǀkhâu , ǂgomsa ta ge sâubasen ;
55004008	o ta ǃaruǀî ǁguibēbahe hâ ǂhanu-aisib di krons , ǃKhūb , ǂhanu-ai ǂhanuǂhanu-aob nîra ǁnā tsēs ai mā tesa ; tsî tita ǀgui ta tama , xawe ǁîb di ǂhaiǂhaisensa ǀnam hân hoana .
55004009	ǃHaeǃhaesen , î ǃnoesase tita ǃoa hā .
55004010	Demab ge tita ge ǁnāxū , nē ǃhūbaibab ǀnamhō hâ amaga , tsîb ge Tesalonikas ǃoa ge dāǁnâ ; tsî Kreskenni Galatiab ǃoa , tsî Titub Dalmatiab ǃoa .
55004011	Lukab ǀguib ge tita ǀkha hâ . Markuba ūǃgû , îb sats ǀkha hā ; ǃoabas tawab harebeba te hâ xuige .
55004012	Tixikuba ta ge Efesus ǃoa ge sî .
55004013	Anaǂamxūb , Karpub tawa ta ge Troas ǃnâ ǁnāxūba ūhā , hāts kao , tsî ǂkhanidi tsîna , ǀō-ai perkamende .
55004014	Aleksanderi ǂaiǂnau-aob ge ǂgui tsū xūna ge dī-ū te . Ab ǃKhūba ǁîba dīdawa-am ǁîb di sîsengu ǃoa .
55004015	Îts satsa ǁkhāti ǁîb xa ǃûisen ; kaiseb sige mîde gere mâǃoa xuige .
55004016	Tsî ǂguro ǃereambasens ǃnâ i ge khoe-i xare-e hâǀkhā te tama hâ i , tsîn ge hoana ge ǁnāxū te . Tān ǃgôabahe !
55004017	Xaweb ge ǃKhūba mâǃgâ tsî ge ǀgaiǀgai te , tita xus nî aoǁnâsa ǀoaǀoahese , tsîn nî ǀūben hoana ǁîsa ǁnâuse . Tsî ta ge xammi di amǃnâba xu ge orehe .
55004018	Tsîb ge ǃKhūba ǂkhabadīb hoaba xu ore tsî nîra ǁîb di ǀhomsi gaosib ǃoa sâu te ; ǁîba ab ǀamosib hoab kōse ǂkhaisiba ūhâ ! Amen .
55004019	Priskas tsî Akwilab tsîra tawede , tsî Onesiforub di omma .
55004020	Erastub ge Korintes tawa ge hâ , tsî Trofimuba ta ge Miletos tawa ǀaesen hâse ge ǁnāxū .
55004021	ǃHaeǃhaesen î saob aiǃâ hā . Eubulub tsî Pudenni tsî Linub tsî Klaudias tsî ǃgâsagu hoagu ra tawede tsi .
55004022	ǃKhūb Jesub Xristuba ab sa gagas ǀkha hâ ! ǀKhomma ab sadu ǀkha hâ ! Amen .
56001001	Pauluta , Elob di ǃgāta tsî Jesub Xristub di apostelta , Elob ǃkhōǂuibasensan di ǂgoms ǃoa , tsî eloǃaoǃgâxasib ǃoa hâ ǂans amab dis ǃoa ,
56001002	ǀamo ûib di ǃâubasens ǃoa , ǁnā Elob , ǂhumi ǁoab ge ǀamo ǁaegu aiǃâ mîmâis ǃoa ,
56001003	ǁîb di ǁaeb aib ge ǂhaiǂhaisa ǁîb di mîsa xu , tsî Elob sada ǃGâiǃōdī-aob di mîmās ǃoa ta ǂgomǃgâbahe hâ aoǁnâsa xu : Titub ti ǂhauǃnâ ǀgôaba ǃoa hoan di ǂgoms ǃnâ :
56001004	ǀKhommi tsî ǀkhomxaǂgaosib tsî ǂkhîb tsîga a gu Elob ǁGûb tsî Xristub Jesub sada ǃGâiǃōdī-aoba xu hâǀkhā tsi !
56001005	ǁÎ ǃkhais ǃaroma ta ge Kretas tawa ǃgoro kai tsi , gorose tôasi hâna aiǃâb ǃoa dī-unu , tsîts nî mâ ǃās hoas ǃnâ ǂnomdomga ǂnûiǂgāsa , mîmā tsi ta ge khami ,
56001006	Khoeb ga ūose īo , tsîb ga ǀgui taras di ao-o , tsîb ga ǂgomsa ǀgôana ūhâo , supuǂâixa ûib xa ǀanaǃgâhe ǁoan tsî ǁnâuǀnamoǃnâ tamana .
56001007	Mûǂamaob ge nî ūose ī Elob ommi di ǂhûiǂui-aose , îb tā ǁîǂâibe , îb tā ǁaixa , îb tā ā-ao , îb tā ǃkhamao , îb tā taotaosa hōbasen-e ôabasen ;
56001008	îb ǃhaokhoena sâu ǂgao , îb ǃgâina ǀnam , îb ǃûisen , îb ǂhanu-ai , îb ǃanu , îb îǂhôa ;
56001009	îb ǁkhāǁkhās ǃoa hâ ǂgomǂgomsa mîs ai ǃkhōǀgaipe , ǁkhāb nîga , ǂuru ǁkhāǁkhās ǀkha ǁnamasa tsî ǃhoaǃoa rana mîdansa .
56001010	ǂGuin a ǁgauoǃnâ tsî ǁau ǃhoa-ao tsî ǂgaeǂhapu-ao xui-ao , ǀō-ai ǃgaos din ,
56001011	ams ânan nî ǂganbahesa anu hân , hoaraga omga ra dawaǃkhunin , tsî taotaosa hōbasen-i ǃaroma anu tamana ra ǁkhāǁkhāna .
56001012	ǀGuib ân , ǁîn di kēbo-ao ge īb gere mî : Kretaǁîn ge hugaǀgui a ǂhumi-ao tsî ǁaixa ǀguru tsî ǀopesa ǃnā .
56001013	Nē ǃkhō-ams ge a ama . ǁNā-amaga ǁîna ǂgōǀau , în ǂgoms ǃnâ ǂuru ,
56001014	în tā Jodeǁî ǁau ǃhoaban tsî khoen di mîmādi , amaba xu ra oan dide dī .
56001015	Hoa xūn ge a ǃanuna ǃanuba , xawe ǂnaoǂnaohe hân tsî ǂgomoǃnâna i ge xū-i xare-e ǃanuba tama hâ ; tsî ǁîn di ǁnâuǃāb tsî ǂâis tsîra ge ǂnaoǂnaohe hâ .
56001016	Eloban a ǂan , tin ra ǁkhoase mî , xawen ra dīgu ǀkha ǀū bi ; ǁgaiǁgaisa tsî ǁnâuǀnamoǃnâ tsî mâ ǃgâi dī-i hoa-i anuba tama khoen a ǁî amaga .
56002001	Satsa ǂuru ǁkhāǁkhāsa anuba hâna ǃhoa re :
56002002	Î gu kairaga ǁnâuǃāxa , ǃgôahesa-anusa , tanisen , î gu ǂgoms tsî ǀnammi tsî sâsasib ǃnâ ǂuru ;
56002003	î di kaira tarade ǁnās ǁkhās xase ǁîdi tanisens hoas ǃnâ ǃanuna anuba hâ khami ī , î di tā ǀhoe-aose ī , î di tā ǂauxûi-ā-aose ī , î di ǃgâi ǁkhāǁkhā-aose ī ,
56002004	î di ǂkham tarade ǁkhāǁkhā ǂuruǂâixase hâsa , ǁîdi aoga ǀnamsa tsî ǀgôana ǀnamsa ,
56002005	tanisensa , îǂhôase hâsa , omdi âde ǀnamsa , ǃgâixase hâsa , ǁîdi aoga ǃnaga hâbasa , Elob mîs ǃkhāǃkhāhe tidese .
56002006	Î ǂkham khoega ǁnās ǁkhās xase ǁnama , ǀgause gu nî hâsa .
56002007	Î xūn hoan ǃnâ ǁî-aitsama ǃgâi sîsengu di aiǁgause ǁgausen , î ǁkhāǁkhās ǃnâ ǃūmûsib tsî ǃgôa-anusib tsî ǂhauǃnâsib tsîna ǁgau ,
56002008	î mîsa ǂuruse tsî ǂnoaǃoahe ǁoasase ǁkhāǁkhā mâǃoa ra-i nî taotaohese , tsî tsū xū-e i sadu xa mî ǁoase .
56002009	ǃGāna ǁnama în ǁîn di ǀhonkhoena ǃnaga hâba , în hoa xūn ǃnâ ǃgâiǃgâiba , în tā ǃhoaǃoa ,
56002010	în tā ǃnaribasen , în ǃgâi ǂgomǂgomsasib hoaba ǁgau , în Elob sada ǃGâiǃōdī-aob di ǁkhāǁkhāsa hoa xūn ǃnâ anan .
56002011	ǃGâiǃō kai ra ǀkhommi Elob dib ge khoen hoana ǂhaiǂhaisenba amaga ;
56002012	tsîb ra ǂgōǀau da , eloxoresasib tsî ǃhūbaib di turagu tsîna ǀūxū , tsî da nî tanisen tsî ǂhanu-aise tsî eloǃaoǃgâxase nē ǃhūbaib ai ûi ǃkhaisa ;
56002013	tsî da ra ǃâubasen ǃgâiǃō ǃâubasens tsî ǂhaiǂhaisens kai Elob tsî sada ǃGâiǃōdī-aob Jesub Xristub ǂkhaisib disa ;
56002014	ǁî-aitsama ge sada ǃaroma māsenna , ǂhanuoǃnâsib hoaba xub nî xore dase , tsîb nî ǁîb di ǁaes ǂhanis ase ǃanuǃanu dase , ǃgâi sîsengu ǃoa a ôasasa .
56002015	Nēna ǃhoa , î ǁnama , î ǂgōǀau ǁkhōsib hoab ǀkha . Khoe-i xare-e a-i tā ǃharaxū tsi .
56003001	ǁÎna ǂâiǂâiǃnâ re , în ǂamkhoegu tsî ǀgaisagu tsîga ǃnaga hâba , în ǁnâuǀnam , în mâ ǃgâi sîsenni hoab ǃoa ǂhomisen hâ ,
56003002	în tā khoe-e ǃkhāǃkhā , în tā ǂkhabaxa , în khoexaǃnâ , în tsamtsiǃnâsib hoaba ǁgau khoen hoan ǃoa .
56003003	Sada on kom aibe gâre tsî ǁnâuoǃnâ tsî ǁhapu rase ī ge io , ǂguiǃnâgu tura-aigu tsî ǃgâiǃgâisen-aiga ra ǃoabaǃâ , ǁaixasib tsî surib ǃnâ ra ûise , ǃhuigu hâse , tsî nē-i nau-e ra ǁkhanse .
56003004	Xawe ǀkhomxaǂgaosib tsî khoeǀnamxasib Elob sada ǃGâiǃōdī-aob dib ge ǂhaio ,
56003005	ob ge ge ǃgâiǃō kai da , sada ga dī hâ sîsengu ǂhanu-aisib diga xu tama i , tsî ǁîb di ǀkhomxaǂgaosiba xu , khōǁgams ǁkhawaǃnaes dis tsî ǀasa kaisis ǃAnu Gagab dis ǀkha ,
56003006	ǁîb ge sada ǂama ǃnāǂamsase ǁhōǂuiba Jesub Xristub sada ǃGâiǃōdī-aoba xu ;
56003007	ǁîb di ǀkhomma xu da nî ǂhanuǂhanuhe hâǃâ ǀumi-ao kaiga ǀamo ûib ǃâubasensa ǃoa .
56003008	Nēs ge amase a ama mî ; o ta nēsa ǂgao hâ , nēnats nî ǀgaisase ǁkhāǁkhāsa , în Elob ǃnâ ra ǂgomna ǂhansen , ǃgâi sîsengan nî aimâbasa . Nēn ge khoena ǃgâi tsî harebeba hâna .
56003009	Xawe ǂkhā re ǂnoagu-aidi tsî suriǂnaudi , tsî ǁhaiǃāgudi , tsî ǂhanub ǂama ra hā ǂnoagudi tsîde ; harebeo tsî di a ǁau xuige .
56003010	ǀGorasa ra dī khoeba ǂgōxū ǂguro tsî ǀgamǁî ǁnamas khaoǃgâ ;
56003011	î ǂan nēti īb a ǂkhaba tsîb ra ǁore ǃkhaisa ; ob ge ǁî-aitsama ra ǀgoraǃgâsen .
56003012	Artemab tamas ka io , Tixikuba ta ga sîo , o ǃhaeǃhaesen î Nikopolis tawa tita ǁga hā ; ǁnāpa ta nî saoba hâǂuise ta ǂâibasen hâ xuige .
56003013	Senab ǂhanuǂansabeb tsî Apolob tsîkha ǃgâise huiǃgûǃgû , î kha xū-e tā tôasi .
56003014	În ǁkhāti sada dina ǁkhāǁkhāsen , ǃgâi sîsenga aimâbasa , ǂhâbasa i hâ khami , în tā ǂûoǃnâse hâ .
56003015	Tita ǀkha hân hoan ra tawede tsi . ǂGoms ǃnâ a ǀnam gena tawedeba te . ǀKhomma ab sadu hoadu ǀkha hâ . Amen .
57001001	Pauluta , Xristub Jesub di ǃkhōsata , tsî sada ǃgâsab , Timoteub tsîkhom , Filemonni ǀnamǀnamsab tsî sikhom ǀhaoǃoabasabeba ǃoa ,
57001002	tsî ǃgâsas Apias ǃoa tsî Arxipub sikhom di ǀhaoǂnoagu-aob tsî sa oms ǃnâ hâ ǀhaohâb ǃoa :
57001003	ǀKhomma ab hâǀkhā du tsî ǂkhîba , Elob sada ǁGûb tsî ǃKhūb Jesub Xristuba xu !
57001004	Mâ ǁaeb hoaba ta ti Eloba ra gangan , ti ǀgoredi ǃnâ ta sats xa ra ǂâio ;
57001005	sa ǀnammi tsî ǂgoms tsîra , ǃKhūb Jesub tsî ǃanun hoan ǃoats ūhâra xa ta ge ǁnâuo ;
57001006	îs amǃnâxasis sa ǂgoms disa ǀgaisa , ǃgâib hoab Xristub Jesub ǃnâ da ūhâb di ǂans ǃnâ ;
57001007	kai ǃgâiaǂgaob tsî ǁkhaeǂgaob tsîkha khom sa ǀnammi ǂama ūhâ , ǃanun di ǂgaogu ge satsa xu khoakhoahe amaga , ǃgâsatse .
57001008	ǁNā-amaga kai ǁkhoaǂgaosiba ta Xristub ǃnâ ūhâ , anu hâ-e ta nî mîmā tsi ǃkhaisa ,
57001009	xawe ta ǁîs di amǃnâs ǃnâ ǀnammi ǃaroma ǀkhoma ǂgao hâ , nēti ī ta amaga , kaira hâ Pauluta , tsî nēsi ǁkhāti Xristub Jesub ǃkhōsata .
57001010	O ta ra ǀkhoma tsi , ti ôab Onesimub , ti ǃgae-ūdan ǃnâ ta ge ǁîb di î kaib ǃaroma ,
57001011	aibe ge harebeba tsi tama hâ ib , xawe nēsi sats tsî tita tsîkhoma kaise harebeba hâb , sî-oa ta geba .
57001012	Îts satsa ǁîb , ǁnāb ge ti ǂgaob ǂûba ǃkhōǃoa .
57001013	Tita tawa ta go ūhâ bi ǂgao hâ i , sa soas ǃnâb nî ǃgâiǂhôas di ǃgae-ūdan ǃnâ ǃoaba tega ;
57001014	xawe sa mā-ams ose xū-e dīsa ta ǂgao tama go hâ i , îs sa ǃgâidīsa tā ǁgaris ase ī , îs māsenxase ī .
57001015	ǀNîsib ge ǂkhari ǁaeroba ǀgoraxū tsi hâ i , ǀamosets nî ǁkhawa ūhâ biga ,
57001016	ǃaruǀî ǃgāse tama , xawe ǃgāb xa ǃnāsase , ǀnam ǃgâsab ase ; ǀō-aib ge tita ībase , matikō ǃnāǂamseb nî satsa ǁnāti ība ǁgans ǃnâ tsî ǃKhūb ǃnâ .
57001017	O titats ga horesase ūhâo , tita ǁkhā ta axase ǁnâi ǃkhōǃoa bi .
57001018	Tsî ǂkhôa-eb ga dī tsi hâo , xū-eb ga surude tsio , ǁî-e tita ǃgôaba re .
57001019	Tita Pauluta ge ti ǃommi ǂûb ǀkha go xoa : Tita ge ǁî-e nî matare . Î ta tā mî , ǁkhātits sa-aitsama tita surude hâ ǃkhaisa .
57001020	Ā , ǃgâsatse , a ta satsa hōbasen-i ase ūhâ ǃKhūb ǃnâ ; ti ǂgaoba ǃKhūb ǃnâ khoakhoaba te .
57001021	Sa ǁnâuǀnamxasib ai mûmâinǃgâ hâse ta goro xoa , mî ta gos xats nî ǃnāsase dī ǃkhaisa ǂan tsî .
57001022	Îts ǁkhā ǁaeb ai hâǃnâ ta nî ǃkhaisa ǂhomiba te re ; sadu ǀgorede xu ta nî sado ǀkhaehe ǃkhaisa ta ǃâubasen hâ xuige .
57001023	Epafrab ra tawede tsi , tita ǀkha ǀguiba ǃkhō-oms ǃnâ ǂnôaba Xristub Jesub ǃnâ ;
57001024	tsî Markub , tsî Aristarxub , tsî Demab , tsî Lukab , ti ǀhaoǃoabasabegu tsîga .
57001025	Sada ǃKhūb Jesub Xristub di ǀkhomma ab sadu gagas ǀkha hâ ! Amen .
58001001	ǃNuriǃnādi tsî mâ dommi hoab aib Eloba hugasa xu kēbo-aogu ǃnâ ǁgûgu ǃoa gere ǃhoas khaoǃgâb ge nē ǀuni tsēdi ǃnâ sada ǃoa ge ǃhoa ǀGôab ǃnâ ;
58001002	xūn hoan di ǀumi-aoseb ge mâib , ǁîba xub ge ǁkhāti ǃhūbaiba dība ;
58001003	ǁîb ge ǂkhaisib âb di ǀkhâuǂuib , tsî īsib âb di ǁgâiǂuihesa ība , tsîb ge xūn hoana ǁîb di ǀgaisa mîs ǀkha ra tani ; tsî ǁîb ǂûba xub ge ǃanuǃanusis sada ǁoren disa dītoao , ob ge amǀkhāb ǁôab ǀgapiseb ǃnâ hâ kaisib dib tawa ge ǂnû ;
58001004	tsîb ge ǁnātikōse ǀhomǃgāgu ǃgâ-ai ge ǃgâi , ǁîgu xab ge ǂoaǂamsa ǀonsa ǀumis kōse .
58001005	Mâ ǀhomǃgāb ǃoab kha Eloba ǀguitsē ge mî : “ Sats ge a ti Ôa , nētsēts ge go ti ôa kai . ” Tsî ǁkhawa : “ Tita ge nî ǁîb di ǁGû , tsîb ge nî ǁîba ti Ôa , ” ti ?
58001006	Tsî ǁkhawa , ǂGuroǃnaesabebab ra ǃhūbaib ǃnâ ūǂgâxa ǃnubaib ra mî : “ Tsî gu ge ǀhomǃgāgu hoaga ǁîba nî ǀgoreǀî . ”
58001007	ǀHomǃgāgu xab ra mî : “ ǁÎb ge ǀhomǃgāgu âba gagase ra dī , tsî ǃgāgu âba ǀaes ǁhabuse . ”
58001008	Xawe ǀgôab xab ra mî : Sa trons ge hugaǀgui tsî ǀamose ra hâ , o Elotse ; gaohais sa gaosib dis ge a ǂhanu-ai gaohai ;
58001009	ǂhanu-aisibats ǀnam hâ , tsî ǂhanuoǃnâsibats ǁkhan hâ amagab ge sa Eloba satsa , o Elotse , ǃgâiaǂgaob di ǁnui-i ǀkha ge ǂkhauǀkhā sa horesagu ǂamai .
58001010	Tsî : Sats ǃKhūts ge tsoatsoas ǃnâ ǃhūbaiba ge ǃgaoǃgao , tsî ǀhomgu ge sa ǃomkha di sîsenga .
58001011	ǁÎgu ge nîra kā , xawets ge satsa nîra hâhâ ; tsîn ge ǁîn hoana sara-i xase nîra ǀoro ,
58001012	tsî ǂamsara-i xasets ge ǁîna nîra ǃgami ; on ge nîra ǀkharaǀkharahe ; xawets ge satsa a ǁkhā , tsî kurigu âts ge ǀam tide .
58001013	Tsî mâb ǀhomǃgāgu dib ǃoab kha ǀguitsē ge mî : Ti amǀkhāb ǁôab ai ǂnû , sa khākhoena ta nî sa ǂaira di mâi-aidase dīs kōse ?
58001014	ǁÎgu hoaga kha ǃoaba ra gaga tama hâ , ǃgâiǃōsiba nî ǀumin di ǃoabahes ǃaroma sîǂuihe hâga ?
58002001	ǁNā-amaga da ge ǁnâu da gen ai ǃnāǂamsase nî ǃgaoǃgâ , î da tā ǀguitsē kā .
58002002	ǀHomǃgāgu xa gere ǃhoahe mîs ga ǀgaisa io , tsî mâ ǃûǂam-i tsî ǁnâuoǃnâsi-i ga anu hâ amǃnâsa hō-o ,
58002003	mati da kha sada nî ǁhaiǁhâ , nētikō kai ǃgâiǃōsib ai da ga ǃgaoǃgâ tama io ? ǁÎb tsoatsoas ǃnâ ǃKhūb xa ge aoǁnâheb , tsî ǁnâu bi gega xu sada ǀgaiǀgaibahe hâba ;
58002004	Elob ǁkhā ǁaeb ai ra ǀhûǀguitimîse saodi tsî buruxa dīn tsî mâ ǀgaigu hoagu tsî ǃAnu Gagab di ǁhōǂuis tsîn ǀkha , ǁîb di ǂâisa ǃoa .
58002005	ǀHomǃgāgab ge ǃgoaxa ǃhūbaiba ǃnaga dība tama hâ xui-ao , ǁîb xa ge ra ǃhoaba .
58002006	Tsî ǀguib ge ǃkhai-i tawa ǃkhō-am tsî ra mî : Tareba khoeba , ots ra ǁîb xa ǂâi , tsî khoen ôaba , ots ra ǁîba kō ?
58002007	ǂKharirosets ge ǁîba ǀhomǃgāgu ǃnaga ge ǃgamǃgam ; ǂkhaisib tsî ǃgôasib tsîkha ǀkhats ge ǁîba ge ǀgapa , tsîts ge sa ǃomkha di sîsenni ǂama ge mâi bi .
58002008	Xūn hoanats ge ǁîb di ǂaira ǃnaga ge ǁgui . Tsî xūn hoanab ga ǁîb ǃnaga ǁguio , ob ge ǀgui xū-i xare-e , ǁîb ǃnaga hâ tide-e ǃgau tama ; tsî da nēsi gorose mû tama , xūn hoan ǁîb ǃnaga ǁguihe hâsa .
58002009	Xawe da ge ǁîb , ǂkhari ǁaero-e ǀhomǃgāgu ǃnaga ǃgamǃgamhe hâba ra mû , Jesub a ǃkhaisa , ǁōb di tsâb ǃaroma ǂkhaisib tsî ǃgôasib tsîkha ǀkha ǀgapahe hâba , Elob di ǀkhomma xub nî hoan ǃaroma ǁōba tsâ ǁkhāse .
58002010	ǁNāb , ǁîb ǃaroman xūn hoana hâb , tsî ǁîba xun xūn hoana hâba i ge anuba i xui-ao , ǂgui ǀgôanab nî ǂkhaisib ǃoa hā-ūsa , ǁîna ǃgâiǃōsib di ǂgaeǂgui-aobab nî tsâb ǀkha dītoase .
58002011	ǃAnuǃanu rab kas , ǃanuǃanuhe ran kas hoas ge ǀguiba xu ǀkhī hâ amaga . ǁNā-amagab ge ǁîna ǃgâsase ǂgaisa tao tama hâ .
58002012	Tsî ra mî : “ Tita ge sa ǀonsa ti ǃgâsana nîra aoǁnâba , ǀhaohâb ǁaegu ta karesa nîra ǁnaeba tsi . ”
58002013	Tsî ǁkhawa : “ ǁÎb ai ta nî ǂgomaiǂnûi . ” Tsî ǁkhawa : “ Mû , nē ta ge ā tita tsî ǀgôan , Elob ge mā ten tsîna . ”
58002014	Tsî ǀgôan ra ǁgans tsî ǀaob tsîra ǃnâ amǃnâxas ǁkhās khamib ge ǁkhāti ǁîba ǁîra ǃnâ ge amǃnâxa , ǁōb ǀkhab nî ǁnāb , ǁōb di ǀgaiba ūhâba hîkākāse , ǁgâuab ge a ǁî ,
58002015	tsîb nî ǁnān , ǁōb di ǃaob xa ǁîn di ûihâb hoaba ǃgāsis ǃnâ ǃkhōhe hâna orese .
58002016	ǀHomǃgāgab kom ǃkhōǃoa tamao , xaweb kom Abrahammi suriba ra ǃkhōǃoao .
58002017	ǁNā-amagab ge anuba i , xūn hoan ǃnâb nî ǁîb di ǃgâsan ǀkha ǀguiti-īsa , ǀkhomxa tsî ǂgomǂgomsa ǀgapiprister kaib nîga , Elob tawa nî dīhe xūn ǃnâ , ǁaes di ǁoren ǃaromab nî ǂkhîbaguba dīse ,
58002018	ǁîb ǂûb ge tsân tsî ǃâitsâheb gen ǃnâb ge naun ǃâitsâhe rana a hui ǁkhā xui-ao .
58003001	ǁNā-amaga , ǃanu ǃgâsado , ǀhomsi ǂgais ǃnâ ra amǃnâxado , ǃgaoǃgâ re , aposteli tsî ǀgapipristeri sada ǁguiǁnâs dib , Xristub Jesuba ,
58003002	ǁîba ge mâiba ǂgomǂgomsaba , Moseb ge ǁkhāti ǁîb di ommi hoaragab ǃnâ ī is ǁkhās khami .
58003003	Xaweb ge nēba Moseb xa nētikō kai ǂkhaisi-e anu-anuhe hâ , omsa ra ǂnubib oms xa kai ǃgôasi-e ūhâs ǁkhās khami .
58003004	Mâ om-i hoa-i khoe-i xa ra kuruhe xui-ao ; xawe xūn hoana ge kurub ge a Elo .
58003005	Tsî Moseb ge ǃoabasabese ǁîb di oms hoaragas ǃnâ ǂgomǂgomsa ge i , ǃhoahe nî xūn di mîdansa ǃoa ;
58003006	xawe Xristub ge ǀGôase ǂgomǂgomsa ge i ǁîb di ommi ǂûb ǂama , ǁîb di omda a sada , ǁkhoaǂgaosib tsî ǃâubasens di koasa da ga ǀams kōse ǃkhōǀgaiǀgaio .
58003007	ǁNā-amaga ǃAnu Gagab ra mî khami : Nētsē , ǁîb di domma du kara ǁnâuo ,
58003008	ǂgaogu âdo tā karokaro , au-ausens ǃnâ i ge ī khami ǃâitsâs di tsēs ai ǃgaroǃhūb ǃnâ ,
58003009	sadu îgu ǃâitsâ tsî gere ôaǃnâ te ǃnubai , tsîn ge hakadisi kurigu kōse ti sîsenga gere mû .
58003010	ǁÎ ǃkhais ǃaroma ta ge ǁnā ǃhaos ǂama ǁaixa , tsî ge mî : Hukaǀguin ra ǂgaob ǀkha ǁhapuma , tsîn ge ti daoga ǂan tama hâ ;
58003011	o ta ge tita ti ǁaib ǃnâ ge nū , ti sâb ǃnân ǂgâ tide ǃkhaisa .
58003012	Kōbasen re , ǃgâsado , î-i tā ǀgui-i âdo ǀnîsi ǂkhaba ǂgomoǃnâ ǂgaoba ūhâ , ûitsama Eloba xu i nî ǁnāǁgôase .
58003013	Î du tsēkorobe ǁnamagu , nētsēs , ti ra mîhes kōse , î-i tā ǀgui-i âdo ǁoreb di ǂgaeǂhapusa xu karokarohe ;
58003014	Xristub ǃnâ da ge amǃnâxa xuige , mûmâinǃgâs di tsoatsoasa da ga ǀunis kōse ǃkhōǀgaipeo .
58003015	Nēti i ga mîheo : “ Nētsē , ǁîb di domma du ga ra ǁnâuo , ǂgaogu âdo tā karokaro , au-ausens ǃnâ i ge ī khami . ”
58003016	Mâna kha ge i , ǁnâun ra hîa ge au-ausenna ? Hoan , Moseb xa Egipteba xu gere ǂgaeǂguiǂuihe tamana ?
58003017	Tsî mân ǂamab kha hakadisi kurigu kōse ge ǁaixa hâ i ? ǁNān , ǁore gen tsî sorodi âna ǃgaroǃhūb ǃnâ ge ǁnān ǂama tamasa ?
58003018	Tsî mânab kha ge nūba , ǁîb di sâb ǃnân ǂgâ tidesa ? ǁNâuǀnamoǃnân ǀgui tamana ?
58003019	Tsî da ra mû , ǂgomoǃnâsib ǃaroman ge ǂgâ ǁoa i ǃkhaisa .
58004001	A da ǁnâi ǃao , î-i tā ǀnîsi ǀgui-i âdo , ǁîb di sâb ǃnâ ǂgâ ǁkhās di mîmâis hâ hîa , khaoǃgâ i hâse hōhe .
58004002	Sada on ge ǂhôahe hâ amaga , naun khami ; xawe aoǁnâs di mîs ge nauna xū-i xare-e hui tama ge i , ǁnâu si ran ǃnâs ge ǂgoms ǀkha ǀhao tama hâ i xui-ao .
58004003	Sada ǂgom ra da ge sâb ǃnâ nî ǂgâ , mîb ge khami : “ Ti ǁaib ǃnâ ta ge ge nū , ti sâb ǃnân ǂgâ tide ǃkhaisa . Tsîb ge ǁnāsa ge dī , sîsengu âb ge ǃhūbaib di ǃgaoǃgaosa xu dītoahe hâ i xawe . ”
58004004	Tsîb ge ǃkhai-i tawa hûǁî tsēs xa nēti ge ǃhoa : “ Tsîb ge Eloba hûǁî tsēs ai ǁîb di sîsengu hoaga xu ge sâ . ”
58004005	Tsî nē ǃkhais tawa ǁkhawa : “ Ti sâb ǃnân ǂgâ tide . ”
58004006	O i ge ra ǃgau , ǀnîn nî sâb ǃnâ ǂgâsa , tsî ǁnān , aibe ge ǃgâiǂhôasa aoǁnâbahen ge ǂgomoǃnâsib ǃaroma ǂgâ tama isa ,
58004007	ob ra ǁkhawa ǀnî tsēsa mîmâi : Nētsēs , nētikō ǂomxa ǁaeb khaoǃgâ Daviba xu ra mîǃâ , ( ǀnai ge mîhe khami ) : “ Nētsē , ǁîb di domma du kara ǁnâuo , sadu ǂgaoga tā karokaro . ”
58004008	Tsî Josuab ga ǁîna sâb ǃnâ ūǂgâ hâ io , ob ga ǁnās khaoǃgâ ǀnî tsēs xa ǃhoa tama i hâ .
58004009	ǁNā-amaga i ge sâtsēs di sâ-e Elob ǁaesa ra ǃgauba .
58004010	ǁÎ-i di sâb ǃnâ ge ǂgâ-i , ǁnā-i ge ǁkhāti ǁî-i di sîsenga xu ra sâ , Elob ge ǁîb diga xu sâ khami .
58004011	A da ǁnâi ǃhaeǃhaesen , ǁnā sâb ǃnâ da nî ǂgâsa , î-i tā ǀgui-e ǁkhā aiǁgaus ǂgomoǃnâsib dis ǃnâ ǁnā .
58004012	Elob mîs a ûitsama tsî ǀgaisa xui-ao , tsîs ge hoaǃnamǀā gôab ǃgâ-ai a ǀā , tsîs ge ra ǃganu , ǀoms tsî gagas tsî uniǁaedi tsî ǂgaeb tsînas ra ǀgoraǃās kōse , tsîs ge a ǂâidi tsî ǀapeǀapedi ǂgaob didi di ǀgoraǃgâ-ao ;
58004013	tsî kurusabe-i xare-i ge ǁîb aiǃâ mûheǁoasa tama hâ , tsî xūn hoan ge ǀkhaiǀkhā tsî khowa-aihe hâ , ǁnāb , ǁîb xa da ra ǃhoab di mûra aiǃâ .
58004014	Tsî kai ǀgapipristeri , ǀhomga ge ǃgûǃganub , Jesub , Elob Ôaba da ūhâ amaga , a da nē ǁguiǁnâsa ǃkhōǀgaipe .
58004015	ǀGapipristeri , sada ǂkhabusasigu ǀkha ǀkhomǀkhomsi-e ūhâ ǁoaba da kom ūhâ tamao , xawe da kom hoa ǃkhaidi ǃnâ sada khami ǃâitsâhe hâb , xawe ǁoreoba ūhâo .
58004016	ǁNā-amaga a da ǂhauǃnâsib ǀkha ǀkhommi di trons tawa ǃgûsī , ǀkhomxaǂgaosiba ǃkhōǃoa tsî da nî ǀkhomma hōse , î da ǂhanu ǁaeb ǃnâ huihe .
58005001	Mâ ǀgapipristeri hoab , khoena xu ra ūheb ge Elob tawa khoen ǃaroma ra dīhen ǂamai ra mâihe , hōdi tsî ǁguibadi tsîdeb nî ǁoren ǃaroma ǁguibase ,
58005002	ǀūǂamse hân , tsî ra ǁhapumanab nî ǀkhom ǁkhāse , aitsamab ǁkhāti ǂkhabusasigu ǀkha ǃnamiǂgāhe hâ xui-ao .
58005003	ǁÎgu ǃaromab nî , ǁaes ǃaromab ra dī khami , ǁkhāti ǁîb ǂûba ǁguibasenba ǁoren ǃaroma ,
58005004	tsî khoe-i xare-e ge ǃgôasiba ǁîba xu aitsama ūbasen tama , xawe Elob xa ra ǂgaiheba , Aronni khami .
58005005	ǁNās ǁkhās xaseb ge ǁkhāti Xristuba aitsama ǂkhaiǂkhaisen tama ge i , ǀgapiprister kaib nîse , xawe ǁnāb , ǁîb ǃoa : “ Ti Ôats a satsa , nētsēts ge go ti ôa kai , ” ti ge mîba .
58005006	ǀNî ǃkhai-i tawab ra ǁkhāti mî khami : “ Sats ge pristertsa ǀamosib kōse Melxisedeki di ǀgaub ǃoa . ”
58005007	Tsî ǁîb ǁgans di tsēdi ǃnâb ge ǁnāb , ǁōba xu ore bi ǁkhāba , ǃgari ǃaus tsî ǁgamron ǀkha ǀgores tsî ǀkhomas tsîra ǁguibao , tsî ǃaoba xub ge ǁnâu-amheo ,
58005008	ob ge ǀGôab a xawe , tsâb ǃnâ ǁnâuǀnamxasiba ge ǁkhāǁkhāsen .
58005009	Tsî dītoaheb geo , ob ge ǁîba ǁnâuǀnam hân hoana ǀamo ǃgâiǃōsiba ra dī-ao kaiba ;
58005010	tsîb ge Elob xa ǀgapipristeri , Melxisedeki dommi ǃoa hâb ase ge ǂgaihe .
58005011	ǁÎb xa ge sige ǂgui mîxūna ūhâ , ǁguiǃāsa a ǃgombana , ǁnâusa du ge nētikōse a ǀopesaba amaga .
58005012	Sadu , ǁaeb ǃoa ǁkhāǁkhā-aose nî īdu ge ǁkhawa ǂhâba hâ ǁkhāǁkhāhe du nîsa xui-ao , mân a ǂguro tsoatsoa Elob mîdi dina ǃkhaisa , tsî du ǁkhawa dai-e ǂhâba hâ , tsî ǀgaisa ǂû-e tama ;
58005013	mâ-i hoa-i , dai-e xu ra ûi-i hoa-i ge ǂhanu-aisib di mîs ǃnâ ǀoasa ǂan-e ūhâ tama hâ xui-ao ; ǀgôaro-i komo ;
58005014	xawe ǀgaisa ǂû-i ge a kaiǀoa hân di , ǁîn ǁnaetiba xu , mâ-i a ǃgâi tsî mâ-i a tsūsa ǀgoraǃā ǁkhā ǂâide ūhâna .
58006001	ǁNā-amaga a da tā Xristub di tsoatsoaǁkhāǁkhāsa nēsi ǁnāxū , î da dīǀoaǀoasib ǃoa aiǃâb ǃoa ǃgû ; î da tā ǁkhawa ǃgaoǃgao-e ǁgui ǁō hâ sîsenga xu ǃhobasens xa , tsî Elob ǃnâ ǂgoms xa ,
58006002	tsî ǁāǁnâdi di ǁkhāǁkhās xa , tsî ǃommi ǁgui-ais xa , tsî ǁō hân di khâis xa , tsî ǀamo ǀgoraǃgâs xa .
58006003	Tsî da ge ǁîsa ǁkhāti nî dī , Elob ga mā-amo .
58006004	Īǁoasa i kom ao , ǁnān ǀgui ǃnāsa ge ǃnâǃnâhen , tsî ǀhommi hōsa tsâtsâ hân , tsî ǃAnu Gagab ǃnâ ge amǃnâxan ,
58006005	tsî ǃgâi mîs Elob dis tsî ǃgoaxa ǃhūbaib di ǀgaiga ge tsâtsân ,
58006006	ǁîn ga ǁnāǁgôao , ǁîn nî ǁkhawa ǃhobasens ǃoa ǀasaǀasahe ǃkhaisa , ǀasa-amen ra Elob Ôaba ǃgâubasen tsî ǃharaxūsa xūse dībasen amaga .
58006007	ǃHū-i ǃnuriǃnāde ǁî-i ǂama ra hā ǀapiba ra ā-i , tsî ǁî-e ra sîsen khoena harebesa ǁhaona ra ūǀkhība-i , ǁnā-i ge Eloba xu ǀkhaeba ra hō ;
58006008	xawe ǁkhūn tsî ǀkhininin tsîna ra ūǀkhī-i , ǁnā-i ge ǁkhoatsama tsî ǀâxarexūhesa ǀgū hâ ; ǁî-i di ǀams ge khauǃkhūhesa .
58006009	Xawe ge ge sadu ǀnamsabedo xun ǃnāsa ama-ai xūna nî hâsa ra ǂgom ǃgâiǃōsib ǃoa garuna nēti ge ra mî xawe ;
58006010	Elob ge ǂhanuoǃnâ tama xui-ao , ob ge sadu sîsenni tsî ǀnammi di xūreba ǀuru tide , ǁîb ǀons ǃnâ du ge ǁgauba , ǃanuna du gere ǃoaba tsî ganupe ra ǃoabas ǀkha .
58006011	O ge ge ra ǂgao , a-i mâ-i hoa-i âdo ǁkhā ǃhaeǃhaesensa ǁgau , î-i ǃâubasensa ǀoa hâse ǀunis kōse sâu ;
58006012	ǀopesa du tidese , tsî du nî ǁnān , ǂgoms tsî ǃnūǃnâxasiba xu mîmâide ge ǀumin di ǁgaeǁgae-ao kaise .
58006013	Elob ge Abrahamma mîmâibao , ob kom ǁîb ǃgâ-ai kaib , ǁîb tawab nî nūbab ge ūhâ tama hâ i amaga , ǁîb ǂûb tawa nū ,
58006014	tsî ge mîo : “ Amase , tita ge ǃkhū hâse nîra ǀkhae tsi , tsî kaise ta nîra ǂguiǂgui tsi . ”
58006015	Ob ge ǁnāti ǃnūǃnâxase ǃâu , tsî mîmâisa ge hōbasen .
58006016	Khoen kom ǁîn ǃgâ-ai kai-i tawa ra nūo , tsî nūs , ǀgaiǀgais ase ra dīhes ge ǁîna ǃhoaǃoagus di ǀamse ra ība .
58006017	ǁNā-amaga , Elob ge mîmâis di ǀumi-aoba ǃnāǂamsase ǁgau ǂgao-o , ǁîb di ǂâibasens ǁnope tide ǃkhaisa , ob ge nū-i ǀkha ǁaegub ǃnâ ge hā .
58006018	Î da ga ǀgam ǁnoweǁoasa xūra , ǁîra ǃnâb Eloba ǂhumi ǁoara ǃnâ ǀgaisa ǁkhaeǂgao-e ūhâ ti , sada ǁhâsī geda , tsî ǁkhau-ūhe da ge ǃâubasensa ra ǃkhōǀgaipeda ;
58006019	ǁîsa da ǀoms di ǃkhōmâixūse ūhâs , ǁaposa tsî ǀgaisas , tsî ǁkhāti ǂgāmâisab ǃnâ ra ǃgûǂgâsa ;
58006020	ǁîb ǃnâb ge Jesub ai-aiba-aoba sada ge ǃgûǂgâba , Melxisedeki di dommi ǃoa ge ǀamosib kōse ǀgapiprister kaiba .
58007001	Nē Melxisedeki ge Salems tawa gao-ao tsî Hoan xa ǀGapib di prister ge i , Abrahamma ge ǃgûǃoab , gao-aoga ǃkhamdā tsîb ge hāo , tsî ǁîba ge ǀkhaeb ,
58007002	Abrahammi ge ǁkhāti ūb hân hoan di disiǁî ǃâsa ǀgorababa . ǁÎb ge ǂgurosa ǂhanu-aisib di gao-ao ; ti ra ǂnûiǃkhunihe ; tsî ǁnās khaoǃgâb ge ǁkhāti Salems di gao-ao , ǁnāb ge ǂkhîb di gao-aoba ;
58007003	ǁgûo , surio , tsî ûitsēdi di tsoatsoa-i tsî ǀam-e ūhâ tamab ; tsîb ge Elob Ôab ǀkha ǀguiti-ī , tsîb ge pristerse nîra hâ ǀamosib kōse .
58007004	Kō ǁnâi re , matikōseb a kai ǃkhaisa , nēb , abo Abrahammi ge ǁkhāti disiǁî ǃâs ǁkhâuǁnâs disa māba .
58007005	Tsî Levib ôan digu pristersisa ra hōgu ge mîmā-e ūhâ , ǁaes , ǁnās ge ǁîgu di ǃgâna xu gu nî ǂhanub ǃoa disiǁî ǃâsa ūsa , Abrahammi di kamanaba xun ge ǀkhī xawe ;
58007006	xawe ǁnāb , ǁîn ǃhaos di tama ge ib ge Abrahamma xu disiǁî ǃâsa ū , tsî ǁnāb mîmâisa ge ūhâ iba ge ǀkhae .
58007007	O i ge hoaragase ǃhoaǃoaheǁoasa , ǂkharib ra ǃnā bi hâb xa ǀkhaehesa .
58007008	Tsî amase nēpan ge ǁō nîse ī khoena disiǁî ǃâsa ra ū ; xawe ǁnāpab ra ǀguib , ûib hâ , ti ra ǀhûǀguitimîbaheba ū .
58007009	Tsî nēti ta ga mî ǁkhā , ob ge ǁkhāti Levib , disiǁî ǃâsa ra ūba Abrahammi ǃnâ disiǁî ǃâsa ge mā ;
58007010	goroseb ge ǁgûb di kamanab ǃnâ hâ i xui-ao , Melxisedeki ge ǃgûǃoa bi ǃnubai .
58007011	ǀOasasib ga Leviǁî pristersisa xu īo ( ǁîs ǃnâs ge ǁaesa ǂhanuba hō xui-ao ) , tarexa i kha ǂhâbasa , mîhe nîsa , Melxisedeki di dommi ǃoab nî ǀkhara pristeri , Aronni dommi ǃoa hâ tamaba khâi ǃkhaisa ?
58007012	Pristersis ga ǀkharaǀkharaheo , o i kom ǂhâbasao , ǂhanub on nî ǀkharaǀkharahesa ;
58007013	ǁnāb , ǁîb xan ra nēna mîheb ge a ǀkhara ǃhaos di xui-ao , ǁîsa xu i tātsē khoe-i xare-e altarsa ǃoaba tamasa .
58007014	ǂHaisa i komo , sada ǃKhūb ge Judab ǃhaosa xu ǀkhīsa , ǁî ǃhaos xab ge Moseba pristersis xa xū-i xare-e mî tama hâ .
58007015	Tsî ǃnā hâse i kom a ǂhaisao , Melxisedeki di dommi ǃoab ga ǀkhara pristera khâio .
58007016	ǁGansi ǂnûiǂgās di ǂhanub ǃoa pristerse dīhe tamab , xawe kāǁoasa ûib di ǀgaib ǃoa ;
58007017	nēti ǁîb xa ra ǀhûǀguitimîhe xui-ao : Sats ge pristertsa ǀamosib kōse Melxisedeki dommi ǃoa .
58007018	ǁÎb ǀkhas ra aibekam mîmāsa ǁaudīhe , ǂkhabusa tsî harebeoǃnâs ge i amaga ;
58007019	( ǂHanub ge xū-i xare-e dīǀoaǀoa ǁoa i xui-ao ) , tsîs ge naus ǃgâ-ai ǃgâi ǃâubasensa ra ǂgaeǂguiǂgâhe , ǁîs ǀkha da Eloba ra ǀgūsa .
58007020	Tsî i ge nū-i ose ī tama ge i ( naugu ge nū-i ose prister kai xui-ao ;
58007021	xawe nēb nū-i ǀkha , ǁnāb , nēti ǁîb ǃoa ra mîba xu : “ ǃKhūb ge ge nū , tsîb ge ǃhausen tide : Sats ge pristertsa ǀamosib kōse Melxisedeki dommi ǃoa . ” )
58007022	Ob ge Jesuba ge nētikōse ǃnā hâ ǃgaeǀhaos di mâba-ao kai .
58007023	Tsî naugu xa gu ge ǂguiga ge prister kai , ǁōb xa gu ge ǂhanihe amaga , hugaǀgui gu nî hâsa ;
58007024	xawe nēb , ǀamosib kōseb ra hâ amagab ge kāǁoasa pristersisa ūhâ ;
58007025	ǁî ǃkhais ǃaromab ge ǁkhāti ǁîba xu Elob ǃoa ra hān hoana hoaragase a ǃgâiǃō kai ǁkhā , hugaǀguib ûi hâ xui-ao , ǁînab nî ǀgorebase .
58007026	Nēti ī ǀgapipristeri sada anuba hâ xui-ao , ǃanub tsî ǀhapiob tsî ǂnao-ob tsî ǁore-aona xu khaihe hâb , tsî ǀhommi ǂamai a ǀgapiba ;
58007027	nau ǀgapipristergu khami ǂhâba tama hâba , aibeb nî ǁîb di ǁoren ǂûn ǃaroma ǁguibade ǁguibasa , tsî ǁnās khaoǃgâ ǁaes din ǃaroma ; ǁîsab ge ǀgui ǃnās ama dī xui-ao , ǁî-aitsamab ge ǁguibasen ǃnubai .
58007028	ǂHanub ge ǂkhabusasiba ūhâ khoega ǀgapipristerse ra ǂnûiǂgā xui-ao ; xawe nūs di mîs , ǂhanub khaoǃgâ ge īs ge ǀGôab ǀamosib kōse ǀoasaba ra ǂnûiǂgā .
58008001	Tsî ǃkhōǀhaos mî ge ran dis ge nēsa : Nēti ība da ǀgapipristerse ūhâ , ǀhommi ǃnâ hâ trons kaisib dis di amǀkhāb ǁôab ai ǂnôab ,
58008002	ǃanusib di ǃoabasabeb tsî ama-ai tabernakeli dib , ǃKhūb ge ǂnubikhâib , tsî khoe-e tama .
58008003	Mâ ǀgapipristeri hoab ge ra ǂnûiǂgāhe , hōdi tsî ǁguibadi tsînab nî ǁguibase ; o i ge ǂhâbasa ge hâ i , nēb on nî ǁguibab nî xū-e ūhâsa .
58008004	ǃHūbaib aib ga hâo , ob ga prister tama i hâ , ǁnāpa gu ǂhanub ǃoa ǁguibade ra ǁguiba pristerga hâ xui-ao ;
58008005	ǁgaeǁgaes tsî ǀhommi din di somma ra ǃoabagu , elosi ǃereams ge Moseb ǃoa mî khami , tabernakelab nî dītoa ǃnubai : “ Kō , tib ra mî , îts hoana ǃhommi aits go ǁgauhe aiǁgaus ǃoa dī . ”
58008006	Xawe nēsib ge nētikōse ǃnā hâ ǃoabasa ge hō , naus xa ǃgâi ǃgaeǀhaos , naudi xa ǃgâi mîmâidi ai ǀgaiǀgaihe hâs di mâba-aob ges kōse .
58008007	Nau ǂguros ga ūose io , os kom ga ǀgamǁîsa ǃkhaisa ôabahe tama i hâo .
58008008	ǁÎnab ra ǃgabe hîab ra mî xui-ao : Mû , tsēdi ge nîra hā , tib ra ǃKhūba mî , o ta ge Israeli ommi ǂama , tsî Judab ommi ǂama ǀasa ǃgaeǀhaosa nîra dī ;
58008009	ǁnā ǃgaeǀhaos khami ī tamas , ǁîn di îgu ǀkha ta ge dīsa , ǁîgu ǃomma ta ge ǃkhō tsēs ai , Egipteǃhūba xu ta nî ǁîga ǂgaeǂguiǂuise . ǁÎgu ge ti ǃgaeǀhaos ǃnâ hâhâ tama i amaga ta ge ǁkhāti ǁîga ǃgôa tama hâ , tib ra ǃKhūba mî .
58008010	Nēs ge ǃgaeǀhaos , Israeli ommi ǀkha ta nîra ǁnā tsēdi khaoǃgâ dīsa , tib ra ǃKhūba mî : Ti ǂhanuga ta ǁîn di ǂâis ǃnâ nîra mā , tsî ǁîn di ǂgaogu ǃnâ ta ǁîga nîra xoaǂgā ; tsî ta ge tita nîra ǁîn di Elo , tsîn ge ǁîna nîra ti ǁae .
58008011	Tsîn ge mâ-i hoa-e ǁî-i ǀgūkhoe-e , tsî mâ-i hoa-e ǁî-i ǃgâsa-e ǁkhāǁkhā tide tsî : ǃKhūba ǂan re ! ti mî tide . Hoatsaman tita nîra ǂan xui-ao , hoan xa ǂkhari-i âna xu hoan xa kai-i ân kōse .
58008012	ǁÎn di ǂhanuoǃnâsiga ta nîra ǀkhomxa , tsî ǁîn di ǁoren xa ta ǃaruǀî ǂâi tide xui-ao .
58008013	ǀAsa ǃgaeǀhaos , tib ra mî hîab ǂgurosa ra ǀoro kai . Tsî ǀoro kaihe hâ-i ge hîkākāhesa a ǀgū-e .
58009001	Tsîs ge ǀnai ǂguro ǃgaeǀhaosa eloǃoabas di ǂhanugu tsî ǃaugasi ǃanusiba ge ūhâ i ;
58009002	tabernakeli ǂgurob ge ǁāǁāhe hâ i xui-ao , ǁîb ǃnân ge kandelari tsî tāb tsî ǁgauperegu tsîna ge hâ i ; ǁîb ge ǃanub ti ra ǂgaiheba .
58009003	Tsî ǀgamǁî ǂgāmâisab ǃgâb aib ge tabernakela ge hâ i , hoan xa ǃanub ti ra ǂgaiheba ;
58009004	ǁîb ǃnân ge hâ i : ǃHuniǀuriǀanǀansoas , tsî ǃgaeǀhaos di ǂgaes , hoaragase ge ǃhuniǀurib ǀkha ǃkhûǃgâhe hâ is , ǁîs ǃnân ge ǃhuniǀurixapas , manab hâǃnâs tsî Aronni haib ǀom geb tsî ǃgaeǀhaos di xoa-aidara tsîna ge hâ i ;
58009005	tsî ǁîs ǂamǃnâkha ge xerukha ǂkhaisib dikha , ǀkhommi tronsa ra somsomǂamkha ge hâ i ; ǁî xūn xa i ge nēsi ǀguiǀguibes ai ǃhoahe ǁoa .
58009006	Tsî nēn nēti ǂhomihe hâ hîa gu ge pristerga hugaǀgui ǂguro tabernakeli ǃnâ gere ǂgâ , eloǃoabasa gu nî dīse ;
58009007	xawe ǀgamǁîb ǃnâb ge ǀgapipristeri ǀguiba kurikorobe ǀgui ǃnās ǀguisa gere ǂgâ , ǀaob ose tama , ǁîbab ge ǁîb ǂûb tsî ǁaes di ǃûǂamdi ǃaroma ǁguibaba ;
58009008	tsî nēs ǀkhab ra ǃAnu Gagaba ǁgauǂui , ǃanusib ǃoa garu daob ganupe ǂhaiǂhaihe tamasa , ǂguro tabernakeli ga mâs kōse :
58009009	Nē hâ ǁaeb di ǁgauǁgaub ge ǁîba i , ǁîb ai di ge hōdi tsî ǂāǁguibadi tsîna gere ǁguibaheb , ǃoabasa ra dī-i di ǂâisa dītoa ǁoana ;
58009010	ǂûs tsî ās ǀguis ǃnâ mâna , tsî ǃkharaga ǁāsen-aidi ǃnâ , tsî ǃaugakam ǂhanu-aisigu ǃnâ , dī-unus ǁaeb nî hās kōse ǁgui-aihe hâna .
58009011	Xawe Xristub ge ǃgoaxa xūn di ǀgapipristerse ge hā , tsîb ge naub ǃgâ-ai kai tsî dītoahesa tabernakeli , ǃomgu ǀkha dīhe tamab , ǁnāb nē kurus di tamab ,
58009012	tsî ǁkhāti pirigu tsî tsâugu tsîn di ǀaob ǀkha ǂgâ tama i , tsîb ge ǀgui ǃnās ǀguisa ǁîb di ǀaob ǂûb ǀkha ǃanusib ǃnâ ǂgâ , tsî ǀamo ore-e ge hā-ū ;
58009013	ǁgōgu tsî pirigu di ǀaob tsî ǂkham gomas di tsaob , ǃanuoǃnân ra ǀgapi-ūheb ga ǁgans di ǃanuǃanusens ǃoa ǃanuǃanuo ,
58009014	matikō ǃnā hâseb Xristub , ǁî-aitsama ūose ǀamo Gagaba xu Eloba ge ǁguibasenni di ǀaoba sadu ǂâide ǁō hâ sîsenga xu nîra ǃanuǃanu , ûitsama Eloba du nî ǃoaba ǁkhāse ?
58009015	Tsî ǁîs ǃaromab ge a ǀasa ǃgaeǀhaos di mâba-ao , în ga ǂgaihesana , ǁō-i ge hās khaoǃgâ ǂguro ǃgaeǀhaos ǃnâ ge hâ i ǃûǂamde xu orehesa ǃoa , mîmâihesa ǀamo ǀumisa hō ti .
58009016	ǃGaeǀhaos hâpa , ǁnāpab nî ǃgaeǀhaosa ge dīb di ǁōba ǂanǂanhe xui-ao .
58009017	ǃGaeǀhaos kom ǁō hân ǀguin ǂama a sîsenxa , ǃgaeǀhaosa ge dīb ûi hâ hîas ǀgai-e ūhâ tama amaga .
58009018	ǁNā-amagas ge ǂguro ǃgaeǀhaosa ǁkhāti ǀaob ose khaihe tama ge hâ i .
58009019	Mîmādi hoadeb ge Moseba ǂhanub ǃoa ǁaes hoas ǁga ǃhoatoao , ob ge tsâugu tsî pirigu di ǀaob xa ū ǁgam-i tsî purpurǀûn tsî hisob tsîn ǀkha , tsî ǂkhanis ǂûs tsî ǁaes hoasa ǀgapi-ai ,
58009020	tsî ge mî : Nēb ge ǀaob ǃgaeǀhaos dib , Elob ge mîmā duba .
58009021	Tsî tabernakeli tsî eloǃoabas di sîsenūdan hoan onab ge ǁnās ǁkhās xase ǀaob ǀkha ge ǀgapi-ai .
58009022	Tsî ǁaupe xūn hoan ge ǂhanub ǃoa ǀaob ǀkha ra ǃanuǃanuhe tsî ǀaoǂnâxūs ose i ge ǀûba-i xare-e ī tama hâ .
58009023	O i ge ge ǂhâbasa i , ǀhommi xūn di aiǁgaun nî nēti ī xūn ǀkha khaihesa ; xawe ǀhommi xūn ǂûn ge nēn xa ǃgâi ǁguibadi ǀkha nî khaihe ;
58009024	Xristub ge ǃomgu ǀkha dīhe hâ ǃanusib , ama-aib dib ǃoa-ai ge hâ ib ǃnâ ǂgâ tama i , tsî ǀhommi ǂûb ǃnâ ǂgâ xui-ao , Elob di ais aiǃâb nî sada ǃaroma ǂhaiga ;
58009025	tsîb nî ǁkhāti ǂgui ǃnāde ǁguibasense tama , ǀgapipristeri kurikorobe ǁîb ǂûb di tama ǀaob ǀkha ǃanusib ǃnâ ra ǂgâ khami ;
58009026	ǁnāti ga ī tama io , ob ga ǃhūbaib di ǃgaoǃgaosa xu ǂgui ǃnāde tsâ hâ ; xaweb ge nēsi ǃhūbaib di ǀuniga ǁaegu ǃnâ ǀgui ǃnāsa ge ǂhai , ǁorenab nî ǁaudīga ǁî-aitsama ǁguibasens ǀkha .
58009027	Tsî khoen ǀgui ǃnās ǀguisa ǁōsa mâibahe hâ khami , tsî ǁnās khaoǃgâ ǀgoraǃgâsa ,
58009028	ǁnās ǁkhās xaseb ge ǁkhāti Xristuba ǀgui ǃnās ǀguisa ǁguibahe hâ , ǂguin di ǁorenab nî ūbēse , tsîb ge ǀgamǁî ǃnās ai ǁore-i ose ǃgâiǃōsib ǃoa nîra ǂhaiǂhaisenba ǁnān , ǁîba ra ǃâubasenna .
58010001	ǂHanub ga ǃgoaxa xūn di somma ūhâo tsî xūn di ǀguiti-ība tama , ob kom tātsē kurikorobe ǁkhā ǁguibadi , hugaǀgui ra ǁguibahedi ǀkha ǃgûsī rana a dītoa ǁoao .
58010002	ǁNāti ga ī tama io , o di ga ǁguibade ǀû hâ , ǁnān eloǃoabasa ra dīn ga ǀguitsē ǃanuǃanuhe hân ase ǁoren di ǂâisa ūhâ tama i hâ xui-ao .
58010003	Xawe ǁîdi ǀkhas ra kurikorobe ǁoren di ǂâiǂâisensa dīhe .
58010004	Ī ǁoa i kom ao , ǁgōgu tsî pirigu di ǀaob ǀkhan nî ǁorena ūbēhesa .
58010005	ǁNā-amagab ra ǃhūbaib aib ra hā hîa mî : ǁGuibadi tsî hōdi tsînats ge ǂgao tama hâ , xawets ge sorosa ge ǂhomiba te .
58010006	Khauǁguibadi tsî ǁoreǁguibadi ǃnâts ge ǃgâiǃgâibasen-e ūhâ tama hâ i .
58010007	O ta ge tita ge mî : Mû , ǃgoaxa ta a ( ǂkhanis di tsoatsoas ǃnâ tita xa xoamâihe hâ ) , sa ǂâisa ta nî dīse , o Elotse .
58010008	ǂGurob ge mîo : ǁGuibadi tsî hōdi tsî khauǁguibadi tsî ǁoreǁguibadi tsînats ge ǂgao tama hâ , tsîts ge ǁîdi ǃnâ ǃgâiǃgâibasen-e ūhâ tama hâ ( ǂhanub ǃoa ra ǁguibahede ) ,
58010009	ob ge nēsi ra mî : Mû , ǃgoaxa ta a , o Elotse , sa ǂâisa ta nî dīse . ǂGurosab ra ǁaudī , ǀgamǁîsab nî ǂnûiǂgāse .
58010010	ǁÎb di ǂâis ǃnâ da ǀgui ǃnās ama ǃanuǃanuhe hâ Jesub Xristub soros di ǁguibas ǀkha .
58010011	Tsî mâ pristeri hoab ge tsēkorobe mâ tsî eloǃoabasa gere dī , ǁkhā ǁguibadi , ǁorena tātsē ūbē ǁkhā tamade ǂgui ǃnāde ra ǁguibaǃâ ;
58010012	xawe nēb , ǀgui ǂāǁguibasab ge ǁoren ǃaroma ǁguibas khaoǃgâb ge Elob amǀkhāb ǁôab ai ǀamos kōse ge ǂnû ;
58010013	tsî ǃaruǀî ra ǃâu , ǁîb di khākhoen nî ǁîb ǂaira di ǂaimâi-aidas ase ǁguihes kōse ;
58010014	ǀgui ǁguibas ǀkhab ge ǀamos kōse ǃanuǃanuhe rana dītoa xui-ao .
58010015	Tsî ǃAnu Gagab ra ǁkhāti ǁkhā-e ǀhûǀguitimîba da .
58010016	Aibeb ge : “ Nēs ge ǃgaeǀhaos , nē tsēdi khaoǃgâ ta nî ǁîn ǀkha dīsa , ” ti mîs khaoǃgâb ge ǃKhūba ra mî : Ti ǂhanuga ta ǁîn di ǂgaogu ǃnâ nîra mā , tsî ta ǁîga ǂâidi ân ǃnâ nîra xoaǂgā .
58010017	Tsî ǁîn di ǁoren tsî ǁîn di ǂhanuoǃnâsigu xa ta ǃaruǀî ǂâi tide .
58010018	Tsî ǁîn di ǀûbas hâpa , ǁnāpa i ǃaruǀî ǁguiba-e hâ tama ǁoren ǂama .
58010019	O ǂgomǃgâsa da ūhâ amaga , ǃgâsado , Jesub di ǀaoba xu da nî ǃanusib ǃnâ ǂgâsa ,
58010020	ǁîbab ge sada ǀasa tsî ûitsama daose khaibaba ǂgāmâisas , ǁnās ge ǁîb di ǁgansa xu ,
58010021	tsî kai pristera da Elob ommi ǂamai ūhâ amaga ,
58010022	a da ǃgûsī ama ǂgaob ǀkha , tsî ǂgoms di ǁaposasib ǀkha , tsî ǂgaogu ǀgapi-ais ǀkha , ǂkhaba ǂâisa xu orehe hâse , tsî soros tawa ǃanu ǁgam-i ǀkha ǁāhe hâse ;
58010023	î da ǁnopeǁoasa ǁguiǁnâs ǃâubasens disa ǃkhōǀgaipe ; ǁîsa ge mîmâib a ǂgomǂgomsa xuige ;
58010024	î da kōǃgâ ǀnammi tsî ǃgâi sîsengu hōhōǃnâgu ǃoa ;
58010025	î da tā sada ǀhûsa ǀûǀkhā , ǀnîn ǁnaetiba ūhâ khami , î da ǁnamagu , î da ǁîsa ǃnāsase dī , tsēs ra ǀgū ǃkhaisa du ra mû xuige .
58010026	ǂAnapega da ga ǁoreo , amab di ǂansa da ge hōs khaoǃgâ , o i kom ǀnî ǁguiba-e ǃgau tamao ǁoreb ǂama ;
58010027	xawe ǃhuriǃhurisa ǃâubasens ǀgoraǃgâs dis , tsî ǀaes di ǁhabub , mâǃoasabena nîra hapuba .
58010028	Khoe-i ga Moseb di ǂhanuba ǃûǂamo , o i ge ǀgam tsî ǃnona ǀhûǀguitimî-aon ǃnâ ǀkhomxaǂgaosib ose ra ǁō ;
58010029	o matikō ǃnā hâ ǃgom ǁkharaba anu hâse i ǁnā-e nîra ǃgôahe , ti du ǂâi hâ , Elob Ôaba ǂaira ǃnâ dāǂgā tsî ǃgaeǀhaos di ǀaob , ǁîb ǀkha i ǃanuǃanuhe hâba ǃanu tamase ǃgôa , tsî ǀkhommi di Gagaba ra ǃkhāǃkhā-e ?
58010030	ǂAn da kom ao ǁîb , nēti ge mîba : “ Tis ge ǀkhaosa , tita ge nîra dīdawa-am . ” Tsî ǁkhawa : “ ǃKhūb ge ǁîb di ǁaesa nîra ǀgoraǃgâ . ”
58010031	ǃAoǃaosa i ge a , ûitsama Elob di ǃomǁae ǁnāsa .
58010032	ǂÂiǂâisen re aibekam tsēdi xa , ǁîdi ǃnâ du ge ǃnâǃnâhe hâse ǂgui tsūǀkhāgu di ǃgauguba tanide ;
58010033	o du ge ǀgui ǀkhāb ai ǃkhāǃkhāhedi tsî ǁgâiǀāga xu khoen di ǃgapaǀîxū kai ; o du ge nau ǀkhāb ai ǁnān , sadu ǀkha i ge ī i khami īn ǀkha ge amǃnâxa ;
58010034	ǃkhōsaben ona du ge ǀkhom xui-ao , tsî du ge ǁkhāti sadu xūn di ūsa ǃgâiaǂgaob ǀkha ge tani , ǂan raǃâ , ǁnās ǃgâ-ai ǃgâi tsî hâhâ ra xū-e du ǀhommi ǃnâ ūhâsa .
58010035	Tā ǁnâi sadu ǁkhoaǂgaosiba aoxū , kai mādawa-am-e ūhâba .
58010036	Taniǀnamxasiba du ǂhâba hâ , Elob ǂâisa dī tsî du nî mîmâisa hōga .
58010037	Gorose ǂkhari ǁaerob ǀguib , ob ge ǃgoaxa aba nîra hā tsîb ge ǀhape tide ;
58010038	tsî ǂhanu-ai-i ge ǂgomsa xu nîra ûi ; tsî ǂkhabuǂâi i kao , os ge ti ǀomsa ǁî-i ǃnâ ǃgâiǃgâibasen-e ūhâ tama hâ .
58010039	Xawe da ge sada ǂkhabuǂâi tsî ra kāǁōn di tama hâ ; tsî da ge ǂgom tsî ǀomsa ra sâun di .
58011001	Tsî ǂgoms ge khoe-i ra ǃâubasen xūn di ǁaposa mûmâinǃgâsa , tsî khoe-i mû tama xūn di ǂanǁaposisa .
58011002	ǁÎsa xu gu ge kaiga ǃkhō-am-e hō xui-ao .
58011003	ǂGomsa xu da ra mûǂan , ǃhūbaib Elob mîs ǀkha ǁāǁāhe hâsa , on ge mû da rana mûhe rana xu ǀkhī tama hâ .
58011004	ǂGomsa xub ge Abela Kainni dis ǃgâ-ai ǃgâi ǁguibasa Eloba ge ǁguiba , ǁîsa xub ge ǃkhō-am-e ge hō , ǂhanu-aib a ǃkhaisa , Elob ge ǁîb di hōs xa ǃkhō-am ǃnubai ; tsî ǂgomsa xub ra ganupe ǃhoa ǁōb ge xawe .
58011005	ǂGomsa xub ge Henoxa ge ūbēhe , ǁōbab mû tidese , tsîb ge hōhe tama ge i , Elob ge ūbē bi amaga ; ǁîb di ūbēhes aiǃâb ge ǀnai ǃkhō-amsa ge hō , Elobab ge ǃgâiba isa .
58011006	Xawe ǂgoms ose Eloba ǃgâiǃgâibas ge a ī ǁoa ; Elob tawa ra sī-i nî ǂgom amaga , hâb a ǃkhaisa , tsîb a ǁîba ra ôan di dīdawa-amao ǃkhaisa .
58011007	ǂGomsa xub ge Noaxa , ganupe mûheǁoa xūn ǂamab ge elosi mîmā-e hō ǃnubai ǃaoǃgâsib ǀkha arka ge ǁāǁā ǁîb oms din di sâuhes ǃoa ; ǁîs ǀkhab ge ǃhūbaiba ǀgoraǃgâ , tsî ǂgomsa xu ra ǀkhī ǂhanu-aisib di ǀumi-ao kai .
58011008	ǂGomsa xub ge Abrahamma ge ǁnâuǀnam , ǂgaiheb geo , ǁnā ǃkhais , ǀumis aseb nî hōs ǃoab nî ǃgûǂoasa ; ob ge mapab nî sīsab a ǀūse ge doeǂoa .
58011009	ǂGomsa xub ge mîmâis di ǃhūb ǃnâ ǁanǂgā-aose ge hâ , ǃhao ǃhū-i ǃnâs khami , Isaki tsî Jakob tsîkha , ǀhaoǀumi-ao ge ikha ǁhao-omdi ǃnâ ra ǁanse .
58011010	ǃĀs , ǃgaoǃgaoba ūhâsab ge ǃâubasen xui-ao , ǁîs di om - tsî kuru-aob ge Eloba .
58011011	ǂGomsa xus ge ǁkhāti Sarasa ǀgaiba ge hō , ǃhao-es nî ǃgaoǃgaose , tsî kairas hâ xawes nî ǁorase ; ǁîsa ge mîmâibas ge ǂgomǂgomsase ūhâ i amaga .
58011012	ǁNā-amagan ge nētikō ǂguina nē ǀguib , ǁō hâ khami ība xu ge hā , ǀhommi ai hâ ǀgamiron tsî hurib ammi ai ǁgoe ǀgopagu di ǃgôaheǁoasa ǀgaus kōse .
58011013	Nēn hoan ge ǂgoms ǃnâ ge ǁō , tsî mîmâisa hō tama ge i , tsîn ge ǃnūseba xu mû tsî ǂgom tsî ǃgâiaǂgaoxase ge ǃkhōǃoa si , ǃhūbaib ain ge a ǃhaokhoe tsî ǁaerob ǀguib di ǁanǂgā-ao ǃkhaisa ǂan tsî .
58011014	Nēna ra mîn ge ǂhaisase ra ǁgauǂui , ǁgûxan ǃhū-en ra ôa ǃkhaisa .
58011015	Tsî amase naub , ǁîba xun ge ǂoa ǃhūb xan ga ǂâi hâo , on ga ǁaeba ūhâ i , ǁkhawan nî ǁnāǀî oaga .
58011016	Xawen kom naub ǃgâ-ai ǃgâib ǀhommi diba ra turao . ǁNā-amagab ge Eloba ǁîn xa tao tama hâ , ǁîn di Eloseb nî ǂgaihesa , ǃā-eb ǁîna ǁāǁāba hâ xui-ao .
58011017	ǂGomsa xub ge Abrahamma Isaka ge ǁguiba , ǃâitsâheb geo , tsîb ge ǀguise ǃnae hâba ge ǁguiba , ǁîb mîmâisa ge ǃkhōǃoab ;
58011018	( ǁîb xa ge mîheb : “ Isaki ǃnâts ge surib âtsa nîra ǂgaibahe ” ) tsîb ge ge ǂâi , Elob a ǁkhā ǃkhaisa , ǁkhāti ǁō hâna xub nî ǂkhaiǂkhai bisa ;
58011019	ǁîna xub ge ǁkhāti ǂkhōts kao ǁkhawa ge hō bi .
58011020	ǂGomsa xub ge Isaka ǃgoaxa xūn ǀkha Jakob tsî Esaub tsîkha ge ǀkhae .
58011021	ǂGomsa xub ge Jakoba , ǁōb geo , mâb hoab Joseb ôakha diba ǀkhae , tsî ge ǀgoreǀî , ǁîb ǀkharub di ǀams ai ǃgâsen tsî .
58011022	ǂGomsa xub ge Joseba , ǁōb ra hîa , Israeli ôan di doeǂoas xa ǃhoa , tsî ǁîb di ǂkhōgu ǃaroma ge mîmā .
58011023	ǂGomsa xub ge Moseba , ǃnaeb geo , ǁgûra xa ǃnona ǁkhâgu kōse ge gaugauhe , îsa ǀgôarob a ǃkhaisa ra ge mû , tsî gao-aob di mîmāsa ra ge ǃao tama i amaga .
58011024	ǂGomsa xub ge Moseba ǂgao tama ge i , kaib geo , Faraob ôas di ôab aseb nî ǂgaihesa ;
58011025	tsîb ge ge ǃkhōǂuibasen Elob ǁaes ǀkhab nî tsūse sîsenūhesa , ǃgû-ī ra ǁkhoab ǁoreb dibab nî ūhâs xa ;
58011026	tsîb ge Xristub di ǃharaxūhesa Egipteb di ǁuidi xa kai ǃkhūsib ase ge ǃgôa ; mādawa-amǃnâsab ge kō amaga .
58011027	ǂGomsa xub ge Egipteba ǁnāxū , tsî gao-aob di ǁaixasiba ǃao tama ge i ; mûheǁoasab tawab ge mû bib ras axase ge ǃkhōǀgaipesen xui-ao .
58011028	ǂGomsa xub ge Pasxab tsî ǀaob ǀgapi-aisa ge dī , ǂguroǃnaesabega ra hîǀhurub ǁîna tsâǀkhā tidega .
58011029	ǂGomsa xun ge ǀApahuriba ǂnâsa ǃhūb axase ge ǃgûǃganu ; ǁîsan ge Egipteǁîn tsîna dītsâ , tsî ge āǁō .
58011030	ǂGomsa xu gu ge Jerixos di ǂnubiǂgoaga ge ǁnā , hû tsēdi kōse gu ge ǃgûǂnamipeheo .
58011031	ǂGomsa xus ge ǀai-aos Raxasa ǂgomoǃnân ǀkha kā tama ge i , ǃkhē-aogas ge ǂkhîb ǀkha ǃkhōǃoao .
58011032	Tsî tare-e ta kha ǃaruǀî nî mî ? ǁAeb nî tôasiba te , ǃhoa ta kao Gideonni xa , tsî Baraki xa , tsî Simsonni xa , tsî Jeftab xa , tsî Davib xa , tsî Samueli xa , tsî kēbo-aogu xa ,
58011033	ǁîgu ǂgoms ǀkha gaosiga ge danga , ǂhanu-aisiba ge sîsenga , mîmâide ge hōga , xamgu di amǃnâga ge ǂganamga ,
58011034	ǀaes di ǀgaiba ge ǀariga , gôab di ǀāba xu ge ûiga , ǂkhabusasiba xu ge ǀgaiba hōga , ǃkhams ǃnâ ge ǀgaiga , ǃhaokhoen di ǂnubide ge ǃhū kaiga .
58011035	Taradi ge ǁîdi ǁō hâna khâisa xu ǁkhawa ge hō ; naun ge ge ǂnauǂkhūkaisen , ǃnora kaihesa ǃkhōǃoa tama i tsî , ǁnās ǃgâ-ai ǃgâi khâisan nî hōga .
58011036	Naun ge ǃhōhes tsî ǂnauhes , tsî ǁnās tawa ǃgae-ūdan tsî ǃkhōsis tsîna ge tsâ ;
58011037	tsîn ge ǀuiǁhomhe , tsî saxaǃāhe , ǃâitsâhe , tsî gôab ǀkha ge ǃgamhe ; tsîn ge khōn tsî pirikhōn ǃnâ gere ǃgûma , tôasib ǃnâ hâse , tsî ǁgâiǀāhe rase , tsî tsūse ra sîsenūhese ;
58011038	ǁîn ǃhūbaiba ge anuba tama i tsî ǃgaroǃhūgu ǃnâ , tsî ǃhomgu ai tsî ǃhūb di ǁhoagu tsî ǁhāgu ǃnâ gere ǁhapumana .
58011039	Nēn hoan ge ǂgomsa xu ǃkhō-am-e hō , tsî mîmâisa hō tama ge i ;
58011040	Elob ge ǁnās ǃgâ-ai ǃgâi xū-e sada ge aiǂhomiba amaga , sada osen ǁîna dītoahe tidega .
58012001	ǁNā-amaga ǁkhāti sada , nētikō kai ǀhûǀguitimî-aon di ǀnanu-e da sada ǂnamipe ūhâ amaga , a da ǃgommi hoab tsî hugaǀgui ra ǂae-ai da ǁoreba ǁguiǁnâ , î da ǀûs ose sada mâibahe hâ ǃkhams ǃnâ ǃgû ;
58012002	î da Jesub , ǂgoms di ǂgaeǂgui-aob tsî dītoa-aob ai kō ; ǁîb ǁgui-aiǃâbaheb ge hâ i ǃgâiaǂgaob di amǃnâs ǃnâ ǃgâuhaiba ge tsâb , taosiba ǃgôa tama i , tsî Elob trons di amǀkhāb ǁôab ai ǂnôaba .
58012003	ǂÂiǂâisen ǁnāb , ǁore-aon xa nēti ī ǃhoaǃoasa ǁîb ǃoagu gere tanib xa , î du tā sadu ǀomdi ǃnâ tsō tsî tsanaǁkhui .
58012004	Ganupe du ge ǁoreba ǃkhamǃoas ǃnâ ǀaob kōse ǃkham tama hâ .
58012005	Tsî du ge ǀuru hâ ǁnā ǁnamas , sado ǃoa ǀgôadu ase ra ǃhoasa : Ti ôatse , ǃKhūb di ǁkharaba tā ǂkharise ǃgôa , î tā ǂkhabuǂâi , ǁîb xats ga ǁkharaheo ;
58012006	ǃKhūb ǀnam hâ-i , ǁî-eb ra ǁkhara xuige ; tsîb ra mâ ǀgôab hoab , ǃkhōǃoab raba ǁkhara .
58012007	ǁKharaba du ga tanio , ob ge Eloba ǀgôadu ase ra sîsenū du ; mâ ǀgôaba kha hâ , ǁgûb ǁkhara tamaba ?
58012008	Tsî ǁkharab ose du ga hâo , hoan ge amǃnâxaba , o du ge a ǀaib ǀgôa tsî ǂhau ǀgôa tama .
58012009	Tsî da ga sorosi îga ǁkhara-aose ūhâ tsî ǁîga ǃao-o , matikō ǃnāǂamsase da nî gagagu di Îb , ǁîba da ra ûibaba ǃnaga hâba ?
58012010	Naugu ge ǀnî tsērode ǃgâiba gu ge i khami gere ǁkhara da ; xawe nēb ge harebes ǃoa ra ǁkhara da , ǁîb di ǃanusiba da nî amǃnâxaga .
58012011	Tsî ǁkharab hoab , hâb rao , ǃgâiaǂgaose ība da tama i tsî ǃoase ra ība da ; xawe ǁnās khaoǃgâb ge ǁîb ǃnâ ǁkhāpesen hâna ǂhanu-aisib di ǂkhîxa ǂû-e ra ūǀkhība .
58012012	ǁNā-amaga ǁgarasa ǃomga ūkhâi î ǂkhabusa ǁgoade ǁkhawa ǀgaiǀgai ;
58012013	î sadu ǂaide ǂhanu ǂgaroga dība , î-i ǃhora-e tā ǃoe , î-i ǂgau .
58012014	Hoan ǀkha du nî ǂkhîse hâsa sauruǃgon tsî ǃanuǃanusens , ǁîs ose i khoe-i xare-e ǃKhūba mû tidesa ;
58012015	î ǃgaoǃgâ , î-i tā khoe-e Elob ǀkhomma xu khaoǃgâ hâ , î-i tā ǀnîsi au-ausens di ǃnoma-e ǀomkhâi , î-i tā gongonǃnâ-e dī , în tā ǁî-e xu ǀnîsi ǂguina ǀuriǀurihe .
58012016	Î i tā ǀgui-e ǀai-ao tamas ka io xorexūsa Esaub khami , ǀgui ǂû-ai-i ama ǁîb di ǂguroǃnaesisa ge ǁamaxūba ;
58012017	ǂan du a xuige , ǁnās khaoǃgâb ge ǁkhāti aoxūhe ǃkhaisa , ǀkhaebab ge ǀumi ǂgao-o ; ǃhausensoa-eb ge hō tama i xui-ao , ǁgamron ǀkhab ge ǁî-e ôa xawe .
58012018	Sadu ge sī tama hâ tsâǀkhāsa ǃhommi tawa , tsî khau ra ǀaes tawa , tsî ǃkhaeb tsî ǃkhaenas tsî tūǀnanub tsîn tawa ,
58012019	tsî ǀgapadas di ǀōb tsî mîdi di dommi tawa , ǁnâu bi ran ge ǂkhaba , aiǃâb ǃoan ǃhoaǀîhe tidesa .
58012020	Nē-i mîmāhe ra-en ge tani ǁoa i xui-ao : “ ǀGoa-i ga ǃhomma tsâǀkhāo , o i ge nî ǀuiǁhomhe tsî ǂāb ǀkha ǁkhâuǃganuhe , ” ti .
58012021	Tsî nētikōse ǃaoǃaosa ai-i ge i , ob ge Moseba : “ ǃHuri ta hâ tsî ta ra ǀkhū , ” ti ge mî .
58012022	Xawe du ge sado Sions ǃhommi tawa ge sī , tsî ûitsama Elob di ǃās tawa , ǀhomsi Jerusalems tawa tsî ǂgui ǀoadisi ǀhomǃgāgu ǀhûs tawa ,
58012023	tsî ǂguroǃnaesaben di ǀhaohâb tawa , ǀhommi ǃnâ xoamâihe hâna , tsî Elob hoan di ǂHanuǂhanu-aob tawa , tsî dītoahe hâ ǂhanu-ain di gagadi tawa ;
58012024	tsî ǀasa ǃgaeǀhaos di mâba-aob Jesub tawa , tsî ǀgapi-ais di ǀaob tawa , Abeli dib xa ama-aise ra ǃhoaba .
58012025	Mûbasen re , î du tā ǃhoa-ū du raba ǂkhā . Naun ga ǁkharaba ǁhâxū tama io , ǃhūbaib ai gere ǃhoaba ge ǂkhāna , matikō ǃnāǂamsase da sada ǁhâxū tide , ǀhomma xu ra ǃhoaǁgôaba da ga ǂkhāo ;
58012026	ǁîb di dommi ge ǁnāǃnubai ǃhūbaiba ge gongon . Xawe nēsib ǂhôa tsî ra mî : ǀGui ǃnās ǀguisa ta ganupe nî gongon ǃhūbaib ǀguiba tama i , tsî ǀhommi tsîna .
58012027	Os ge nēs : ǀGui ǃnās ǀguisa ra ǁgauǂui , ǁnopeǁnopesa xūn nîra ǀkharaǀkharahesa , dīhe gena , ǁnopeǁnopehe ǁoa xūn nî hâhâga .
58012028	ǁNā-amaga , ǁnopeǁnopeheǁoasa gaosiba da ge hō amaga , a da ǀkhomma ǃkhōǀgaipebasen , î da ǁîba xu ǃgôasib tsî ǃaoǃgâb ǀkha Eloba , ǃgâiba bi a khami , ǃoaba ǁkhā ;
58012029	sada Elob ge a khauǃkhū ra ǀae xuige .
58013001	Ab ǃgâsaǀnamguba hâ .
58013002	ǃHaokhoe ǃkhōǃoaxasiba tā ǀuru ; ǁîba xun ge ǀnîna , ǀūn ase ǀhomǃgāga ge ǃkhōǂgā xuige .
58013003	ǃKhōsan xa ǂâi ǀhaoǃkhōsadu as ǁkhās xase , tsî tsūse ra sîsenūhen xa , aitsama ǁkhāti ganupe soros ǃnâ hâs ǁkhās xase .
58013004	Ab ǃgameba hoan tawa ǃgôasib ǃnâ ūhâhe , îb ǃgameb kharoba ǂnao-ose ī , ǀai-aon tsî ǃgamekhôa-aonab ge Eloba nîra ǀgoraǃgâ xuige .
58013005	Tanisensa as xūǃgunuxasib ose ī , î du ū du hân ǀkha ǂâu ; ǁîb ge mî xuige : “ Tita ge ǁnāxū tsi tide , tsî ta satsa xu ūdawasen tide . ”
58013006	O da kom ǁkhoaǂgaose a mî ǁkhāo : “ ǃKhūb ge a ti Hui-ao , o ta ǃao tide ; tare-e i kha khoe-e nî dī te ? ”
58013007	Sadu aiǃgû-aogu xa ǂâiǂâisen , Elob mîsa sado gere ǃhoabaga ; ǁîgu tanisens di ǀamǂoasa kōǀî , î du ǁîgu ǂgomsa ǁgaeǁgae .
58013008	Jesub Xristub ge a ǁkhā , ǁari tsî nētsē , tsî ǁkhāti ǀamosib kōse .
58013009	ǃKharaga tsî ǃhao ǁkhāǁkhā-aidi xa tā doeǁgarimakaisen ; ǃgâi ǃkhais komo , ǂgaob nî ǀkhomma xu ǀgai ǃkhaisa , tsî ǂûna xu tama , ǁîna xun ge ǁîna ra sîsenūna harebe-i xare-e ūhâ tama hâ .
58013010	Sada ge altarsa ūhâ , ǁîba xun tabernakela ra ǃoabana ǂû ǁkhā tama hâba .
58013011	Ûitsama xūn , ǀaob ân ǀgapipristeri xa ǁoreb ǃaroma ǃanusib ǃnâ ra taniǂgāhen di sorodi ge ǁgoeǃkhais ǃauga ra khauǃkhūhe .
58013012	ǁNā-amagab ge ǁkhāti Jesuba ǁāb ǃauga ge tsâ , ǁîb di ǀaob ǂûb ǀkhab nî ǁaesa ǃanuǃanuga .
58013013	A da ǁnâi ǁîb ǃoa ǃgûǂoa ǁgoeǃkhais ǃaugaba ǃoa , î du ǁîb di ǃharaxūhesa tani .
58013014	Nēpa da hâhâ ra ǃā-e ūhâ tama , xawe da ge ǃgoaxa-e ra ôa ;
58013015	xuige a da ǁîba xu hugaǀgui Eloba koaǁguibasa ǁguiba ; ǁnās ge ǁîb di ǀonsa ra ǁguiǁnâ amǁgaugu di ǂûsa .
58013016	ǃGâidīs , tsî augusa tā ǀuru , nēti ī ǁguibadi ǃnâb ge Eloba ǃgâiǃgâibasen-e ūhâ xuige .
58013017	Sadu aiǃgû-aoga ǁnâuǀnam , î ǁîga ǃnaga hâba ; ǁîgu ge sadu ǀomdi ǂama ra ǃûi , ǃereamsa nîra māgu ase ; î gu ǁîsa ǃgâiaǂgaob ǀkha dī , î gu tā ǀhâimâinǀoms ǀkha dī , ǁîs ǃgâiba du tide xuige .
58013018	Sige ǀgoreba re ; ǂgomǃgâsen ge ge ra , ǃgâi ǂâisa ge ūhâsa , xūn hoan ǃnâ anuse ra tanisen ǂgao ge ase .
58013019	Tsî ta ǁnās ǃgâ-ai ra ǀkhoma du , ǁîsa du nî dīsa , î ta ga ǃhaese sado ǁkhawa māhe ti .
58013020	Tsî ǂkhîb di Elob , kai ǃÛi-aob gūn dib , sada ǃKhūb Jesuba ǀamo ǃgaeǀhaos di ǀaoba xu ǁō hâna xu ge ǂgaeǂguiǂuiba ,
58013021	ab hoa ǃgâi sîsenni ǃnâ ǁkhā kai du , ǁîb di ǂâisa du nî dīse , îb sada ǃnâ sîsen , ǁîb aiǃâ a ǃgâi-e Jesub Xristuba xu ; ǁîba ab ǂkhaisiba ūhâ ǀamosib hoab kōse ! Amen .
58013022	O ta ra ǀkhoma du , ǃgâsado , nē ǁnamas di mîsa tani re ; ǃnubuse ta go xoaba du xuige .
58013023	Î ǂan , ǃgâsab Timoteub ge xūhesa ; ǃhaeseb ga hāo , o ta nî ǁîb ǀkha sado sī mû .
58013024	Sadu aiǃgû-aogu hoagu tsî ǃanun hoana tawede . Italiab din ra tawede du .
58013025	Ab ǀkhomma sadu hoadu ǀkha hâ ! Amen .
59001001	Jakobuta , Elob tsî ǃKhūb Jesub Xristub di ǃgāta , disiǀgamǀa ǃhaodi ǀgaruǀgarusib ǃnâ hâdi ǃoa : ǃGâiaǂgao re !
59001002	ǃGâiaǂgaob ǀguib ase ūhâ re , ti ǃgâsago , ǂguiǃnâgu ǃâitsâdi ǃnâ du ga ǁnāo ;
59001003	î du ǂan , sadu ǂgoms di ǃâitsâhes taniǀnamxasiba ra hā-ū ǃkhaisa .
59001004	Tsî taniǀnamxasiba ab dīǀoaǀoasase sîsenni âba dī , î du dīǀoaǀoasa tsî hoaragase ǂhau , î du xū-i xare-i ǃnâ tā tôasi .
59001005	Tsî ǀgui-i â du ga gā-aisiba tôasio , a-i Elob tawa ǂganbasen , mâ-i hoa-e ǀguiǃnâxase ra māb tsî ǂgōǀau tamaba , o i ge nîra māhe .
59001006	Xawe a-i ǂgoms ǃnâ ǂganbasen , î-i tā xū-i xare-i ǃnâ îganǀgē ; îganǀgē ra-i hurib ǃgabi-i , ǂoab xa ra doeǁgarihe tsî ǂnapimahe-i khami ī xuige .
59001007	ǁNāti ī khoe-e a-i tā ǂâi , xū-e i nî ǃKhūba xu hōsa .
59001008	ǃHonariǂgaoxa khoe-i ge ǁî-i daogu hoagu ǃnâ a ǁae-oǃnâ .
59001009	Xawe ǃgamǃgamsensa ǃgâsaba ab ǁîb di ǀgapib xa koasen ,
59001010	tsî ǃkhū hâba ǁîb di ǃgamsib ǃnâ ; ǀgâb di ǀkhuru-i xaseb nîra kā xuige .
59001011	Sores ge ǀgamsib âs ǀkha ǁhaio , ob ge ǀgâba ge ǂnâ , tsî ǀkhurub âb ge ǁnā , tsî îsa īsib âb ge kā ; ǁnās ǁkhās khami i ge ǃkhū hâ-e ǁkhāti nî ǃū ǁî-i di daogu ǃnâ .
59001012	ǃGâiǃō i ge hâ ǁnā khoe-i , ǃâitsâba ra tani-e ; mâhō i kao , o i ûib di kronsa nîra hō xui-ao , Elob ge ǁîba ǀnam hâna mîmâibasa .
59001013	Khoe-i xare-i , ǃâitsâhe i karao , a-i tā mî : Elob xa ta ra ǃâitsâhe . Elob ge ǂkhabab ǀkha a ǃâitsâhe ǁoa xuige , tsîb ge ǁîb ǂûba khoe-i xare-e ǃâitsâ tama hâ ;
59001014	xawe mâ-i hoa-i ge ra ǃâitsâhe , ǁî-i di turab ǂûb xa i ra ǂgaeǁnâhe tsî nanaheo ;
59001015	ǁnās khaoǃgâ , turab ga ǃkhōǃoao , ob ra ǁoreba ǁora ; tsî ǁoreb ga dītoaheo , ob ra ǁōba ǁora .
59001016	Tā ǁhapu , ti ǀnam ǃgâsado .
59001017	Mâ ǃgâi hō-i tsî mâ dīǀoaǀoasa hō-i hoa-i ge ǀgapiseba xu ra ǁgôaxa , ǃnâgu di ǁGûba xu , ǁîb ǃnâ ǀkharasi-i xare-i tsî dawaǃkhupusens di som-i xare-i hâ tamaba .
59001018	ǁÎb di ǂâis ǃoab ge sada ge hōbasen mîs amab dis ǀkha , î da ga sada ǁîb kurusaben di ǂguro .
59001019	ǁNā-amaga , ti ǀnam ǃgâsado , mâ khoe-i hoa-e a-i ǃhae ǁnâu i nîsa , î-i ǁgarasa ǃhoa i nîsa , î-i ǁgarasa ǁaixa i nîsa ,
59001020	khoeb di ǁaib Elob di ǂhanu-aisiba sîsen tama xuige .
59001021	ǁNā-amaga ǀurixasib hoab tsî ǂkhabasib di ǃnāǂamsib hoaba ǁguiǁnâ , î du tsamtsiǃnâsib ǀkha mîs , sadu ǃnâ ra ǂgāhes tsî sadu ǀomde ǃgâiǃō kai ǁkhāsa ǃkhōǃoa .
59001022	Mîs di dī-ao kai re , î du tā ǁnâus ǀguisa hî , î du tā ǁî-aitsama garasen .
59001023	Khoe-i ga mîsa ǁnâus ǀguisa hî , tsî i ga dī-ao tama io , ǁnā-i ge khoeb khami ī , ǃnae-ūb hâ aisa mûsenxūs ǃnâ ra kōba ;
59001024	ǁî-aitsamab ge kōseno , ob bē tsî ǁnātimîsi ge ǀuru , matib īsa xui-ao ;
59001025	xawe dīǀoaǀoasa ǂhanub ǃnorasasis dib ǃnâ ra mûǂgā-i , tsî ǁîb ǃnâ ra hâhâ-i , tsî ǀuruxa ǁnâu-ao tama-i , tsî sîsenni di dī-ao-i , ǁnā-i ge nî ǃgâiǃō ǁî-i di dīs ǃnâ .
59001026	ǀGui-i âdu ga ǂâi , eloǃoabasa-i a ǃkhaisa , tsî i ga ǁî-i namsa ǃkhōǀgara tama io , tsî i ga ǁî-i ǂgaoba garao , ǁnā-i di eloǃoabas ge a ǁau .
59001027	Elob tsî ǁGûb aiǃâ ǃanu tsî ǂnao-oǃnâse ī eloǃoabas ge nēsa : ǃOaǀgôan tsî ǃoataradets ga ǁîn di ǁgâiǀāb ǃnâ sari , tsîts ga sa-aitsama ǃhūbaiba xu ǂnaoǂnaosens ose sâuseno .
59002001	Ti ǃgâsado , ǂgoms sada ǃKhūb Jesub Xristub , ǃKhūb ǂkhaisib dib disa tā khoe-i aisa kōǀîs ǀkha ūhâ .
59002002	Khoeb ga sadu ǀhaos ǃnâ ǂgâxa ǃhuniǀuri ǀkhunuǂnûida-i tsî anu-anusa sarab ǀkha , tsîb ga ǁkhāti ǀgâsaba ǁkhoatama sarab ǀkha hāo ,
59002003	tsî du ga anu-anusa saraba tani hâba kōǀî , tsî du ga ǁîb ǃoa mîo : Satsa nēpa ǃgâi ǃkhai-i ai ǂnû ! tsî du ga ǀgâsab ǃoa mîo : ǁNāpa mâ ! Nēpa ǂnû ti ǂaimâi-aidas ai !
59002004	ǀGorasa du kha sadu ǃnâ dī tama hâ , tsî ǂkhaba ǂâiǂâisendi di ǂhanuǂhanu-ao kai tama du kha hâ ?
59002005	ǁNâu re , ti ǀnam ǃgâsado , Eloba kha nē ǃhūbaib di ǀgâsana ǃkhōǂuibasen tamab hâ , ǂgoms ǃnâ ǃkhū tsîn nî gaosib , ǁîba ǀnam hânab ge mîmâibab di ǀumi-ao kaise ?
59002006	Xawe du ge sado ǀgâsaba ge sora . ǃKhū hâ tamana kha ǁnān , sado ra dān , tsî sado ǂhanuǂhanu-aogu aiǃâ ra ǂgaina ?
59002007	ǁÎ tamana kha ǁnān , ǃgâi ǀons , ǁîs ǀkha du ra ǂgaihesa ra ǃkhāǃkhāna ?
59002008	Gao-aosi ǂhanuba du ga dīǀoaǀoao , xoas ǃoa : “ Sa ǀgūkhoebats ge sats ǁkhāts khami nî ǀnam , ” o du ge ǃgâise ra dī ;
59002009	xawe khoe-i aisa du ga kōǀîo , o du ge ǁoreba ra dī , tsî du ge ǂhanub xa ǃûǂamaose ra ǁkharahe .
59002010	Khoe-i ga ǂhanub hoaba ǃkhōǀgaipe , tsî i ga ǀgui xū-i ǃnâ dīsā , o i ge hoan tawa a ǀhapixa .
59002011	“ ǃGamebats ge khôa tide , ” ti ge mîb ge ǁkhāti : “ ǃGamts ge tide ! ” ti ge mî . O ǃgamekhôa tamats ga i xawets ga ǃgamo , ots go ǂhanub di ǃûǂamao kai .
59002012	Nēti ǃhoa , î nēti dī ǂhanub ǃnorasasis dib ǀkha nîra ǂhanuǂhanuhedu ase ;
59002013	ǀkhomoǃnâ ǀgoraǃgâ-i ge ǀkhomxaǂgaosi-e dī tama-i ǂama nîra hā xuige ; tsî ǀkhomxaǂgaosib ge ǀgoraǃgâs ǃoa-ai ra koasen .
59002014	Tare-e nî harebe , ti ǃgâsado , khoe-i ga : ǂGomsa ta ūhâ ti mî , tsî i ga sîsenga ūhâ tama io ? ǂGomsa kha ǁî-e ǃgâiǃō kai ǁkhā ?
59002015	O ǃgâsab ga , ǃgâsas ga ǀōǀkhā hâo , tsîn ga tsēkorobe ǂû-e tôasio ,
59002016	tsî khoe-i sadu di-i ga ǁîna ǃoa : ǂKhîb ǃnâ ǃgû , sâ î du ǁâ ti mî tsî i ga ǁîna soros di ǂhana mā tama io , tare-e kha nî harebe ?
59002017	ǁNās ǁkhās xases ge ǁkhāti ǂgomsa ǁîs ǂûs ǃnâ ǁō hâ , sîsengas ga ūhâ tama io .
59002018	Xawe khoe-i ga mî : Sats ge ǂgomsa ūhâ , o ta ge tita sîsenga ūhâ ; sa ǂgomsa sîsengu âtsa xu ǁgau te , o ta ge tita tsîna ti sîsenga xu ti ǂgomsa nî ǁgau tsi .
59002019	Sats ge ra ǂgom , ǀgui Elob a ǃkhaisa . ǃGâisets ra dī . ǁGâuagu on kom ra ǂgom tsî ǀkhūo .
59002020	Tsî ǂan ǂgaots ra , gâre khoetse , ǂgoms sîsengu ose ǁō hâsa ?
59002021	Abob Abrahammi , sîsenga xu ǂhanu-ai kaihe tamab hâ , ǁîb di ôab Isakab ge altars ai ǁguiba ǃnubai ?
59002022	Ots kom ra mûo , ǂgoms ge sîsengu âb ǀkha sîsenǀhao ǃkhaisa , tsî ǂgoms ge sîsenga xu ǀoa ǃkhaisa .
59002023	Os ge xoasa ge ǀoa , nēti ra mîsa : “ Tsî Abrahammi ge Eloba ge ǂgom , ob ge ǁîsa ǂhanu-aisise ge ǃgôabahe , ” tsîb ge Elob khoese gere ǂgaihe .
59002024	O du kom ra mûo , khoe-i sîsenga xu ra ǂhanu-ai kaihesa , tsî ǂgoms ǀguisa xu tama .
59002025	Tsî ǁnās ǁkhās khami ǀai-aos Raxasa , sîsenga xus kha ǂhanu-ai kaihe tama hâ , sîsabega ǃkhōǃoa tsîs ge ǁîga ǀkhara daoba-ū ǂoa kai ǃnubai ?
59002026	Soros gagas ose ǁō hâs ǁkhās khamis ge ǁkhāti ǂgomsa sîsengu ose ǁō hâ .
59003001	Tā ǂgui ǁkhāǁkhā-ao kai re , ti ǃgâsado , î du ǂan , ǁnās ǃgâ-ai kai ǀgoraǃgâ-e ge nîra hō ǃkhaisa .
59003002	Kaise da kom xūn hoan ǃnâ ra ǃnôao ; khoe-i , mîs ǃnâ dīsā tama-i ge dīǀoaǀoasa khoe-e , soros hoasa ǃkhōǀgara ǁkhā hâ-e .
59003003	Mû , hāna da ge tomde ra ǂgâ-amǃnâ , sadan nî ǁnâuǀnamga , tsî da ge ǁîn ǀkha soros ân hoasa ra ǂgae-ūnu .
59003004	Mû , ǁkhāti doe-omga , matikōse gu a kai tsî ǃgom ǂoagu xa ra doeǁgamahe , xawe gu ge ama ǂkhari ruri ǀkha ra unuhe , ǂgaeǂgui-aob ra ǂgao ǀkhāb hoab ǃoa ;
59003005	nētis ge namsa ǁkhāti a ǂkhari uniǁaero , xawes ge kai xūn xa ra koasen . Kō , ǂkhari ǀaero-e , matikō kai haiǀgomsa i a ǂhubi ǁkhā ǃkhaisa !
59003006	Tsî nams on ge a ǀae , ǂkhabab xa ǀoa hâ ǃhūbaisa . Nētis ge namsa sada uniǁaedi ǃnâ ge mâihe , os ra soros hoasa ǂnaoǂnao , tsî ǂūsib di ǀnūsa ra ǂhubi , tsîs ra ǁîsa ǀamo ǀaeba xu ǂhubihe .
59003007	Mâ ǂūsi-i hoa-i ge ra ǂauǂauhe , ǀgurun di-i karao , anin di-i karao , ǂhana ran tsî hurib ǀgurun di-i karao , tsî i ge ǀnai khoeb di ǂūsiba xu gere ǂauǂauhe ;
59003008	xawe namsa i ge khoe-i xare-e a ǂauǂau ǁoa , ǁnā dāhe ǁoasa ǂkhabas , ǁōǁōsa ǃgāb xa ǀoa hâsa .
59003009	ǁÎs ǀkha da ǃKhūb tsî ǁGûba ra kare , tsî ǁîs ǀkha da khoen , Elob īb ǃoa ge kuruhena ra ǀâxare .
59003010	ǁKhā amsa xu kha ra ǂoaxa ǀkhaeb tsî ǀâxareb tsîkha . Tā as ǁnāti ī , ti ǃgâsado .
59003011	ǀAu-e kha ǀgui mû-e xu ǂkhon-e tsî au-e ra ôa ?
59003012	Īǁkhā i a , ti ǃgâsado , ǀnomahais nî ǀkheraǂûna ūǀkhīsa , tsî ǂauxûiǂûhaisa ǀnomaǂûna ? ǁNās ǁkhās khami i ge ǀau-i xare-e ǀū tsî ǂkhon ǁgam-e a ūǀkhī ǁoa .
59003013	Tari-e kha sadu ǃnâ gā-ai tsî ǁnâuǃāxa ? A-i ǁî-i ǃgâi tanisensa xu ǁî-i sîsenga ǁgau tsamtsiǃnâ gā-aisib ǃnâ .
59003014	Xawe au surib tsî ǀguriǂâibasens tsîra du ga ǂgaob ǃnâ ūhâo , tā koasen î tā amab ǃoagu ǂhumi .
59003015	Nē gā-aisib ge ǀgapiseba xu ǁgôaxa tama ; tsîb ge a ǃhūsi tsî ǂūsi tsî ǁgâuasi ;
59003016	surib tsî ǁîǁâsens tsîra hâpa , ǁnāpa i ge domoǃnâsib tsî mâ ǂkhaba dī-i hoa-e hâ .
59003017	Xawe ǀgapiseba xu hâ gā-aisib ge ǂgurose a ǃanu , ǁnās khaoǃgâ ǂkhîxaǃnâ , tsauraǃnâ , mîbakaisenxa , ǀkhomxaǂgaosib tsî ǃgâi ǂûn xa ǀoa hâ ; tsîb a ǂhauǃnâ tsî hînaoǃnâ .
59003018	Tsîb ge nē ǂûtanib ǂhanu-aisib diba ǂkhîbagusa ra dīna ǂkhîb ǃnâ ra tsorobahe .
59004001	Mapa xu gu kha torogu tsî ǃkhamgu tsîga sadu ǃnâ ra hā ? Nēsa xu tamasa , sadu turagu , uniǁaedi âdu ǃnâ ra ǃkhamga xu ?
59004002	Tura du ra , xawe du ūhâ tama hâ ; ǃgam tsî du ra suri , xawe du ge a hō ǁoa ; ǃkham tsî du ra torodī , xawe du ūhâ tama hâ , ǀgore tama du hâ amaga .
59004003	ǀGore du ra xawe du ge ǃkhōǃoa tama hâ , tsūse du ra ǀgore amaga , sadu turagu ǃnâ du nî ǁîna hîǀhuruse .
59004004	ǃGamekhôa-aogo tsî ǃgamekhôa-aoso , ǂan tama du kha hâ , ǃhūbaib di khoexasib a khāsi ǃkhaisa Elob ǃoagu ? Mâ-i hoa-i ǃhūbaiba ra khoexagu ǂgao-i ge ra Elob di khākhoe kai .
59004005	Tsî ǂâi du kha hâ , xoas ra ǁause mî ǃkhaisa : “ Gagas sada ǃnâ ǁan hâs ge surixase ra ǁkhore da ? ”
59004006	Tsîb ge ǁnās ǃgâ-ai kai ǀkhomma ra mā . ǁNā-amagab ra mî : “ Elob ge ǃguriǂgaoxana ra mâǃoa , xaweb ge ǃgamǃgamsen hâna ǀkhomma ra mā . ”
59004007	Elob ǃnaga māsen ; ǁgâuaba mâǃoa , ob ge nî ǁhâxū du ;
59004008	Eloba ǀgū , ob ge sado nî ǀgū . ǃOmga ǃanuǃanu , sadu ǁore-aodo , î du ǂgaoga ǀkhaiǀkhai sadu ǃhonariǂgaoxado .
59004009	Tsūǀkhā hâse tanisen , ǃoa î du ā ; as sadu âisa ǃhausens ǃnâ ǀkharaǀkharasen , îb sadu ǃgâiaǂgaoba ǃoa kai .
59004010	ǃKhūb aiǃâ ǃgamǃgamsen , ob ge nîra ǀgapiǀgapi du .
59004011	Tā ǀhoegu , ǃgâsado . ǁÎ-i ǃgâsaba ra ǀhoe tsî ǁî-i ǃgâsaba ra ǀgoraǃgâ-i ge ǂhanuba ǀhoe tsî ǂhanuba ra ǀgoraǃgâ-e . Tsî ǂhanubats ga ǀgoraǃgâo , ots ge ǂhanub di dī-ao tama i , tsîts ge a ǁîb di ǂhanuǂhanu-ao .
59004012	ǀGui ǂhanuǂnûiǂgā-aob tsî ǂhanuǂhanu-aob ǀguib hâ , sâu tsî hîkākā ǁkhāba . Taritsa kha sats nau-e ra ǀgoraǃgâtsa ?
59004013	Hā ǁnâi sadu , nēti ra mîdo : Nētsēs kas , ǁaris kasa a da nē ǃās ǃoas kas , nau ǃās ǃoas kasa ǃgû , î da ǁnāpa ǀgui kuriba hâǂui , î da ǁamagusa dī , î da xū-e hōbasen ;
59004014	sadu , ǁari nî ī-e ǂan tamado . Matib kha ī sadu ûiba ? ǀAn-i khamib kom īo , ǂkhari ǁaero-e a mûhesa-e , tsî ǁnās khaoǃgâ ra kā-e .
59004015	Nē mîdi amǃnâs ǃnâ du ga nēti mî : ǃKhūb ga ǂâio , tsî da ga ûio , o da ge nē-i tsî nau-e nî dī .
59004016	Xawe du kom nēsi sadu ǃgurib ǃnâ ra koaseno ; ǁnāti ī koasens hoas ge a tsū .
59004017	O ǃgâidīsa ǂan tsî ga dī tama i-i , ǁnā-i ge ǁîsa ǁorese ība .
59005001	Hā ǁnâi sadu ǃkhū hâdo , sadu ǂama nîra hā tsūǀkhāb ǃaroma ā î ǃau-ā .
59005002	ǃKhūsib âdu ge gunu hâ , tsî saran âdu ge ǁgurin xa hapuhe hâ .
59005003	ǃHuniǀurib tsî ǀhaiǀurib âdu ge ǀgū hâ , tsî ǀgūb ân ge mîdanse nî ība du , tsîb nî ǁgans âdo khauhapu ǀae-i axase . ǁUiba du ge ge ǀhaoǀhaobasen nē ǀuni tsēdi ǃnâ .
59005004	Mû , amǃnâs ǃoabasabegu , sadu ǃhanaga gere ǃgaogu dis sadu xa tôatôahe hâs ra ǂgai ; tsî ǃgao ra gu di ǃaudi ge ǃKhūb ǂnubidi dib di ǂgaera ǃnâ sī ge ǂgâ .
59005005	Hîǀhuru rase du ge ǃhūbaib ai gere ûi , tsî du ge gere ǃgâiǃgâisen ; sadu ǂgaoga du ge gere kaukau ǂātsēs ais xase .
59005006	ǂHanu-aiba du ge ǀgoraǃgâ tsî ǃgam , tsîb ge sado mâǃoa tama hâ .
59005007	ǃNūǃnâxase ǁnâi hâ , ǃgâsado , ǃKhūb di hās kōse . Kō , ǃhanakuru-aob ge ǃhūb di ǃgomǀgausa ǂû-e ra ǃâu , tsîb ge a ǃnūǃnâxa , haiǃkharub tsî ǁhaoǁaeb tsîkha di ǀnanuba i nî hōs kōse .
59005008	Sadu ona ǁnâi ǃnūǃnâxa , î sadu ǂgaoga ǀgaiǀgai ; ǃKhūb di hās a ǀgū xuige .
59005009	Tā ǀhâimâinǀomǀîgu , ǃgâsado , ǀgoraǃgâhe du tidega . Mû , ǂhanuǂhanu-aob ge dao-ams aiǃâ mâ .
59005010	Aiǁgause ūhâ , ti ǃgâsado , kēbo-aogu ǃKhūb di ǀons ǃnâ gere ǃhoagu di tsâb tsî ǃnūǃnâxasib tsîkha .
59005011	Mû , sâsase ra hâna da ǃgâiǃōse ra kare . Jobi di taniǀnamxasib xa ǁnâu , tsî du ge ǃKhūb ǂâibasens di ǀamsa ge mû ; ǃKhūb a ǀkhomxa tsîb a ǀkhomxaǂgao xui-ao .
59005012	Tsî hoan ǂamai , ti ǃgâsado , tā nū ǀhommi tawas karao , ǃhūbaib tawas karao , tsî mâ ǀnî nū-i hoa-i karao ; îs sadu di āsa ā , îs sadu di hî-îsa hî-î , î du tā ǀgoraǃgâs ǃnâ ǁnā .
59005013	Khoe-i ga sadu ǃnâ tsâo , a-i ǀgore . Khoe-i ga ǃgâiaǂgao-o , a-i psalmde ǁnae .
59005014	Khoe-i ga sadu ǃnâ ǀaeseno , a-i ǂnomdomgu ǀhaohâb diga ǂgai , î gu ǁî-i ǂama ǀgore , î gu ǃKhūb di ǀons ǃnâ ǁnui-i ǀkha ǁî-e ǂkhau ;
59005015	os ge ǂgoms di ǀgoresa ǀaesen hâ-e nî sâu , tsî ǃKhūb ge ǁî-e nî ǃkhōkhâi ; tsî ǁorena i ga dī hâ io , o i ge ǁîna nî ǀûbahe .
59005016	ǃÛǂamde ǁguiǁnâbagu re , î du ǀgorebagu , ǂuru du nîga ; ǀgaisa ǀgores ǂhanu-ai-i dis ge a sîsenǃnâxa .
59005017	Eliab ge sada khami ī khoe ge i , tsîb ge ǀgoresa gere ǀgore , ǀapi tide ǃkhaisa , o i ge ǃhūb ai ǀapi tama i ǃnona kurigu tsî ǃnani ǁkhâgu tsîna ;
59005018	tsî ǁkhawab ge ǀgoreo , ob ge ǀhomma ǀapiba ge mā , ob ge ǃhūba ǂû-i âba ge mā .
59005019	ǃGâsado , khoe-i ga sadu ǃnâ amaba xu ǁhapuo , tsî khoe-i ga ǁî-e ǃhobasen kaio ,
59005020	ǁnā-e a-i ǂan , ǁore-ao-e ǁhapudaob â-e xu ra ǃhobasen kai-i , ǁnā-i ǀom-e ǁōba xu ra sâu tsî ǁoren di ǂguiba ra ǃgū-ai ǃkhaisa .
60001001	Petruta , Jesub Xristub di apostelta . ǁNā ǃhaokhoen , Pontub tsî Galatiab tsî Kapadosiab tsî Asiab tsî Bitiniab ǃnâ ǀgaruǀgaruhe hân ǃoa ,
60001002	Elob ǁGûb di aimûǂans ǃoa ǃkhōǂuihe hân , Gagab di ǃanuǃanusis ǃnâ , ǁnâuǀnamxasib tsî Jesub Xristub ǀaob di ǀgapi-ais ǃoa : A du ǀkhommi tsî ǂkhîb tsîkha ǂguiǂguibahe !
60001003	Ab karehe Elob tsî ǁGûb sada ǃKhūb Jesub Xristub dib , ǁîb di kai ǀkhomxaǂgaosiba ǃoa sada ǁkhawaǃnae kai hâba ûitsama ǃâubasens ǃoa , Jesub Xristub di ǁō hâna xu khâis ǀkha ;
60001004	ǁgaoǁoasa tsî ǂnaoǂnaohe ǁoasa tsî ǃūǁoasa ǀumi-i , ǀhommi ǃnâ du sâubahe hâ-i ǃoa ,
60001005	sadu , ǂgomsa xu Elob di ǀgaib ǃnâ ra sâuhedo ǁāǁāhe hâ ǃgâiǃōsib , ǀuni ǁaeb ai nîra ǂhaiǂhaiheba ǃoa .
60001006	ǁÎb ǃnâ du ra ǃgâiaǂgaob , sadu ( ǂhâba i ga io ) nēsi ǂkharirose ǂguiǃnâgu ǃâitsâdi ǃnâ ǃoa hâdo .
60001007	ǃÂitsâhe hâ ǂgoms âdu nî kā ra ǃhuniǀurib , ǀaes ǀkha ra ǃâitsâheb ǂamai ǃgomǀgausase hōhese , koas tsî kares tsî ǂkhaisib ǃoa , Jesub Xristub di ǂhaiǂhaisens ǃnâ ;
60001008	ǁîba du mû tama xawe du ǀnam hâb ; ǁîb ǃnâ du nēsis kōse du mû bi tama hâ xawe ǂgom hâse ra dâba ǃhoaǂuiheǁoasa tsî ǂkhaisa ǃgâiaǂgaob ǀkha ,
60001009	sadu ǂgoms di ǀams ǀomdi ǃgâiǃōsib disa ra ūbēbasenǃâ .
60001010	ǁÎ ǃgâiǃōsiba gu ge kēbo-aogu , sado ge hāba ǀkhommi xa gere kēboga ôa-am tsî ge dîǃgâ ;
60001011	dîǃgâ raǃâ , mâ tsî tarebe ǁaeb aib ra ǁîgu ǃnâ hâ Gagab Xristub diba ǁgausa , Xristub ai nî hā tsâgu tsî ǁnās khaoǃgâ nî hā ǂkhaisib xa ge aiǀhûǀguitimîba ;
60001012	o gu ge ge ǂhaiǂhaibahe , ǁî-aitsama tama i tsî gu nî sada ǃoabasa nē xūn , nēsi du ǀhomma xu ge sîhe ǃAnu Gagab ǃnâ ǃgâiǂhôasa gere aoǁnâgu xa ra ǂhôahen ; ǁîn ǃnâ gu nî kōǂgâsa gu ǀhomǃgāga ǁkhore hâ .
60001013	ǁNā-amaga kamanagu sadu ǁnâuǃāb diga ǃgae , î ǂkhaikari hâ , î hoaragase ǂgomaiǂnûi ǁnā ǀkhommi , Jesub Xristub di ǂhaiǂhaisens ǃnâ du ra ūhâbaheb ai ;
60001014	î ǁnâuǀnamxa ǀgôadu ase tā ǀguiti-īkaisen aibe du ǀūǂams ǃnâ ge ī i tura-aigu ǃoa ;
60001015	î du sado ge ǂgaib a ǃanus ǁkhās khami sado ǁkhāti ǃanu sadu tanisens hoas ǃnâ .
60001016	Xoamâihe hâ xuige : “ ǃAnu , tita a ǃanu xuige , ” ti .
60001017	Tsî ǁGûse du ga ǂgaiǀîo ǁnāb , khoe-i aisa kōǀîs ose ra ǀgoraǃgâba mâ-i hoa-i di sîsenni ǃoa , ǁnâi ǃaob ǀkha tanisen re sadu ǃgûkhoesis di ǁaeb ai ;
60001018	î du ǂan , kā ra xūn ǀhaiǀurib tsî ǃhuniǀurib tsîkha ǀkha du orehe tamasa ǁau tanisens aboga xu ge ǀumisa xu ;
60001019	xawe ǃgomǀgausa ǀaob Xristub , ǀhapio tsî ūo ǁkhaob dib ǀkha ;
60001020	ǁîb ǃhūbaib di ǃgaoǃgaohes aiǃâ ge ǂnûiǂgāheb , xawe nē ǀuni ǁaegu ǃnâ sadu ǃaroma ge ǂhaiǂhaiheba ;
60001021	sadu ǁîba xu Elob ǃnâ ǂgom hâdo , ǁîba ge ǁō hâna xu ǂkhaiǂkhaib tsî ǂkhaisiba ge mā bib , sadu ǂgoms tsî ǃâubasens tsîra nî Elob ai hâga .
60001022	Î du sadu ǀomde ǃanuǃanu , ǃAnu Gagaba xu ǁnâuǀnamxasib amab dib ǃnâ , hînaoǃnâ ǃgâsaǀnamgusa ǃoa , î du ǃanu ǂgaoba xu ǀaexase ǀnamgu ;
60001023	ǁkhawa ǃnae hâdu ase ǁgaosa ǃkhomma xu tama i , tsî ǁgaoǁoasa ǃkhommi , ûitsama tsî ǀamose ra hâhâ mîs Elob disa xu .
60001024	ǁGans hoas ge ǀgâb khami ī , tsî khoe-i di ǂkhaisib hoab ge ǀgâb di ǀkhurub khami ī xui-ao . ǀGâb ge ǂnâ , tsî ǀkhurub âb ge ǁnā ;
60001025	xawe ǃKhūb mîs ge ǀamosib kōse ra hâ . Tsî nēs ge mîs , sadu ǃnâ gere aoǁnâhesa .
60002001	ǁGuiǁnâ ǁnâi ǂkhabasib hoab , tsî gāxaǃnâsib hoab , tsî hînaxasib , tsî surigub , tsî ǀhoegub hoaba ;
60002002	î du ǀase ǃnae hâ ǀgôarose turaxaba ǃgâi ǃūmû dai-e , î du ǁî-e xu ǀom ;
60002003	o du ga tsâ hâ , ǃKhūb a ǃgâixaǃnâ ǃkhaisa ;
60002004	ǁîb tawa du ge hāb , ûitsama ǀuib , khoen xa aoxūhe hâb , xawe Elob tawa ǃkhōǂuibasensa tsî ǃgomǀgausase īb axase .
60002005	Î du ǁkhāti sado ûitsama ǀuise omkhâihe gagasi omse , ǃanu pristersise , gagasi ǁguibadi , Eloba Jesub Xristuba xu a ǃgâibade du nî ǁguibaga .
60002006	ǁNā-amaga xoas ǃnâ xoahe hâ : “ Mû , Sions ǃnâ ta ge ǃkhōǂuibasensa tsî ǃgomǀgausa ǁhôaǀuiba ra ǁgui ” tsî : “ ǁÎb ǃnâ kara ǂgom-i ge taotaohe tide-e . ”
60002007	Sadu ǂgom hâdob ge a ǃgomǀgausaba ; xawe ǂgomoǃnân ǃoa ra mîhe : ǁNā ǀuib , ǂnubi-aogu xa aoxūhe hâb , ǁnāb ge ge ǁhôaǀui kai tsî ǃnôaǀui kai tsî ge ǁgonǁgonǂgaos ǃhao kai .
60002008	ǁÎn ǂgomoǃnân tsî mîs tawa ra ǃnôana , ǁîs ǃoan ge ǁkhāti ǂnûihe hâ .
60002009	Xawe sadu ge a ǃkhōǂuibasensa ǃhao , gao-aosi pristersi , ǃanu ǁae , ǃoaǂuibasensa ǁae , ǂhôa du nîga ǃgâi ǂūgu ǁnāb , ǃkhaenaba xu ǁîb di buruxa ǃnâb ǃoa ge ǂgai dub diga ;
60002010	sadu aibe ǁae tama ge i , tsî nēsi Elob ǁaedo , aibe ǀkhomxahe tama , tsî nēsi ǀkhomxahe hâdo .
60002011	ǀNamsabedo , sadu ǃhaokhoese tsî ǃgûkhoese īdo ta ra ǁnama , ǁgans di turagu , ǀoms ǃoagu ra ǃkhamga xu ūdawasen ;
60002012	î du sadu tanisensa ǀūben ǃnâ ǃgâiǂūxase ūhâ , în , sadu xan ga ǂkhabadī-aodu axase ǀhoen ǃnâ sadu ǃgâi sîsenga mû , în Eloba kare ôaǃnâs di tsēs ai .
60002013	Khoesi ǂnûiǂgā-i hoa-e ǃnaga hâba ǃKhūb ǃaroma , gao-aob karao , hoan xa kai ǀgaiba ūhâb ase ;
60002014	ǃāǃkhōmâi-aogu karao , ǁîb di sîsabegu ase , ǂkhabadī-aon di ǁkharahesa ǃoa , xawe ǃgâidī-aon di koahesa ǃoa .
60002015	Nēs ge a Elob di ǂâi xui-ao , ǃgâidī rase du nî gâre khoen di ǀūsiba ǃnōǃnō ǃkhaisa ;
60002016	ǃnorasadu ase , xawe ǃnorasasisa ǂkhabab di ǃgū-aixūse ūhâdu ase tama ; xawe Elob di ǃgāse .
60002017	Mâ-i hoa-e ǃgôa . ǃGâsasiba ǀnam . Eloba ǃao . Gao-aoba ǃgôa .
60002018	Sadu ǃgādo , ǃaoǃgâb hoab ǀkha ǀhonkhoena ǃnaga hâba , ǃgâi tsî tsamtsiǃnân ǀguina tama i tsî karosan tsîna .
60002019	Nēs ge a ǀkhom xui-ao , khoe-i ga ǂgaoǂans ǃaroma Elob aiǃâ , tsûba tanio , ǂhanuoǃnâse ra tsâse .
60002020	Mâ koasen-e kha nî i , ǁore du ka , tsî du ga ǁîs ǃaroma ǁkharaba tanio ? Xawe ǃgâidī du ka , tsî du ga tani tsî ǁîs ǃaroma tsâo , ǁnās ge Elob tawa a ǀkhom .
60002021	ǁNās ǃoa du ge ǂgaihe hâ xui-ao , Xristub on ge sada tsâba amaga , tsîb ge aiǁgau-e ge ǃgoroba da , ǁîb di daoga da nî ǃkhōdaose .
60002022	ǁÎb , ǁore-i xare-e dī tamab , tsî ams âb ǃnâ gāxaǃnâsi-i xare-e hōhe tamab ;
60002023	ǁîb , ǀauheb geo , ǀauǃoa tamab , tsî tsâb geo , ǁgoa tamab , xawe ǂhanuse ra ǀgoraǃgâba ge māǁnâb ;
60002024	ǁîb , sada ǁorena ǁîb di soros ǂûs ǃnâ haib ai ge taniǃapab , ǁorena ǁōǁnâ hâse da nî ǂhanu-aisiba ûibaga ; ǁîb di ǀhapina xu da ge ǂgauba .
60002025	ǁHapuma ra gūse du ge ī , xawe du kom nēsi ǃhobasen hâo sadu ǀomdi di ǃÛi-aob tsî Mûǂamaob ǃoa .
60003001	ǁNās ǁkhās xase , saso taraso , saso aoga ǃnaga hâba , ǀnîgu ga Elob mîsa ǁnâuǀnam tama i xawe , î gu taradi di tanisens ǀkha mî-i ose hōhe ,
60003002	saso di îǂhôa tanisensa gu ga mûǂano ǃaoǃgâb ǃnâ .
60003003	Îs saso tanisensa tā ǃaugab di , îs tā ǀûǂgapus , tsî ǃhuniǀuridana ǁgās , tsî sarana anas ǃnâ mâ ;
60003004	îs ǂganǃgâsa khoeb ǂgaob dib ǃnâ mâ , ǁgaoǁoasa īsib tsauraǃnâ tsî ǃnōsa gagasa ūhâb ǃnâ , Elob aiǃâ ǃgomǀgausase ība .
60003005	ǁNāti di ge ǃanu tarade huga gere ani , Elob ai ge ǂgomaiǂnûide , tsî ǁîdi aoga ge ǃnaga hâbade .
60003006	Saras ge Abrahamma ǁnâuǀnam is ǁkhās xase , ǁîba “ ǃkhūtse ” ti ra ǂgaise ; ǁîs di ôa kai so ge saso , ǃgâidī tsî so ga ǃhuri-i xare-i xa ǃao tama io .
60003007	ǁNās ǁkhās xase sago aogo , ǁnâuǃāb ǀkha ǁîs tawa ǁan , î go tarare soas , sago xa ǂkhabusase īs ase ǃgôa-e mā , ǁkhāti ûib ǀkhommi di ǀhaoǀumi-aodi ase , î di sadu ǀgorede tā ǂhanihe .
60003008	Î du ǀams ai sadu hoado ǀguiǂâixa , ǀkhomxa , ǃgâsaǀnamxa , ǀkhomxaǃnâ , ǃgamǃgamsenxa ,
60003009	tā ǂkhaba-e ǂkhaba-i ama mādawa , tsî ǀaumî-e ǀaumî-i ama ; î du ǁnās ǃoagu ǀkhae , î ǂan , ǀkhaeba ǀumis ǃoa du ge ǂgaihe ǃkhaisa .
60003010	Ûiba ǀnam tsî ga ǃgâi tsēde mû ǂgao-e , a-i ǁî-i di namsa ǂkhababa xu ǃnōǃnō , tsî ǁî-i di amǁgaukha , î kha tā gāxaǃnâ ;
60003011	a-i ǂkhababa xu ǂgō , î-i ǃgâiba dī ; a-i ǂkhîba ôa , î-i ǁîba sauruǃgon ,
60003012	ǃKhūb di mûra ge ǂhanu-ain ai hâ , tsî ǁîb di ǂgaera ǀgores ân ai xuige ; xawe ǃKhūb di ais ge ǂkhababa ra dīn ǃoagu hâ .
60003013	Tsî tari-e kha sado ǂkhôa-e a dī ǁkhā , ǃgâib di ǁgaeǁgae-ao du kao ?
60003014	Tsî ǂhanu-aisib ǃaroma du ga tsâ xawe du ge a ǃgâiǃō . ǁÎn di ǃaoǃaosa tā ǃao , î du tā ǃhuri .
60003015	Î du ǃKhūb Eloba sadu ǂgaogu ǃnâ ǃanuǃanu . Î du hugaǀgui ǂhomisen hâ , sadu ǃnâ hâ ǃâubasens xa ga ǃereamsa ǂgaoǀkhā du-i hoa-e ǃereamsa māsa , tsamtsiǃnâsib tsî ǃaob tsîkha ǀkha .
60003016	Î du ǃgâi ǂâisa ūhâ , în taotaohe , sadu xan ga ǂkhabadī-aodu axase ǀhoeo , ǁnān sadu ǃgâi tanisens Xristub ǃnâ hâsa ra ǃkhāǃkhāna .
60003017	ǁNās ǃgâ-ai i kom a ǃgâio , Elob di ǂâis karao , ǃgâidī rase du nî tsâsa , ǂkhabadī rase tsâs xa .
60003018	Xristub on ge ǀgui ǃnāsa sada ǁoren ǃaroma ǁō xui-ao , ǁîb ǂhanu-aiba ǂhanuoǃnân ǃaroma , Elob tawab nî sada ūsīga ; tsî ǁgans ǃnâb ge ǃgamhe , xaweb ge Gagas ǃnâ ge ûi-ûihe ;
60003019	ǁîs ǃnâb ge ǁkhāti ǃgûsī , tsî ǃkhō-oms ǃnâ hâ gagade gere aoǁnâba ,
60003020	ǁnādi aiga ǁnâuǀnam tama ge ide , Elob di ǃnūǃnâxasib Noaxi tsēdi ai gere ǃâuo , arki gere ǁāǁāhe ǃnubai , ǁîb ǃnâ di ge ǀorodi , ǁnādi ge ǁkhaisa ǀomde , ǁgamma xu ge sâuhe ;
60003021	ǁîb ǃoas ge ǁāǁnâs sada nēsi ra ǃgâiǃō kaisa , ǁîs sorosi ǀurixasib di ǁguiǁnâ tamas , xawe a ǃgâi ǂâis di turab Elobǀî , Jesub Xristub di khâisa xu ;
60003022	ǁîb Elob amǀkhāb ǁôab tawa hâb , ǀhommi ǃoa ge ǃapab , ǀhomǃgāgu tsî ǀgaigu tsî ǁkhāsigu tsîgu ǁîb ǃnaga dīhe hâba .
60004001	Tsî Xristub ge sada ǃaroma ǁgans ǃnâ tsâ amaga , sadu ǁkhāti ǁkhā ǂâis ǀkha ǁâtanisen ; ǁgans ǃnâ ra tsâ-i ge ǁoreb ǀkha ǀû hâ-e xuige ,
60004002	ǃaruǀî i khoen di turagu ǃoa ûi tidese , tsî i nî , gorose i ǁgans ǃnâ ǃgaubahe hâ ǁaeba Elob di ǂâis ǃoa ûise .
60004003	ǂÂuba da i kom hâo , ǃgôa-ī ge ǁaeb ûib diba da ǀūben di ǂâisa gere dīǀoaǀoasa , ǁgaiǁgaisa ǂūǁoasigu tsî turagu tsî āǀhorosigu tsî ōgu tsî āǃansengu tsî ǁgaisi ǁgôatsuiǁgoaǃoabagu tsîn ǃnâ da gere ûi ǃnubai ;
60004004	ǁî xūn ǂaman ra buru , ǁkhā ǀūbesi hîǀhurus ǃnâ du ǁîn ǀkha ǃgû tama ǃkhaisa , tsîn ra ǃkhāǃkhā ;
60004005	ǁîn ge ǃereambasensa nîra mā ǁnāb , ûitsaman tsî ǁō hân tsîna ǀgoraǃgâs ǃoa ǂhomisen hâba .
60004006	Nēs ǃoas ge ǃgâiǂhôasa ǁō hân tsîna aoǁnâbahe xui-ao , ǁgans ǃnâ hâ khoesib ǃoan ga ǀgoraǃgâhe xawen nî gagas ǃnâ Eloba ûibaga .
60004007	Tsî ǀams xūn hoan dis go ǀgū . ǀKhaiǃnâse hâ re , î ǂkhaikari hâ re ǀgoresa ǃoa .
60004008	Î du hoan ǂamai ǀaexa ǀnamguba ūhâ ; ǀnammi ra ǁoren di ǂguiba ǃgū-ai xuige .
60004009	Sâuǀnamgu du re ǀaras ose .
60004010	ǃOabagu re , mâ-i hoa-e ǃkhōǃoa-i ge hōs ǃoa ǃgâi ommûǂamaose ǃkharaga ǀkhommi Elob dib dise .
60004011	Khoe-i ga ǃhoao , a-i ǁîsa Elob mîse ǃhoa . Khoe-i ga ǃoabao , a-i Elob ra ǀkhae ǀgaiba xus ase ǃoaba , îb Eloba xūn hoan ǃnâ koahe Jesub Xristuba xu , ǁîb ǂkhaisib tsî ǀgaib tsîkha anu hâba ǀamosiba xu ǀamosib kōse . Amen .
60004012	ǀNamsabedo , tā buru sadu ǃnâ hâ ǀgamsib , ǃâitsâhe du nîse ra hāǂam dub xa , ǃhao xū-i ga hāǂam dus axase ;
60004013	xawe Xristub di tsâb ǃnâ du amǃnâxa hâs ǁkhās xase ǃgâiaǂgao re , î du ga ǁkhāti ǁîb ǂkhaisib di ǂhaiǂhaisens ǃnâ ǃgâiaǂgao tsî dâ ǁkhā ti .
60004014	ǁGuiǂamhe du karao Xristub di ǀons ǃaroma , o du ge a ǃgâiǃō ; Gagab ǂkhaisib dib tsî Elob dib sadu ai ra sâ xui-ao ; ǁîn tawab ra ǃkhāǃkhāhe , xawe sadu tawab ra ǂkhaiǂkhaihe .
60004015	A-i khoe-i xare-e tā tsâ ǃgamaose tsî ǃnari-aose tsî ǂkhabadī-aose , tsî nau-i di xū-i ǀkha ra ǁaeǁaesense .
60004016	Xawe xristeǁîse i kara tsâo , a-i tā tao , î-i Eloba ǂkhaiǂkhai nē ǀons ǀkha .
60004017	Nēb kom ǁaeb , ǀgoraǃgâs nî Elob ommi tawa tsoatsoabao ; tsî ǂguros ga sida tawa tsoatsoao , mâsa kha ǀams , Elob di ǃgâiǂhôasa ǁnâuǀnam taman disa nî ī ?
60004018	Tsî ǂhanu-ai-i ga ǂōse ǃgâiǃō kaiheo , mapa i kha eloxoresa-i tsî ǁore-ao-e nî ǂhai ?
60004019	ǁNā-amaga an Elob di ǂâis ǃoa ra tsâna Eloba ǂgomǂgomsa kuru-aob ase ǀomdi ana māǁnâ ǃgâidīgu ǃnâ .
60005001	ǂNomdomgu sada ǃnâ hâga ta ra ǁnama , tita , ǀhaoǂnomdomgu tsî Xristub tsâgu di ǃkhō-amaota tsî ǁkhāti ǂhaiǂhaihe nîra ǂkhaisib ǃnâ nîra amǃnâxa ta :
60005002	ǃÛi Elob gūn , sago ǂgomǃgâbahe hâna , ǁgarisa xu tama i tsî māsenxase ; ǁkhāti taotaosa hōbasen-i ǃaroma tama i tsî ǂgaob hoaba xu ;
60005003	ǁkhāti ǃKhūb di ǀhaohâba ra gaoǂamse tama i tsî gūn di aiǁgause .
60005004	O go ge , ǂAm ǃûi-aob ga ǂhaio , ǁgaoǁoasa krons ǂkhaisib disa nîra hō .
60005005	ǁNās ǁkhās xase sadu ǂkhamdo , kaikhoena ǃnaga hâba , î du hoado ǃnaga hâbagu ; î du ǃgamǃgamsensa ana : Elob ge ǃguriǂgaoxana ra mâǃoa , xaweb ra ǃgamǃgamsensana ǀkhomma mā xuige .
60005006	ǃGamǃgamsen ǁnâi re Elob di ǀgaisa ǃommi ǃnaga , îb ǁîb di ǁaeb ai ǀgapiǀgapi du .
60005007	Sadu ǂhansendi hoade ǁîba ǁgui-ai ; ǁîb sado ra ǂhansenba xuige .
60005008	ǀKhaiǃnâse hâ î ǂkhaikari hâ ; sadu di mâǃoasabeb ǁgâuab ge ǃguru ra xammi xase ra ǃgûma , tsî mâ-eb nî hapu ǃkhaisa ra ôa xuige .
60005009	ǁÎba mâǃoa ǂgoms ǃnâ ǁapo hâse , ǁkhā tsūǀkhāgu ǃhūbaib ai hâ ǃgâsan âdu tawa ra dīǀoaǀoahe ǃkhaisa ǂan tsî .
60005010	Tsî ǀkhommi hoab di Elob , ǁîb di ǀamo ǂkhaisib Jesub Xristub ǃnâ hâb ǃoa ǂgai da hâba , ab sadu , ǂkharirose ra tsâdo dīǀoaǀoa , ǀgaiǀgai , ǁapoǁapo , ǃgaoǃgao .
60005011	ǁÎba ab ǂkhaisib tsî ǀgaib tsîkha ūhâ ǀamosib hoab kōse ! Amen .
60005012	Silvanub sadu ǂgomǂgomsa ǃgâsab ǀkha ta ge , ǂâi ta ra khami , ǀnîrona ge xoa , ǁnama tsî ra ǃkhō-amǃâ , nē ǀkhommi Elob dib , ǁîb ǃnâ du mâb a ama-ai ǀkhom ǃkhaisa .
60005013	Babilons ǃnâ ǃkhōǂuihe hâ ǀhaohâb ra tawede du , tsî ti ôab Markub tsîn .
60005014	Tawedegu du re ǃanu ǁoas ǀnammi dis ǀkha . ǂKhîba ab sadu , Xristub Jesub ǃnâ hâdu hoadu ǀkha hâ ! Amen .
61001001	Simon Petruta , Jesub Xristub di ǃgā tsî apostelta , ǁnān sige ǀkha sada Elob tsî ǃGâiǃōdī-aob Jesub Xristub di ǂhanu-aisib ǃnâ ǁkhā ǃgâi ǂgomsa ge hōn ǃoa :
61001002	ǀKhommi tsî ǂkhîb tsîkha a kha sado ǂguiǂguibahe Elob tsî Jesub sada ǃKhūb di ǂans ǃnâ .
61001003	ǁÎb di elosi ǀgaib ge ûib tsî eloǃgâiǃōsib ǃoa harebe hân hoana ǀkhae da khami , ǁnāb , ǁîb di ǂkhaisib tsî ǁkhāsib ǀkha ge ǂgai dab di ǂansa xu ,
61001004	ǁîba xu di hoan xa kai tsî ǀgapiǃgôahesa mîmâide sada ǀkhaehe hâb , ǁîde xu du nî elosi ǂūsib ǃnâ amǃnâxase , ǃhūbaib di turagu ǃnâ hâ kāǁōsiba du ga ǁhâxūo :
61001005	ǁÎs ǁkhāsa ǃoa ǁnâi ôasasib hoaba dī , î du sadu ǂgoms tawa ǃgâi ǂūba ǀaro , tsî ǃgâi ǂūb tawa ǂans ,
61001006	tsî ǂans tawa ǁkhaesens , tsî ǁkhaesens tawa taniǀnamxasib , tsî taniǀnamxasib tawa eloǃaoǃgâxasib ,
61001007	tsî eloǃaoǃgâxasib tawa ǃgâsaǀnamgus tsî ǃgâsaǀnamgus tawa ǀnamma hoan ǃoa .
61001008	Nē xūn ga sadu tawa hâ tsîn ga ǃnā , on kom ǀopesase tsî ǂûtanioǃnâse hâ kai du tideo sada ǃKhūb Jesub Xristub di ǂans ǃnâ ;
61001009	xawe nē xūn ǁî-i ǃnâ hâ tama-i , ǁnā-i ge ǂgī hâ , tsî ǃnūse mû tama , tsî aibekam ǁoren di ǃanuǃanusisa ra ǀuru .
61001010	ǁNā-amaga , ǃgâsado , ǁnās ǃgâ-ai ôasa , sadu di ǂgaihes tsî ǃkhōǂuibasenhesa du nî ǁapoǁaposa ; nēna du ga dīo , o du kom tātsē ǃnôa tideo .
61001011	O du ge ǁnāti ǃkhū hâse nîra ǀarobahe sada ǃKhūb tsî ǃGâiǃōdī-aob Jesub Xristub di ǀamo gaosib ǃnâ ǂgâsa .
61001012	ǁNā-amaga ta ǀhawe tide , sado ta nî hugaǀgui nēn xa ǂâiǂâiǃnâ , ǁîna du a ǂan , tsî hâ a amab ǃnâ du ǀgaiǀgaihe hâ xawe .
61001013	Tsî ta nēsa ǂhanuse ūhâ , nē tabernakeli ǃnâ ta nî hâs kōse ta nî ǁnamas ǀkha ǂkhaiǂkhai du ǃkhaisa ;
61001014	ǂan ta a xui-ao , ǃhaese ta nî ti tabernakela ǁguiǁnâsa , sada ǃKhūb Jesub Xristub ge ǁkhāti ǂhaiǂhaiba te khami .
61001015	O ta ge nî ôasa , î du ga ǁkhāti ti ǃgûǂoas khaoǃgâ hugaǀgui nē xūn xa ǂâiǂâisensa ūhâ .
61001016	Gāxaǃnâsise hōǂuihe hâ ǁau ǃhoana ge kom sao tamao , sado ge ge sada ǃKhūb Jesub Xristub di ǀgaib tsî hās tsîra ǂanǂan ǃnubai , xawe ge ge ǁîb kaisib di ǃgapaǀî-ao ge i ,
61001017	ǃgôab tsî ǂkhaisib tsîkhab ge Elob ǁGûba xu hō ǃnubai , ǀgapiǃgôahesa ǂkhaisiba xub ge nēti ī domma hāba bi ǃnubai : “ Nēb ge ti ǀnamǀnamsa ǀGôab , ǃgâiǃgâibasensa ta ūǃnâ hâba . ”
61001018	Tsî nē domma ge ge ǁnâu , ǀhomma xub ge hāo , ǁîb ǀkha ge ǃanu ǃhommi ai hâ hîa .
61001019	O da ge ǁnās ǃgâ-ai kēbosi mîsa ǁaposase ūhâ ; tsî du ga ǃgâise dī , ǁîsa du ga ǃgaoǃgâo , ǃkhae ǃkhai-i ai ra ǃnâ ǃamamǀae-i axase , ǁgoas nî ǃnâ tsîs nî ǁgoaǀgamirosa sadu ǂgaogu ǃnâ ǁhais kōse .
61001020	Î du nēsa ǂguro ǂan , kēbosis Xoas dis xares ǁî-aitsama ǁguiǃāsa xu hâ tamasa .
61001021	Tātsē i kēbosi-i xare-e khoe-i di ǂâisa xu ūǀkhīhe tama hâ xui-ao ; xawe ǃAnu Gagab xa doeǁgarihe hâsen ge ǃanu khoen Elob dina gere ǃhoa .
61002001	Tsî gu ge ǁkhāti ǂkhaba kēbo-aoga ǁaes ǃnâ ge hâ i , sadu ǃnâ gu ǁkhāti ǂkhaba kēbo-aoga nî hâs ǁkhās xase , ǂganǃgâsase ǁgaoǁgaosa ǁkhāǁkhā-aina nî ūǂgâxaga , ǁîga ge ǁamabasen ǃKhūba ra ǀūxūga , tsî ǃhae kāǁōsi-e ǁîga ra ūhābasenga .
61002002	Tsî ǂguin ge ǁîgu di ǂūǁoasiga nîra sao ; ǁîn ǃaromab ge amab di daoba nîra ǃkhāǃkhāhe .
61002003	Tsî gu ge xūǃgunuxasib ǃnâ ǁau mîdi ǀkha sadu ǁamaguxūse nîra dī ; ǁîgu ǂamas ge ǀgoraǃgâsa ǂomxa ǁaeba xu ǀhawe tama , tsî ǁîgu di kāǁōsib ge ǂomhî tama hâ .
61002004	Elob ge ǁore ge ǀhomǃgāga sâu tama is ǁkhās xase , tsîb ge ǁîga ǃkhaenab di ādi ǃnâ ǀamo ǀaeb ǃnâ gu nî ǂhāǁgôahesa māǁnâs ǁkhās xase , ǀgoraǃgâs ǃoa gu nî sâuhega ,
61002005	tsî ǀoro ǃhūbaibab ge ǃkharesi tama , tsî ǂhanu-aisib di aoǁnâ-aob Noaxab ge ǁkhaesan ase sâu xase , kai ǁgammab ge eloxoresan di ǃhūbaib ǂama ūhā ǃnubai ;
61002006	tsî ǃāra Sodoms tsî Gomoras tsîra khauǃkhū hâǃâb ge ǁîra dawaǃkhupuhe ra nîs ǃoa ǀgoraǃgâ xase , eloxoresase nî ûin di aiǁgause ;
61002007	tsî ǂhanu-ai Loti , ǁgaiǁgaisa tanisens ǁgaisi khoen dis xa ǀhupu hâbab ge ore xase ;
61002008	( nē ǂhanu-aib ǁîn ǃnâ ǁan hâb kom tsēsa xu tsēs ǃoa ǁîb di ǂhanu-ai ǀoms ǃnâ gere tsûtsûheo , mû tsîb gere ǁnâu ǂhanuoǃnâ sîsengu âna xu ) .
61002009	ǁNās khās xaseb ge ǃKhūba ǂan , matib nî eloǃaoǃgâxana ǃâitsâsa xu ore , tsî ǂhanuoǃnâna ǀgoraǃgâtsēsa sâubasa , ǁkharahen nîga ;
61002010	tsî ǀō-ai ǁnān , ǁgans ǃoa ǃanuoǃnâ turab ǃnâ ra tanisenn , tsî gaosisa ra ǃharaxūn , ǂgapan , tsî ǁî-aitsama ra ǃgâiǃgâisenn , kaisiga ǃkhāǃkhāsa sau tama hâna ,
61002011	ǀhomǃgāgu , ǁîn xa kai ǀgaib tsî ǁkhāsiba ūhâgu ǁîn ǃoagu ǃkhāǃkhāǀgoraǃgâ-e ǃKhūb tawa ūsītsâ tama xawe ;
61002012	xawe nēn ge ǁnâuǃāoǃnâ ǀgurun , ǃkhōhe tsîn nî ǃgamhesa ǃnaeba hân khami ī ; ǀūn anan ra ǃkhāǃkhā amagan ge ǁîn ona nîra hîkākāhe ,
61002013	tsîn ge ǂhanuoǃnâsib di amǃnâsa nîra hō , ǁîn tsēkorobe ǃgâiǃgâisensa dâxūse ūhân , ǂnaoǂnaosa tsî ǀurisan , gāxaǃnâsigu ǃnâ ǃkhūsan , sadu tāgu tawa ǂûs ǃnâ ra ǃgâiǃgâisenn ,
61002014	ǃgamekhôaxa mûde ūhân , tātsē ǁoreǀû taman , ǀgaioǃnâ ǀomde ra nanaǁnân , ǂgaoba xūǃgunuxasib ǃnâ ǁkhāpesen hân , ǀâxareb ôan ,
61002015	ǂhanu daoba ge ǁnāxūn tsî ra ǁhapuman , Bileammi Beori ôab , ǂhanuoǃnâsib di amǃnâsa ge ǀnam hâ ib di daoba ra saon ;
61002016	ǁîb ge ǂhanuoǃnâsib âb di ǁkharaba ge hō ; ǃgomma ge tani amo esels kom khoesi dommi ǀkha ǃhoa tsî kēbo-aob di ǃkhausasiba ge ǃkhâio .
61002017	Nēn ge ǁgamoǃnâ ǀaun , sare-i xa ra doeǁgamahe ǀnanun ǃkhaenab di ǃkhaeba ǀamosib kōse sâubahe hâna .
61002018	ǁAu khūkhūsensa xūna ra ǃhoasen ra ǁgans di turagu tsî ǂūǁoasiga xu nanaxū ǁnān , ǁhapus ǃnâ ra ǃgûna ǁhâxūhe ge hâ ina ;
61002019	ǁîna ǃnorasasi-e ra mîmâiǃâ , ǁî-aitsaman a kāǁōsib di ǃgā hîa ; ǁî-i xats ge danhe-i , ǁnā-i di ǃgā kaits go xui-ao .
61002020	ǃHūbaib di ǂnaoǂnaosenden ga ǃKhūb tsî ǃGâiǃōdī-aob Jesub Xristub di ǂansa xu ǁhâxū hâo , tsîn ga ǁkhawa ǁîde ǁaeǁaesen tsî ǁîdi xa danheo , on ge ǀunigan âna ǂguron ǃgâ-ai ge tsūbahe ;
61002021	ǃgâibahen ka xui-ao ǂhanu-aisib di daoban ga ǂan tama hâ io , ǁîban ǂan hâ xawen ǁkhawa māhen ge ǃanu mîmāsa xu ge oa ǃkhais xa .
61002022	Xawen ge ge hāǂamhe , ama-ai ǂkhoamî-i ra mîs xa : Ari-i ge ǀkhûi i go i ǂû-e ǁkhawa ra hapu tsî : Hāgū-i ge ǁāhe i gos khaoǃgâ ǁkhawa ǂgoab ǃnâ ra ǃupupesen .
61003001	Nēs ge ǀgamǁî sîǂkhanis sado ta ra xoabasa , ǀnamsabedo , ǁîra hoara ǃnâ ta ǂâiǂâis ǀkha sadu ǂhauǃnâ ǂâisa ra ǂkhaiǂkhai ,
61003002	ǂâiǂâisen du nîga ǁnā mîdi , ǃanu kēbo-aogu aibe gere ǃhoadi xa , tsî sige ǃKhūb tsî ǃGâiǃōdī-aob di apostelge di mîmās xa .
61003003	Î du ǂguro nēsa ǂan , ǀuni tsēdi ain nîra ǃhō-aona hāsa , ǁîn di turagu ǂûgu ǃoa ûi
61003004	tsî nîra mîna : Mapas kha mîmâis ǁîb hās disa hâ ? Abogu ge kā tsēsa xun kom xūn hoana kurus di tsoatsoasa xun ge īs ǁkhās xase īo .
61003005	Xawe ǂanapegan ǂan ǂgao tama hâ , Elob mîsa xub ge ǀhomma hugasa xu hâ i tsî ǃhūbaib ge ǁgamma xu tsî ǁgammi ǃnâ hâ i ǃkhaisa .
61003006	ǁÎkha xub ge ǁnāǃnubai hâ ǃhūbaiba ǁgammi xa dâu-aihe tsî ge kā ;
61003007	tsî nēsi hâ ǀhommi tsî ǃhūbaib tsîkha ge ǁkhā mîsa xu ǁuise ǁguibēbahe hâ tsî ǀaesa ra sâubahe , ǀgoraǃgâtsēs tsî eloxoresa khoen di kāǁōtsēs kōse .
61003008	Î du nē ǀgui ǃkhaisa tā ǀūǂam , ǀnamsabedo , ǀgui tsēs ǃKhūb tawa ǀoadisi kurigu khami īsa , tsî ǀoadisi kuriga ǀgui tsēs khami .
61003009	ǃKhūb ge mîmâis ǀkha ǀhape tama hâ ( ǀnîn ǁîsa ǀhapes ase ūhâ khami ) , tsîb ge a ǃnūǃnâxaba da , tsîb ǂgao tama , khoe-i nî kāǁōsa , xawen nî hoana ǃhobasen ǃkhaisa .
61003010	Tsîs ge ǃKhūb di tsēsa ǃnari-ao-i tsuxuba ra hā-i khami nîra hā , ǁîs ai gu ǀhomga ǂkhupib ǀkha nîra ǃgû-īs , tsî hoa xūn ǀgammi xa nîra tsunis , tsî ǃhūbaib tsî ǁîs ai hâ sîsengu nîra khauǃkhūba .
61003011	Tsî nē xūn hoan ga kāo , mati īse du kha ǃanu tanisens tsî eloǃaoǃgâxasib ǃnâ ga ī ?
61003012	ǃÂu î du ǃnoeaǂgao ǃKhūb hās di tsēsa , ǁîs ai gu ǀhomga ǀaes xa ra khause nîra kās , tsî hoa xūn ǀgammi xa nîra tsunisa .
61003013	Xawe da ge ǁîb di mîmâisa ǃoa ǀasa ǀhommi tsî ǀasa ǃhūbaib tsîkha , ǂhanu-aisib ǁanǃnâ hâkha ra ǃâubasen .
61003014	ǁNā-amaga , ǀnamsabedo , î du nēna ra ǃâubasense ǃhaeǃhaesen , ǂnao-ose tsî ūose du nî ǁîb xa hōhese ǂkhîb ǃnâ ;
61003015	î du sada ǃKhūb di ǃnūǃnâxasiba ǃgâiǃōsib ase ūhâ ; sige ǀnamǀnamsa ǃgâsab Paulub ge ǁkhāti ǁîb māhe hâ gā-aisiba ǃoa sado xoaba khami ;
61003016	sîǂkhanidi hoadi ǃnâb ra ǁkhāti dī khami , ǁîdi ǃnâ nē xūn xa ra ǃhoase ; ǁîdi ǃnâ ǀnî xūn ǁnâuǃāsa a ǃgomba , ǁkhāǁkhāhe taman tsî ǀgaiǀgaihe tamana ra dawaǃkhupuna , ǁnās ǁkhās xase nau xoadi tsîna , ǁîn di ǁgaoǁgaosens ǃoa .
61003017	Sado ǁnâi , ǀnamsabedo , nēsa du a aiǂan amaga ǂanbasen re , î du tā ǁgaiǁgaisa khoen di ǁhapusa xu ǂgaeǂhapuǀhaohe , î du tā sadu ǁaposa ǃkhaisa xu ǁnā ;
61003018	î du ǀom sada ǃKhūb tsî ǃGâiǃōdī-aob Jesub Xristub di ǀkhommi tsî ǂans tsîra ǃnâ . Ab ǁîba ǂkhaisiba ūhâ nēsi tsî ǀamo tsēs kōse ! Amen .
62001001	Tsoatsoasa xu ge hâ i-i , ǁnâu ge ge i , sige mûdi ǀkha ge ge mû-i , ǃgapaǀî ge ge-i , tsî sige ǃomgu ǀkha ge ge tsâǀkhā-i , ûib di mîs xa :
62001002	( Tsîb ge ûiba ge ǂhai , tsî ge ge mû , tsî ge ge ra ǃkhō-am tsî aoǁnâ du ǁnā ǀamo ûib , ǁGûb tawa ge hâ ib tsî sige ge ǂhaiǂhaibaheba ) .
62001003	Mû tsî ge ge ǁnâu-i , ǁnā-e ge ge sige sado ra aoǁnâba , sadu on nî sige ǀkha amǃnâxasiba ūhâga ; îb sada amǃnâxasiba ǁkhāti ī ǁGûb ǀkha tsî ǁîb di Ôab Jesub Xristub ǀkha .
62001004	Tsî ge ge nēna ra xoaba du , sadu di ǃgâiaǂgaob nî ǀoaga .
62001005	Tsî nēs ge ǂhôas , ǁîsa ge ǁîba xu ǁnâu tsî sado ra aoǁnâbasa , Elob a ǃnâ , tsî ǃkhaena-i xare-i ǁîb ǃnâ hâ tamasa .
62001006	ǁÎb ǀkha da amǃnâxasiba ūhâ , ti da ga mîo , tsî da ga ǃkhaenab ǃnâ ǃgûo , o da ge ra ǂhumi , o da ge amaba dī tama hâ ;
62001007	xawe ǃnâb ǃnâ da ga ǃgûo , ǁîb ǃnâb ǃnâ hâs ǁkhās xase , o da ge amǃnâxasiba ūhâǀîgu hâ ; tsî ǀaob Jesub Xristub ǁîb Ôab dib ge ǁoren hoana xu ra ǃanuǃanu da .
62001008	ǁOre-i xare-e da ūhâ tama , ti da ga mîo , o da ge ǁî-aitsama ra ǂgaeǂhapusen , ob ge amaba sada ǃnâ hâ tama hâ .
62001009	Sada ǁorena da ga ǁguiǁnâo , ob ge a ǂgomǂgomsa tsî ǂhanu-ai , ob ge sada ǁorena ra ǀûba da tsî ǂhanuoǃnâsib hoaba xu ra ǃanuǃanu da .
62001010	Tsî ǁore tama da hâ , ti da ga mîo , o da ge ǁîba ǂhumi-aose ra dī , os ge ǁîb di mîsa sada ǃnâ hâ tama hâ .
62002001	Ti ôarodo , nēna ta ge ra xoaba du , ǁore du tidega . Tsî khoe-i ga ǁore xawe da ge ǁGûb tawa aigowaba-aoba ūhâ : Jesub Xristub ǂhanu-aiba .
62002002	Tsî ǁîb ge ǂkhîbagus sada ǁoren dis di ; tsî sada din ǀguin di tama , tsîb ge a ǁkhāti ǃhūbaib hoab din di ǂkhîbagu .
62002003	Tsî nēsa da ge a ǂan , ǁîba da ǂansa , ǁîb di mîmāde da ga sâuo .
62002004	ǁÎba da ǂan hâ , ti mî tsî ga ǁîb di mîmāde sâu tama i-i , ǁnā-i ge a ǂhumi-ao , tsî ǁnāti ī-i ǃnâb ge amaba hâ tama hâ ;
62002005	xawe ǁîb di mîsa ga sâu-i , ǁnāti ī-i ǃnâb ge Elob di ǀnamma amase dīǀoaǀoahe hâ ; nēs tawa da ge a ǂan , ǁîb ǃnâ da hâsa .
62002006	ǁÎb ǃnâ da hâ , ti ra mî-i ge surude hâ , ǁîb ge tanisens ǁkhās khami i nî ǁî-aitsama ǁkhāti tanisensa .
62002007	ǃGâsado , ǀasa mîmā-e ta xoaba du tama , xawe ǀoro mîmā-i , tsoatsoasa xu du ge ūhâ i-e ; nē ǀoro mîmās ge ǁnā mîs , tsoatsoasa xu du ge ǁnâusa .
62002008	ǁKhawa ta ge ǀasa mîmā-i , ǁîb ǃnâ tsî ǁkhāti sadu ǃnâ a ama-ai-e ra xoaba du ; ǃkhaenab ra ǃgû-ī tsî ǀnaib ama-ai ǃnâba ra ǀkhâu xui-ao .
62002009	ǃNâb ǃnâ ta hâ , ti mî tsî ga ǁî-i ǃgâsaba ǁkhan-i , ǁî-i ge ǃkhaenab ǃnâ nēsis kōse hâ .
62002010	ǁÎ-i ǃgâsaba ǀnam hâ-i ge ǃnâb ǃnâ hâ-e , tsî ǁgonǁgonǂgao-i ge ǁî-i ǃnâ hâ tama hâ ;
62002011	xawe ǁî-i ǃgâsaba ra ǁkhan-i ge ǃkhaenab ǃnâ hâ tsî ǃkhaenab ǃnâ ra ǃgû-e , tsî i ge a ǀū , mâǀî i ra ǃgû ǃkhaisa ; ǃkhaenab ge ǁî-i di mûra ǃkhae kai amaga .
62002012	ǀGôarodo , xoaba du ta ra , ǁorena du ǁîb di ǀons ǃaroma ǀûbahe hâ amaga .
62002013	Xoaba go ta ra , ǁgûgo , tsoatsoasa xu hâba du ge a ǂan amaga . Xoaba go ta ra , ǂkhamkhoego , ǂkhababa go ge dan amaga .
62002014	Xoaba du ta go , ǀgôado , ǁGûba du a ǂan amaga . Xoaba go ta go , ǁgûgo , tsoatsoasa xu hâba du a ǂan amaga . Xoaba go ta go , ǂkhamkhoego , ǀgaisa go a , tsî Elob mîs sago ǃnâ hâ , tsî ǂkhababa go ge dan amaga .
62002015	Tā ǀnam ǃhūbaib karao , ǃhūbaib ai hân karao ; khoe-i ga ǃhūbaiba ǀnamo , ǁî-i ǃnâb ge ǁgûb di ǀnamma hâ tama hâ ;
62002016	ǃhūbaib ai hân hoan , ǁgans di turab kas , mûdi di turab kas , ûib di kaikaisens kas hoas ǁGûba xu hâ tama i tsî ǃhūbaiba xu hâ xuige .
62002017	Tsî ǃhūbaib ge ra ǃgû-ī turab âb ǀkha ; xawe Elob ǂâisa ra dī-i ge ǀamosib kōse ra hâ-e .
62002018	ǀGôarodo , ǀuni iri ge , tsî Xristub khākhoeb ǃgoaxa ǃkhaisa du ge ǁnâus ǁkhās xase gu ge nēsi ǂgui Xristub khākhoega hâ ; ǁî ǃkhaisa xu da ge a ǂan , ǀuni iri a ǃkhaisa .
62002019	Sige xu gu ge ǃgûǂoa , xawe gu ge sige xu hâ tama ge hâ i ; sige xu gu ga hâ io , o gu kom ga sige ǀkha hâhâ io ; xawes ge ge ī , ǂhai gu nîga , hoagu sige xu hâ tama ǃkhaisa .
62002020	Tsî du ge sadu ǂkhauǀkhāsa ūhâ ǃAnuba xu , tsî du ge hoa xūna a ǂan .
62002021	Amaba du ǂan tama amaga ta ge xoaba du tama ; xawe ǁîba du a ǂan , tsî ǂhumi-i xare-i amaba xu hâ tama amaga ta ge xoaba du .
62002022	Mâba kha ǂhumi-aoba , ǁnāb ga ī tama io , Jesub a Xristu ǃkhaisa ra ǀūxūba ? Nēb ge Xristub khākhoeb , ǁgûb tsî ǀgôab tsîkha ra ǀūxūba .
62002023	Mâ-i hoa-i ǀGôaba ra ǀūxū-i ge ǁGûb ona ūhâ tama-e ; mâ-i hoa-i , ǀGôaba ra ǁguiǁnâ-i ge ǁGûb ona ūhâ-e .
62002024	Tsoatsoasa xu du ge ǁnâu-e , a-i ǁnâi sadu ǃnâ hâ ; tsoatsoasa xu du ge ǁnâu-i ga sadu ǃnâ hâo , o du ge ǁkhāti ǀGôab ǃnâ tsî ǁGûb ǃnâ nî hâ .
62002025	Tsî nēs ge mîmâis , sadab ge mîmâibasa : ǀAmo ûiba .
62002026	Nēna ta ge xoaba du ǁnān , ǂgaeǂhapu du ran xa .
62002027	Tsî ǂkhauǀkhās , ǁîba xu du ge hōs ge sadu ǃnâ hâ , tsî du ge ǂhâba tama hâ , khoe-i nî sado ǁkhāǁkhāsa ; tsî ǁnā ǂkhauǀkhās ǁkhās ra xūn hoana ǁkhāǁkhā du khamis ge a ama-ai tsî ǂhumi tama hâ ; î du sados ge ǁkhāǁkhā khami ǁîb ǃnâ hâhâ .
62002028	Tsî nēsi , ǀgôarodo , ǁîb ǃnâ hâ , î ge sige ǁkhoaǂgaosiba ūhâ , ǂhaiǂhaiheb kao , î ge ǁîb xa tā taotaohe ǁîb di hās ǃnâ .
62002029	ǂHanu-aib a ǃkhaisa du ga ǂano , mûǂan ǁnâi re , mâ-i hoa-i ǂhanu-aisiba ra dī-i ǁîba xu ǃnae hâ ǃkhaisa .
62003001	Mû , matikō kai ǀnammab ǁGûba mā da hâ ǃkhaisa , Elob ôase da nî ǂgaihe ǃkhaisa . ǁNā-amagab ge ǃhūbaiba sada ǂan tama hâ , ǁîbab ǂan tama hâ amaga .
62003002	ǀNamsabedo , nēsi da a Elob ôa , tsî i ge gorose ǂhai tama , mati da nî īsa ; xawe da ge a ǂan , ǁîb ga ǂhai ǃnubai da nî ǁîb khami ī ǃkhaisa , īb a khami da nî mû bi xui-ao .
62003003	Tsî mâ-i hoa-i nē ǃâubasensa ǁîb ai ūhâ-i ge ǁî-aitsama ra ǃanuǃanusen , ǁîb a ǃanu khami .
62003004	ǁOreba ra dī-i hoa-i ge ǂhanuoǃnâsib ona ra dī-e , tsî ǁoreb ge a ǂhanuoǃnâsi .
62003005	Tsî du ge a ǂan , ǁîb ge ǂhai ǃkhaisa , sada ǁorenab nî ūbēse ; tsî ǁore-i xare-i ge ǁîb ǃnâ hâ tama hâ .
62003006	Mâ-i hoa-i ǁîb ǃnâ ra hâhâ-i ge ǁore tama-e , ǁore ra-i hoa-i ge ǁîba ǃgapaǀî tsî ǂan tama-e .
62003007	ǀGôarodo , khoe-i xare-e a-i tā ǂgaeǂhapu du ; ǂhanu-aisiba ra dī-i ge a ǂhanu-ai , ǁîb a ǂhanu-ai khami .
62003008	ǁOreba ra dī-i ge ǁgâuaba xu hâ-e ; ǁgâuab ge tsoatsoasa xu ǁore amaga . Nēs ǃoab ge Elob Ôaba ge ǂhaiǂhaihe , ǁgâuab di sîsengab nî hîkākāse .
62003009	Mâ-i hoa-i Eloba xu ǃnae hâ-i , ǁnā-i ge ǁore-e dī tama hâ ; ǀkhommi âb ǁî-i ǃnâ hâ , tsî i a ǁore ǁoa , Eloba xu i ǃnae hâ amaga .
62003010	Nēs ǃnân ge Elob ôan tsî ǁgâuab ôan tsîna a ǂhaisa . ǂHanu-aisiba dī tama-i hoa-i ge Eloba xu hâ tama-e , tsî ǁî-i di ǃgâsaba ǀnam tama-i tsîn .
62003011	Nēs ge ǂhôas tsoatsoasa xu du ge ǁnâusa , ǀnamgu da nî ti ,
62003012	Kainni khami tama , ǂkhababa xu ge hâ ib , tsî ǃgâsab âba ge ǂnauǃanni ; tsî tare xū-i ǃaromab ge ǂnauǃan bi ? ǁÎb di dīgu ge ǂkhaba i , tsî ǃgâsab âb digu ge ǂhanu-ai i amaga .
62003013	Tā buru , ti ǃgâsado , ǃhūbaib ga ǁkhan duo .
62003014	Sada ge a ǂan , ǁōba xu da ge ûib tawa ǃgûsī ǃkhaisa , ǃgâsaga da ǀnam hâ amaga ; ǃgâsaba ǀnam tama-i ge ǁōb ǃnâ ra hâhâ-e .
62003015	ǁÎ-i ǃgâsaba ra ǁkhan-i hoa-i ge ǂnauǃanao-e ; tsî du ge a ǂan , ǂnauǃanao-i ǁî-i ǂû-i ǃnâ ǀamo ûiba hâhâ rase ūhâ tama hâ ǃkhaisa .
62003016	Nēs ǃnâ da ge ǀnamma ge mûǂan , ǁîb ge ûib âba mâiba da ǃkhaisa ; o da ge ǁkhāti surude hâ , ǃgâsaga ûiba mâibasa .
62003017	Tsî khoe-i ga ǃhūbaib di ûixūna ūhâo , tsî i ga ǁî-i ǃgâsaba ǂhâsib ǃnâ mûo , tsî i ga ǁî-i ǂgaoba ǂganamba bio , matib kha Elob ǀnamma ǁî-i ǃnâ nî hâhâ ?
62003018	Ti ôarodo , a da tā mîs tsî nams tsîra ǀguira ǀkha ǀnam ; î da dīs tsî amab tsîra ǀkha ǀnam .
62003019	Tsî nēs ǃnâ da ra mûǂan , amaba xu da hâsa ; o da ge sada ǂgaoga ǁîb aiǃâ a ǂkhîǂkhî ǁkhā .
62003020	Sada ǂgaob ga ǀgoraǃgâ da xaweb Eloba sada ǂgaob ǃgâ-ai kai , tsî xūn hoana a ǂan xui-ao .
62003021	ǀNamsabedo , sada ǂgaob ga ǀgoraǃgâ da tama io , o da ge ǂhauǃnâsiba Elob ǃoa ūhâ ;
62003022	tsî ǂgan da kara-i hoa-e da ge ǁîba xu ra hō , ǁîb di mîmāde da ra ǃkhōǀgaipe , tsî ǁîb aiǃâ ǃgâi hâ-e da ra dī xui-ao .
62003023	Tsî nēs ge ǁîb di mîmāsa , ǁîb di ôab Jesub Xristub di ǀons ǃnâ ǂgom tsî da nî ǀnamgusa , mîmā-eb ge mā das ǁkhās xase .
62003024	Tsî ǁîb di mîmāde ra sâu-i , ǁnā-i ge ǁîb ǃnâ ra hâ-e , tsî ǁîba ǁî-i ǃnâ ; tsî nēs ǃnâ da ra mûǂan , sada ǃnâb hâsa : Gagab , ǁîb ge mā daba xu .
62004001	ǀNamsabedo , tā mâ gaga-i hoa-e ǂgom re , î du gagade ǃâitsâ , ise di Eloba xu hâsa ; ǂgui ǂkhaba kēbo-aogu ge ǃhūbaib ǃoa ǃgûǂoa xuige .
62004002	Tsî nēs ǃnâ du ge Gagab Elob diba nî mûǂan : Mâ gaga-i hoa-i , Jesub Xristub ge ǁgans ǃnâ hāsa ra ǁguiǁnâ-i ge Eloba xu hâ-e ;
62004003	tsî mâ gaga-i hoa-i Jesub Xristub ge ǁgans ǃnâ hāsa ǁguiǁnâ tama-i ge Eloba xu hâ tama-e , tsî i ge a Xristub khākhoeb gaga , ǁî-i xa du ge ǁnâu-i hā i nîsa tsî i ge ǀnai ǃhūbaib ai hâ .
62004004	ǀGôarodo , sadu ge Eloba xu hâ , tsî du ge ǁîna dan hâ ; sadu ǃnâ hâb a ǃhūbaib ǃnâ hâb xa kai xui-ao .
62004005	ǁÎn ge ǃhūbaiba xu hâ ; ǁnā-amagan ge ǃhūbaib din xa ra ǃhoa , tsî ǃhūbaib ge ǁîna ra ǁnâu .
62004006	Sada ge Eloba xu hâ ; Eloba ra ǂan-i ge sada ra ǁnâu-e ; Eloba xu hâ tama-i ge sada ǁnâu tama-e . Nēs tawa da ge amab di gagas tsî ǁhapus di gagasa ra mûǂan .
62004007	ǀNamsabedo , a da ǀnamgu re , ǀnammi Eloba xu hâ xuige ; tsî mâ-i hoa-i ǀnam ra-i ge Eloba xu ǃnae hâ-e , tsî i ge Eloba a ǂan .
62004008	ǀNam tama-i ge Eloba ǂan tama-e , Elob a ǀnam xui-ao .
62004009	Nēs ǃnâb ge ǀnammi Elob diba sada ǃnâ ge ǂhai , Elob ge ǁîb di Ôab ǀguise ǃnae hâba ǃhūbaib ai sî ǃkhaisa , ǁîba xu da nî ûiga .
62004010	Nēs ǃnâb ge ǀnamma mâ : Sada ga Eloba ǀnam hâ is axase tama , tsîb ge sadu ǀnam hâ i , tsî ǁîb di Ôabab ge ǂkhîbagub sada ǁoren dib ase sî ǃkhaisa .
62004011	ǀNamsabedo , Elob ga sada nētikōse ǀnam hâ io , o da ge sada ona surude hâ , ǀnamgu da nîsa .
62004012	Khoe-i xare-i ge Eloba tātsē ǃgapaǀî tama hâ ; ǀnamgu da kao , ob ge Eloba hâǃnâ da , tsî ǀnammi âb ge sada ǃnâ ǀoa hâ .
62004013	Nēs tawa da ra mûǂan , ǁîb ǃnâ da hâsa , tsî ǁîb sada ǃnâ hâsa , ǁîb di Gagab xab mā da hâ ǃkhaisa .
62004014	Tsî sige ge mû tsî ra ǃkhō-am , ǁGûb ge ǀGôaba ǃhūbaib di ǃGâiǃōdī-aose sî ǃkhaisa .
62004015	Mâ-i hoa-i , Jesub a Elob Ôa ǃkhaisa ga ǁguiǁnâ-i , ǁî-i ǃnâb ge Eloba hâ , tsî ǁî-e Elob ǃnâ .
62004016	Tsî mûǂan tsî da ge ge ǂgom ǁnā ǀnammi , Elob sada ǃoa ūhâba . Elob ge a ǀnam , tsî ǀnammi ǃnâ ra hâhâ-i ge Elob ǃnâ ra hâ , tsî Eloba ǁî-i ǃnâ .
62004017	Nēs ǃnâb ge ǀnamma sada ǃnâ ǀoa hâ , î da ga ǁkhoaǂgaosiba ūhâ ǀgoraǃgâs di tsēs ai ; ǁîb ī khami da sada ona nē ǃhūbaib ai ī xui-ao .
62004018	ǃAo-i ge ǀnammi ǃnâ hâ tama hâ , tsî ǀoa hâ ǀnammi ge ǃaoba ra doeǁgaǂui ; ǃaob kom ǁkharahes xa ra ǂâio , tsî ǃao ra-i kom ǀnammi ǃnâ dīǀoaǀoasa tamao .
62004019	A da ǁîba ǀnam , ǁîb ge sada aibe ǀnam hâ i xuige .
62004020	Khoe-i ga Eloba ta a ǀnam , ti mî tsî ǁî-i ǃgâsaba ǁkhano , ǁnā-i ge ǂhumi-ao-e . ǁÎ-i ǃgâsab , mû i raba i ga ǀnam tama io , mati i kha ǁnâi Elob , mû tama i hâba nî ǀnam ?
62004021	Tsî nē mîmāsa da ǁîba xu ūhâ , î-i Eloba ra ǀnam-e ǁî-i ǃgâsab ona ǀnam ti .
62005001	Mâ-i hoa-i Jesub a Xristu ǃkhaisa ra ǂgom-i ge Eloba xu ǃnae hâ-e ; tsî Elob , ǁîba xu i ǃnae hâba ǀnam hâ-i hoa-i ge ǁîba xu ǃnae hâ-i ona ra ǀnam-e .
62005002	Nēs ǃnâ da ge ra mûǂan , Elob ôana da ǀnam hâsa , Eloba ǀnam tsî da ga ǁîb di mîmāde ǃkhōǀgaipeo .
62005003	Nēb ge ǀnammi Elob diba , ǁîb di mîmāde da ga ǃkhōǀgaipeo ; tsî ǁîb di mîmādi ge ǃgom tama hâ .
62005004	Eloba xu ǃnae hâ-i hoa-i ge ǃhūbaiba ra dan-e , tsî nēs ge dans , ǃhūbaiba ra dansa : Sada ǂgoms .
62005005	Tari-e kha , ǃhūbaiba ra dan-e ? Jesub a Elob Ôa ǃkhaisa ra ǂgom-i ǀgui-i .
62005006	Nēb ge ǁnāb , ǁgam-i tsî ǀaob tsîkha ǀkha ge hāb , Jesub Xristub , ǁgam-i ǀgui-i ǀkha tama i tsî ǁgam-i tsî ǀaob on ǀkha ;
62005007	Gagab ge ǃkhō-am raba , Gagab a ama amaga .
62005008	Tsî ǃnonan ge ǃkhō-amgu rana : Gagab tsî ǁgam-i tsî ǀaob nē ǃnonan ge a ǀgui .
62005009	Khoen di ǃkhō-amsa da kara ǃkhōǃoao , os ge Elob di ǃkhō-amsa ǁnās ǃgâ-ai a kai ; Elob di ǃkhō-ams ge ǁnās , ǁîb di Ôab xab gere ǃkhō-amsa .
62005010	Elob Ôab ǃnâ ra ǂgom-i ge ǃkhō-amsa ǁî-i ǃnâ ūhâ-e ; Eloba ǂgom tama-i ge ǁîba ǂhumi-aose ra dī-e , ǁîb di Ôab xab ge Eloba ǃkhō-am ǃkhō-amsa i ǂgom tama hâ amaga .
62005011	Tsî nēs ge ǃkhō-ams , Elob ge sada ǀamo ûiba māsa ; tsî nē ûib ge ǁîb di Ôab ǃnâ hâ .
62005012	ǀGôaba ūhâ-i ge ûiba ūhâ-e . Elob Ôaba ūhâ tama-i ge ûiba ūhâ tama-e .
62005013	Nēna ta ge goro xoaba du , sadu Elob Ôab di ǀons ǃnâ ra ǂgomdo , ǂan du nîga , ǀamo ûiba du ūhâsa .
62005014	Tsî nēb ge ǁkhoaǂgaosib , ǁîb ǃoa da ūhâba : Xū-e da ga ǁîb di ǂâis ǃoa ǂgano , ob ge ra ǁnâu-am da .
62005015	Tsî ǂgan da kara-i hoa-i ǃnâb ra ǁnâu-am da ǃkhaisa da ga ǂano , o da ge a ǂan , ǁîb tawa da ge ǂgan ǂgande da ra hōsa .
62005016	Khoe-i ga ǁî-i ǃgâsab tawa mûo , ǁore-i ǁōba anu tama-eb ra ǁore ǃkhaisa , a-i Eloba ǀgore , ob ge ûiba nî mā bi , ǁnān ǁōba anu tamase ra ǁorena . ǁOre-i ge hâ , ǁōba anu hâ-e , ǁî-i nî ǀgorebahesa ta mî tama .
62005017	ǂHanuoǃnâsi-i hoa-i ge a ǁore ; tsî i ge ǁore-i , ǁōba anu tama-e hâ .
62005018	ǂAn da ge a , mâ-i hoa-i , Eloba xu ǃnae hâ-i ǁore tama ǃkhaisa ; xawe Eloba xu ǃnae hâ-i ge ǁî-aitsama ra sâusen , ob ge ǂkhababa ǁî-e ǃkhō tama hâ .
62005019	ǂAn da ge a , Eloba xu da hâsa , tsî ǃhūbaib hoaragab ǂkhabab ǃnâ ǁgoesa .
62005020	Tsî da ge a ǂan , Elob Ôab ge hā tsîb ǁnâuǃāba mā da hâsa , ǁîb hîa amaba da nî mûǂanse ; î da ǁîb hîa amab ǃnâ hâ , ǁîb di Ôab Jesub Xristub ǃnâ ; nēb ge a ama Elo tsî a ǀamo ûi .
62005021	ǀGôarodo , ǁî-aitsama ǃûisen ǁgôatsuiǁgoana xu ! Amen .
63001001	ǂNomdomta ǃkhōǂuibasensa taras tsî ǁîs di ôan ǃoa , tita amab ǃnâ ǀnam hâna , tsî tita ǀgui ta tama i , tsî amaba mûǂan hân hoan ;
63001002	ǁnā amab , sige ǃnâ hâb ǃaroma , tsî ǀamosib kōse sige ǀkha nîra hâhâba :
63001003	ǀKhommi tsî ǀkhomxaǂgaosib tsî ǂkhîb tsîgu ge sida ǀkha nî hâ , Elob ǁGûb tsî ǃKhūb Jesub Xristub , ǁGûb di Ôaba xu amab tsî ǀnammi tsîkha ǃnâ .
63001004	Kaise ta ra ǃgâiaǂgao , sa ôan xa ta ge amab ǃnâ ra ǃgûna hō ǃkhaisa , mîmā-e da ge ǁGûba xu hō khami .
63001005	O ta ra ǀkhoma si , tarase , ǀasa mîmā-e ta ra xoase tama , xawe tsoatsoasa xu ta ge ūhâ i-e , ǀnamgu da nî ǃkhaisa .
63001006	Tsî nēb ge ǀnamma , ǁîb di mîmādi ǃoa da nî tanisensa . Nēs ge mîmās , tsoatsoasa xu du ge ǁnâu khami , ǁîs ǃnâ du nî ǃgûsa .
63001007	ǂGui ǂgaeǂhapu-aon ge ǃhūbaib ai ge hā , Jesub Xristub ge ǁgans ǃnâ hā ǃkhaisa ǁguiǁnâ tamana . Nēb ge ǂgaeǂhapu-ao tsî Xristub khākhoe .
63001008	ǂAnbasen re , î ge sige tā ǂoaǃnâ , sige sîsen hâna , î ge ǀoasa amǃnâsa hō .
63001009	ǃÛǂam ra-i hoa-i tsî Xristub di ǁkhāǁkhās ǃnâ hâ tama-i ge Eloba ūhâ tama-e ; Xristub di ǁkhāǁkhās ǃnâ ra hâhâ-i , ǁnā-i ge ǁGûb tsî ǀGôab tsîkha ūhâ-e .
63001010	Khoe-i ga sadu ǃoa hā tsî nē ǁkhāǁkhāsa ūhâ tama io , ǁî-e oms ǃnâ tā ǃkhōǃoa , î du tā ǁî-e tawede .
63001011	ǁÎ-e ta ga tawedeo , o ta ge ǁî-i di ǂkhaba sîsengu ǃnâ ra amǃnâxa .
63001012	ǂGui xūn , xoaba du ta kana ta ūhâ , xawe ta ge ǂhape-i tsî inki ǀkha dī ǂgao tama hâ ; xawe ta ra ǃâu , sadu tawa sī tsî ta nî amsa xu ams ǃoa sadu ǃoa ǃhoasa , îb ga sada ǃgâiaǂgaoba ǀoa ti .
63001013	Sa ǃgâsas ǃkhōǂuibasensas di ôan ra tawede si . Amen .
64001001	ǂNomdomta , Gajub ǀnamǀnamsabeb , amab ǃnâ ta ǀnam hâba ǃoa :
64001002	ǀNamsatse , hoan ǂamai ta ra ǁkhoreba tsi , ǃgâise hâsa tsî ǂurusats asa , sa ǀoms ǃgâise hâs ǁkhās xase ;
64001003	kaise ta ge ǃgâiaǂgao hâ i xui-ao , ǃgâsagu ge hā tsî sa amab xa ǃkhō-am ǃnubai , amab ǃnâts ra tanisen khami .
64001004	Nē i xa kai ǃgâiaǂgao-e ta ūhâ tama hâ , ti ôan ra amab ǃnâ ǃgû ǃkhaisa ta ra ǁnâu-i ǀgui-i xa .
64001005	ǀNamsatse , ǂgomǂgomsasets ra dī , ǃgâsan tsî ǃhaokhoen tsînats ra dī-ūn hoan ǃnâ ,
64001006	ǁîn sa ǀnammi xa ǀhaohâb aiǃâ ge ǃkhō-amna ; ǁînats ga , Eloba anuba hâ khami , ǁāǁābao , ots ge ǃgâise nî dī ;
64001007	ǁîb di ǀons ǃaroman ge ǃgûǂoa amaga , ǀūbena xu xū-i xare-e ū tamase .
64001008	O ta ge ǁnāti īna ǃkhōǃoasa surude hâ , î da ga amab di ǀhaoǃoabasabe kai ti .
64001009	ǀHaohâba ta ge ge xoaba ; xawe Diotrefeb , ǁîn ǃnâ ǂguro ǂgao hâb ge sige ǃkhōǃoa tama hâ .
64001010	ǁNā-amaga , sī ta kao , o ta ge ǁîb di sîsengu , ǁîb ra dīgu xa nî ǂâiǂâiǃnâ bi , ǂkhaba mîdi ǀkha sige ǃoagu ra ǂkhupise ; tsî nēs ǀkha ǂâu tamaseb ge ǁkhāti ǃgâsana ǃkhōǃoa tama hâ , tsîb ra ǁîsa ra dī ǂgaona ǂhani , tsî ǀhaohâba xu ǁîna aoǂui .
64001011	ǀNamsatse , ǂkhababa tā ǁgaeǁgae , î ǃgâiba ǁgaeǁgae . ǃGâidī ra-i ge Eloba xu hâ-e ; xawe ǂkhabadī ra-i ge Eloba mû tama-e .
64001012	Demetriub ge hoan tsî amab ǂûb xa ra ǀhûǀguitimîbahe ; tsî sige ǁkhāti ra ǃkhō-am , tsîts ge a ǂan , sige di ǃkhō-ams a ama-ai ǃkhaisa .
64001013	ǂGui xūn , xoa ta nîna ta ge ūhâ i , xawe ta ge inki tsî penni ǀkha dī ǂgao tama hâ ;
64001014	tsî ta ge ra ǃâubasen , ǃhaese ta nî mû tsisa , o khom ge amsa xu ams ǃoa nî ǃhoa .
64001015	ǂKhîba ab hâǀkhā tsi . ǀHōsan ra tawede tsi . ǀHōsana ǀons ǀkha tawede re .
65001001	Judata , Jesub Xristub di ǃgāta , Jakobub di ǃgâta , ǂgaihesan Elob ǁgûb ǃnâ ǃanuǃanuhe hân tsî Jesub Xristub ǃnâ sâuhe hân ǃoa :
65001002	ǀKhomxaǂgaosib tsî ǂkhîb tsî ǀnammi tsîga a gu sado ǂguiǂguibahe !
65001003	ǀNamsabedo , sada hoada di ǃgâiǃōsib xa ta nî xoaba dusa ta ra ǃhaeǃhaesen hîa ta ǂhâba hâse ūhâ , sado xoaba tsî ta nî ǁnamasa , î du ga ǂgoms , ǀgui ǃnāsa ǃanuna māǁnâhe hâs ǃaroma ǃkham ;
65001004	ǀnî khoen ge ǀkhuriǂgâ xui-ao , ǂomxa ǁaeba xu nē ǀgoraǃgâsa ǃoa aixoahe hân , eloxoresan , Elob ǀkhomma ra sîsenūsān , tsî ǀguise hâba da gaosab Elob tsî sada ǃKhūb Jesub Xristuba ra ǀūxūna .
65001005	O ta ge ǂâiǂâiǃnâ du ǂgao hâ , ǀnai du ǁîsa ǂan xawe , ǃKhūb ge ǁaesa Egipteba xu ore , tsî ǁîn ǂgom tamana hîkākā ǃkhaisa .
65001006	Tsî ǀhomǃgāgu , ǁîgu di ǂnûiǂgāde ǃkhōǀgaipe tamagu , tsî ǁîgu di hâǃkhais ǂûsa ge ǁnāxūgu onab ge ǀamo ǃgae-ūdan ǀkha ǃkhaenab ǃnâ kaitsēs di ǀgoraǃgâsa ge sâuba .
65001007	Sodoms tsî Gomoras tsî ǁîra ǁgoeǂnamipe hâ ǃādi , ǁîra ǁkhāra xase ge ǀaidīdi tsî ǀkhara ǁgansa ge ǃgôaǃgondi ge aiǁgaus ase mâihes ǁkhās khami , ǀamo ǀaeb di ǁkharaba tani tsî .
65001008	ǁNās ǁkhās xasen ge nē ǁhapo ran tsîna ǁgansa ra ǀuriǀuri , tsî gaosaga ra ǃharaxū , tsî kaisiga ra ǃkhāǃkhā .
65001009	Tsî Mixaeli , ǂamǀhomǃgāb a xaweb ge Moseb di soros xab ge ǁgâuab ǀkha ǂnoagu tsî ǂharugu ǃnubai hîtsâ tama ge i , ǃkhāǃkhās ǀgoraǃgâ-eb nî ǁîb ǃoagu ūǀkhīsa , ob ge : Ab ǃKhūba , ǁkhara tsi ! ti ǀgui ge mî .
65001010	Xawe nē khoen ge ǀūn a xūna ra ǃkhāǃkhā ; tsî ǂūsiba xun ǁnâuǃāo ǀgurun axase a ǂan , xun xa ra khôaǁnâhe .
65001011	Tsūba ǁîna , Kainni di daoban ge sao , tsî Bileammi di amǃnâs xa ǂgaeǂhapuhe hâsen ge ǁnā , tsî Koraxi di ǃhoaǃoas ǃnân ge kā xui-ao .
65001012	ǁÎn ge ǂnaon , sadu ǀnamǂûǁaedi ǃnâ saub ose ǂûǀhao tsî ǁî-aitsama ra ǂûbasenna ; ǁgamoǃnâ ǀnanun , ǂoagu xa ra doeǁgamahen ge ǁîn , ǂûo tsî ǀgam ǃnāra go ǁōtoa tsî ǃnomao hain ǁkhunab din xase īna ;
65001013	ǃkhausa hurib ǃgabin , ǁîn di taotaosasin di goab ra khuikhâin , ǁhapuma ra ǀgamiron , ǃkhaenab di ǃkhaeba ǀamosib kōse sâubahe hâna .
65001014	Tsîb ge ǁkhāti Henoxi , Adamma xu hûǁîba ǁîn xa aikēbo , tsî ge mî : “ Mû , ǃKhūb ge ǁîb di ǂgui ǀoadisi ǃanun ǀkha ra hā , ”
65001015	ǀgoraǃgâsab nî dīse hoan ǂama , tsî ǁkharab nîse ǁîn ǃnâ hâ eloxoresan hoana , ǁîn di dīgu , eloxoresasen gere dīgu hoagu ǃaroma , tsî hoa karosa mîdi , eloxoresa ǁore-aon ǁîb ǃoagu gere ǃhoadi ǃaroma .
65001016	Nēn ge ǃgae-aona , ǁîn di hâs ǂama ra ǃgaena , ǁîn di turagu ǂhanigu ǃoa ra ǃgûna ; tsî ams ân ge khūkhūsensa xūna ra ǃhoa , hōbasens ǃaroma khoe-i ais aiǃâ ra ǁgoasense .
65001017	Xawe sado ǀnamsabedo , ǂâiǂâisen du re ǁnā mîdi , sada ǃKhūb Jesub Xristub di apostelgu gere aiǃhoadi xa ,
65001018	ǀuni ǁaeb ain nî ǃhō-aona hāsa , ǁîn eloxoresasib di turagu ǃoa nî tanisena , ti gu gere sadu ǃoa mî ǃkhaisa .
65001019	Nēn ge ǁnān , ǁî-aitsama ra ǀgorasen , ǂūsi khoen , Gagaba ūhâ tamana .
65001020	Xawe sado ǀnamsabedo , hoan xa ǃanu ǂgoms âdu ai ǂnubikhâisen , ǃAnu Gagab ǃnâ ra ǀgorese ;
65001021	î du ǁî-aitsama sâusen Elob di ǀnammi ǃnâ , ǀkhomxaǂgaosib sada ǃKhūb Jesub Xristub diba ra ǃâubasenǃâ , ǀamo ûib ǃoa .
65001022	Î du ǀnîna ǀkhomxaba , ǀgorasa ra dīse ;
65001023	î du nauna ǃaob ǀkha ǃkharesi , î du ǁîna ǀaesa xu tsubuǂui ; î du ǁkhāti ǁgans xa ǂnaoǂnaohe hâ saraba ǁkhan .
65001024	ǁÎb sado ǃnôas ose a sâu ǁkhāb , tsî ūose ǁîb di ǂkhaisib aiǃâ a mâi ǁkhāb dâb ǃnâ ,
65001025	ǁîb ǀguise hâ Elob , sada ǃGâiǃōdī-aob Jesub Xristub sada ǃKhūba xu , ab ūhâ ǂkhaisib tsî kaisib tsî ǁkhāsib tsî ǀgaib tsîna , nēsi tsî ǀamosib hoab kōse . Amen .
66001001	Nēs ge ǂhaiǂhais Jesub Xristub dis , Elob ge mā bisa , ǁîb di ǃgāgab nî ǃhaese nîra īna ǁgauga , tsî ǀhomǃgāb âb ǀkhab ge sîs tsî ǁîb di ǃgāb Johanebab ge ǂanǂansa ,
66001002	Elob mîs tsî Jesub Xristub di ǀhûǀguitimîsa ge ǃkhō-ammi , tsî mûb gen hoan tsîna .
66001003	ǃGâiǃō i ge hâ khomai ra-i tsî ǁnān , nē kēbosis di mîde ra ǁnâun , tsî ǁnān , ǁîs ǃnâ xoahe hâna ra sâubasenna ; ǁaeb a ǀgū xui-ao .
66001004	Johaneta hû ǀhaohâgu , Asiab ǃnâ hâgu ǃoa : ǀKhomma ab hâǀkhā du tsî ǂkhîb tsîna ǁîb hâ ab , tsî hâ ge ib , tsî hā nîba xu , tsî hû Gagagu , ǁîb di trons ai hâgu tsîga xu ,
66001005	tsî Jesub Xristub , ǂgomǂgomsa ǀhûǀguitimî-aob , ǁō hâna xu ǂguroǃnaesabeb tsî ǃhūbaib gao-aogu di ǂamgaosab tsîna xu , ǁîb , sada ge ǀnam hâ ib , tsî ǁoren âda xu ǀaob âb ǃnâ ge ǁāb ,
66001006	tsî Elob tsî ǁGûb âba sada gao-aose tsî pristerse ge dībab , ǁîba ab ǂkhaisib tsî ǀgaib tsîkha ūhâ ǀamosib hoab kōse ! Amen .
66001007	Mû , ǃgoaxab a ǀnanudi ǀkha , tsî mâ mûs hoas ge ǁîba nîra mû , ǁkhāti ǁnān , ǁîba ge ǃkhāǃganun , tsî ǃhūbaib di ǃhaodi hoadi ge ǁîb ǂama tsûsase nîra ā . Ā , Amen .
66001008	Tita ge Alfata tsî Omegata , Tsoatsoata tsî ǀUnita tib ra ǃKhūba mî , ǁîb hâ ab , tsî hâ ge ib , tsî hā nîrab , Hoaǀgaixaba .
66001009	Tita , Johaneta , ǁkhāti sadu di ǃgâsata , tsî ǀhao-amǃnâxa ra ta ǁgâiǀāb tsî gaosib tsî Jesub Xristub di ǃnūǃnâxasib ǃnâ ǃnāǃnuis Patmos ai ge hâ i , Elob mîs tsî Jesub Xristub di ǀhûǀguitimîs ǃaroma ta .
66001010	ǃKhūb di tsēs ai ta ge Gagab ǃnâ ge hâ i ; o ta ge ti ǃgâb ai kai dom-i , ǀgapadas di-i xase ī-e ge ǁnâu ,
66001011	nēti ra mî-e : Tita ge Alfata tsî Omegata , ǂGurota tsî ǀUnita ; îts mûts rana ǂkhani-i ǃnâ xoa , î ǁîna Asiab ǃnâ hâ hû ǀhaohâga ǃoa sî : Efesus ǃoa , tsî Smirnas ǃoa , tsî Pergamums ǃoa , tsî Tiatiras ǃoa , tsî Sardis ǃoa , tsî Filadelfias ǃoa , tsî Laodiseas ǃoa .
66001012	O ta ge ge ǂnan , dommi tita ǀkha ra ǃhoaba ta nî mûse ; tsî ǂnan ta geo , o ta ge hû ǃhuniǀuri kandelarga ge mû ,
66001013	tsî hû kandelargu ǁaegu ǀguib Khoen Ôab khami īb , ǂaidi kōse gaxu ǂamsaraba ana hâb , tsî ǀūs ai ǃhuniǀuri ǃgaesenna ǃgae hâba ;
66001014	tsî danas âb tsî ǀûn âb ge ǃuri ge i , ǃuri gūǀûn xase tsî tsamaros xase tsî mûra âb ge ǀaes di ǁhabu-i xase ge ī ;
66001015	tsî ǂaira âb ge ǂaib xase , gere ǂkhai ǁganoms ǃnâ ra tsuniba , tsî dommi âb ge kai ǁgamgu dib xase ge ī i ;
66001016	tsîb ge ǁîb di amǀkhāb ǃommi ǃnâ hû ǀgamirode ge ūhâ i , tsî ams âba xub ge hoaǃnamǀā gôaba ge ǂoaxa ; tsî ǁîb di ais ge sores , ǁîs di ǀgaib ǀkha ra ǃnâs xase ge ī i .
66001017	Tsî ǁîba ta ge mû o ta ge ǁō hâ i axase ǁîb di ǂaira tawa ge ǁnā ; ob ge amǀkhāb ǃommi âba tita ai ǁgui , tsî tita ǃoa ge mî : Tā ǃao ; tita ge ǂGurota tsî ǀUnita ,
66001018	tsî ûitsamata ; tsî ǁō ge hâ i ta , xawe mû , ûi ta hâ ǀamosib hoab kōse . Tsî ta ge ǁkhowa-amkha ǁōb tsî Hadeb tsîkha dikha ūhâ .
66001019	Xoa re mûts gon , tsî hâ an , tsî nēn khaoǃgâ nîra īn tsîna ,
66001020	ǂganǃgâsib ǁnā hû ǀgamirodi , ti amǀkhāb ǃommi ǃnâts go mûdi dib tsî hû ǃhuniǀuri kandelargu diba : Hû ǀgamirodi ge ǀhomǃgāgu hû ǀhaohâgu diga , tsî hû kandelargu , mûts gogu ge hû ǀhaohâga .
66002001	ǀHomǃgāb Efeseǁî ǀhaohâb diba xoaba : Nēnab ra ǁnāba mî , hû ǀgamirode ǁîb di amǀkhāb ǃommi ǃnâ ǃkhō hâb , hû ǃhuniǀuri kandelargu ǁaegu ra ǃgûmaba :
66002002	Sa sîsenga ta ge a ǂan , tsî sa ǀhupuba , tsî sa taniǀnamxasiba , tsî ǂkhabanats tani ǁoasa , tsî apostelse ra dīsen xawe ǁnāti ī tamagats ge ǃâitsâ tsî ǂhumi-aose hō ǃkhaisa ,
66002003	tsîts ge tani , tsîts ge taniǀnamxasiba ūhâ , tsîts ge ti ǀons ǃaroma ge sîsen , tsîts ge tsau tama .
66002004	Xawe ta ge sats ǃoagu ūhâ , sa ǂguro ǀnammats ge ǁnāxū ǃkhaisa .
66002005	ǂÂiǂâisen ǁnâi re , mapa xuts ge ǁnāǂoasa , î ǃhobasen , î ǂguro sîsenga dī ; tsî dī tamats ka io , o ta nî ǃhaese hāǂam tsi , tsî nî kandelari âtsa ǁîb di mâǃkhaisa xu ūbē , ǃhobasen tamats ka io .
66002006	Xawe nēsats ge ūhâ , Nikolaiǁîn di sîsengats ra ǁkhansa , tita ǁkhāti ra ǁkhanga .
66002007	ǂGaera ūhâ-e a-i ǁnâu , Gagab ra ǀhaohâgu ǃoa mî-e . Dan ra-i ǁî-e ta nîra ǂûmā ûib di hais , paradais Elob dis ǁaegu hâs xa .
66002008	Î Smirnas di ǀhaohâb di ǀhomǃgāba xoaba : Nēnab ra mî ǂGurob tsî Toatsoab , ǁō ge hâ ib tsî ǁkhawa ge ûiba :
66002009	Sa ǂōǂōsiba ta ge a ǂan , tsî sa ǁgâiǀāb , tsî sa ǀgâsib ( xawets ǃkhū hâ ) , tsî ǃkhāǃkhās ǁnān , ǁî-aitsama Jodeǁîse ra ǂgaisen xawe ǁnāti ī taman tsî Satanni di sinagogese īn disa .
66002010	Xū-i xare-i , tsâts nîran di-e tā ǃao ! Mû , ǁgâuab ge ǀnîn âdo ǃkhō-oms ǃnâ nîra aoǂgā , ǃâitsâhe du nîga , o du ge ǁgâiǀāba nîra ūhâ disi tsēdi kōse . ǂGomǂgomsase hâ re ǁōb kōse , o ta ge ûib di kronsa nîra mā tsi .
66002011	ǂGaera ūhâ-e a-i ǁnâu , Gagab ra ǀhaohâgu ǃoa mî-e . Dan ra-is ge ǀgamǁî ǁōb xa tātsē ǂkhôaǂkhôahe tide .
66002012	Î Pergamums ǃnâ hâ ǀhaohâb di ǀhomǃgāba xoaba : Nēnab ra mî ǁnāb , hoaǃnamǀā gôaba ūhâba .
66002013	ǂAn ta ge a , mapats ǁan hâsa , Satanni di trons hâ ǃkhais ai ; tsîts ra ti ǀonsa ǃkhōǀgaipebasen , tsîts ge ti ǂgomsa ǀoa tama hâ , ǁnā tsēdi ais tsîna , ǁîdi ǃnâb ge Antipab ti ǂgomǂgomsa ǀhûǀguitimî-ao ge iba , sadu tawa , ǁGâuab ǁan hâpa ǃgamhedi ai .
66002014	Xawe ta ge ǀnî ǂkharirona sats ǃoagu ūhâ , ǁnāpats Bileammi di ǁkhāǁkhā-aisa ǃkhōbasen hâna ūhâsa , Balaka gere ǁkhāǁkhāba , ǁgonǁgonǂgao-eb nî Israeli ôana ǁgui-aiǃâsa , ǁgôatsuiǁgoaǁguibade ǂû tsîn nî ǀaise ;
66002015	tsîts ge ǁkhāti ūhâ ǁnān , Nikolaiǁî ǁkhāǁkhā-aisa ǃkhōbasen hâna .
66002016	ǃHobasen ; tsî dī tamats ga io , o ta ge ǃhaese sats tawa hā tsî ǁîna nîra ǃkhamū ti ams di gôab ǀkha .
66002017	ǂGaera ūhâ-e a-i ǁnâu , Gagab ra ǀhaohâgu ǃoa mî-e . Dan ra-i , ǁî-e ta nîra ǂûmā ǂganǃgâsase hâ manab xa , tsî ta nîra ǁî-e ǃuri ǀui-e mā , tsî ǀuis ai ǀasa ǀon-i xoahe hâ-i , ǀnî khoe-i xare-i ǂan tama-e , ǁî-e ra ǃkhōǃoa-i ǀgui-i .
66002018	Î Tiatiras ǃnâ hâ ǀhaohâb di ǀhomǃgāba xoaba : Nēnab ra Elob Ôaba mî , ǀaes ǁhabu-i xase ī mûra ūhâb tsî ǂkhaira ǂai-i xase ī ǂaira ūhâba :
66002019	Sa sîsenga ta ge a ǂan , tsî sa ǀnammi tsî ǃoabas tsî ǂgoms tsî taniǀnamxasib tsîna , tsî sa sîsengu di ǀunigagu ǂgurogu xa a ǂgui ǃkhaisa .
66002020	Xawe ta ge ǀnî ǂkharirona sats ǃoagu ūhâ : Taras Isebels , ǁî-aitsama kēbo-aose ra ǂgaisensats ra ǁkhāǁkhā kai tsî ti ǃgāga ǂgaeǂhapu kai ǃkhaisa , o gu ǀai tsî ǁgôatsuiǁgoaǁguibasa ra ǂû .
66002021	Tsî ta ge ǁîsa ǁaeba ge mā , îs ga ǃhobasen ti , xawes ge ǃhobasen ǂgao tama ǀaib âsa xu .
66002022	Mû , tita ge ǁîsa ǀaekharob ai nî ǁgui tsî ǁîs ǀkha gere ǀaigun tsîna kai ǁgâiǀāb ǃnâ , ǃhobasen taman ga io ǁîn di sîsenga xu ;
66002023	tsî ǁîs di ôana ta ge nîra ǃgam , o gu ge ǀhaohâgu hoaga nî ǂan , tita ǃnaidi tsî ǂgaogu tsîna ra ôaǃnâsa ; tsî ta ge sado mâ-i hoa-e ǁî-i di sîsengu ǃoa nî mā .
66002024	O ta sadu tsî naun , Tiatiras ǃnâ hân , nē ǁkhāǁkhāsa ūhâ taman , tsî Satanni di ǃgamsiga mûǂan tama hân tsîdo ra mîba , ǁîn ra mî khami : ǀNî ǃgom-e ta sadu ai ǁgui tide ;
66002025	xawe ū du hâ-e ǃkhōǀgaipebasen re , sī ta nîs kōse .
66002026	Tsî dan ra-i tsî ti sîsenga ǀunis kōse ra ǃkhōǀgaipebasen-i , ǁî-e ta ge nî ǀgaiba mā ǀūben ǂama ;
66002027	o i ge ǁîna ǂnūǀuri haib ǀkha nîra ǃûi , on ge sūǂnubi-aob di soadi ra ǂkhūǂkhūhe khami nîra ǂkhūǂkhūhe , tita on ge ti Îba xu hō xase ;
66002028	tsî ta ge ǁî-e ǁgoaǀgamirosa nîra mā .
66002029	ǂGaera ūhâ-e a-i ǁnâu , Gagab ra ǀhaohâgu ǃoa mî-e .
66003001	Î Sardis ǃnâ hâ ǀhaohâb di ǀhomǃgāba xoaba : Nēnab ra ǁnāba mî , hû Gagagu Elob digu tsî hû ǀgamirodi tsîna ūhâba : Sa sîsenga ta ge a ǂan , ûitsamats a tits ǀon hâ , xawets ǁō hâ ǃkhaisa .
66003002	ǂKhai , î naun ǁōǁga rana ǀgaiǀgai , sa sîsenga ta ti Elob aiǃâ ǀoasase hō tama xuige .
66003003	ǂÂiǂâisen ǁnâi re , matits ge ǃkhōǃoa tsî ǁnâusa , î sâubasen , î ǃhobasen re . ǂKhaikarits ga hâ tama io , o ta ge ǃnari-ao-i xase nîra hāǂam tsi , tsîts ge ǂan tide , mâ iri ai ta nî hāǂam tsisa .
66003004	Tsîts ge Sardis ǃnâ gorose ǀoro ǀonde ūhâ , saran âde ǂnaoǂnao tamade ; tsîn ge tita ǀkha ǃuri ǃkhain ǃnâ nîra ǃgû , anun hâ amaga .
66003005	Dan ra-i , ǁî-i ge ǃuri saran ǀkha nîra anahe , tsî ta ge ǁî-i di ǀonsa tātsē ûib di ǂkhanisa xu ǀariǂui tide , tsî ta ge ǁî-i di ǀonsa nîra ǂan ti Îb tsî ǀhomǃgāgu âb tsîn aiǃâ .
66003006	ǂGaera ūhâ-e a-i ǁnâu , Gagab ra ǀhaohâgu ǃoa mî-e .
66003007	Î Filadelfias ǃnâ hâ ǀhaohâb di ǀhomǃgāba xoaba : Nēnab ra ǃanuba mî , amab , Davib di ǂganamūxūsa ūhâb , ǁîb ǁkhowa-am rab , tsî khoe-i xare-i ǂganam tama , ǁîb ǂganam rab tsî khoe-i xare-i ǁkhowa-am tama :
66003008	Sa sîsenga ta ge a ǂan ; mû , tita ge satsa ǁkhowa-amsaba tsi hâ ǁāba ge mā , tsî khoe-i xare-i ge ǁîba a ǂganam ǁoa ; ǂkhari ǀgairo-ets ūhâ , xawets ge ti mîsa ǃkhōǀgaipebasen tsîts ti ǀonsa ǀūxū tama xui-ao .
66003009	Mû , tita ge ǀnîn Satanni sinagogeb din , Jodeǁîn ti ra ǂgaisen xawe ti ī taman tsî ra ǂhumina nî mā ; mû , dī ta nî , on ge hā tsî nî sa ǂaidi aiǃâ ǀgoreǀî , tsî nî mûǂan , ǀnam tsi ta ge hâ isa .
66003010	Mîs ti taniǀnamxasib disats sâubasen hâ amaga ta ge sats ona nîra sâu ǁnā ǃâitsâs di iri , ǃhūbaib hoaragab ǂama nîra hāba xu , ǃhūbaib ai ǁan hân nî ǃâitsâhega .
66003011	Mû , ǃhaese ta nîra sī ; ūts hâ-e ǃkhōǀgaipebasen , î-i khoe-i xare-e sa kronsa tā ū .
66003012	Dan ra-i , ǁî-e ta ge ti Elob di tempeli ǃnâ ǂkhâǃnâhaise nîra dī , tsî i ge tātsē ǁkhawa ǂoa tide ; tsî ta ge ǁî-i ai nîra xoa ti Elob di ǀons , tsî ti Elob ǃās di ǀons , ǀasa Jerusalems , ti Eloba xu nî ǀhomma xu ǁgôaxas dis , tsî ti ǀasa ǀons tsîna .
66003013	ǂGaera ūhâ-e a-i ǁnâu , Gagab ra ǀhaohâgu ǃoa mî-e !
66003014	Î Laodiseaǁî ǀhaohâb di ǀhomǃgāba xoaba : Nēnab ra Amenna mî , ǂgomǂgomsa tsî ama-ai ǀhûǀguitimî-aob , Elob kurus di tsoatsoaba :
66003015	Sa sîsenga ta ge a ǂan , ǃkhai tsîts ǀgamsa tama hâ ǃkhaisa . Îts ga ǃkhai , tamas ka io ǀgamsa !
66003016	Xawe ǂoposats a tsîts ǃkhai tama tsîts ǀgamsa tama amaga ta ge ti amsa xu nî ǀkhabuǂui tsi .
66003017	Mîts ra xui-ao : ǃKhū ta hâ tsî xūxa ta a , o ta kom xū-i xare-e ǂhâba tamao ; tsîts ge a ǀū , ǁkhoa tama tsî ǀkhomǀkhomsa tsî ǀgâsa tsî ǂgī tsî ǀōǀkhāts a ǃkhaisa .
66003018	O ta ge ra ǀapemā tsi , tita tawats nî ǃhuniǀurib , ǀaes ǀkha ǃâitsâhe hâba ǁamabasensa , ǃkhūts nîga , tsî ǃuri sarana , anats nîga , îb taotaosib sa ǀōǀkhāsib diba tā ǂhai ; îts sa mûde ǁnui-i ǀkha ǂkhau , mû ǁkhāts nîga .
66003019	ǀNam ta ana ta ra ǂgōǀau tsî ǁkhara ; ôasa ǁnâi î ǃhobasen re .
66003020	Mû , ǁāb aiǃâ mâ tsî ta ra ǃgubu-am ; khoe-i ga ti domma ǁnâu tsî ǁāba ǁkhowa-amo , o ta ge ǁî-i ǃoa nî ǂgâ , tsî ta ge ǁî-i ǀkha ǃuiǂûsa nîra dī , tsî ǁî-e tita ǀkha .
66003021	Dan ra-i , ǁî-e ta ge nîra mā , tita ǀkha i nî ti trons ai ǂnûsa , Tita ge ǁkhāti dan , tsî ti Îb ǀkha ǁîb di trons ai ǂnû khami .
66003022	ǂGaera ūhâ-e a-i ǁnâu , Gagab ra ǀhaohâgu ǃoa mî-e .
66004001	Nēn khaoǃgâ ta ge ge kō , tsî mû , o i ge ǁā-e ǀhommi ǃnâ ge ǁkhowa-amhe ; tsî ǂguro dommi , ǁnâu ta geb ge ǀgapadas dib xase ge ī i , tita ǀkha ǃhoa tsî ra mîba : ǃApahā , o ta ge nēn khaoǃgâ nî īna nîra ǁgau tsi .
66004002	O ta ge ǁnātimîsi Gagas ǃnâ ge hâ i ; tsî mû , trons ge ǀhommi ǃnâ ge mâ i , tsî ǀGuib ge trons ai ge ǂnôa i .
66004003	Tsî ǁîs ai ge ǂnôa ib di īsib ge jaspis tsî sardius ǀuira dib xase ge ī i , tsî ǀapiǃhana-i ge trons ǂnamipe ge hâ i , īsib â-i ǃnâ smaragǀuis khami ge ī i-e .
66004004	Tsî trons ǂnamipe di ge ǀgamdisihakaǀa tronde ge hâ i ; tsî trondi ai ta ge ǀgamdisihakaǀa ǂnomdomga ge mûǂnôa , ǃuri sarana ana hâga , tsî gu ge ǃhuniǀuri kronde ǁîgu danadi ai ge ūhâ i .
66004005	Tsî tronsa xu gu ge napagu tsî ǃgurugu tsî domgu tsîga gere ǂoa , tsî hû ǀaexa ǃam-amǀaegu ge trons aiǃâ ge khau , ǁîgu ge hû gagagu Elob diga .
66004006	Tsî trons aiǃâ i ge xlahuri-i , kristali xase ī-e ge hâ i . Tsî trons ǁaegub ǃnâ tsî trons ǂnamipe gu ge haka ûitsamagu , aiǃâb ai tsî khaoǃgâb ai mûdi xa ǀoa hâga ge hâ i .
66004007	Tsî ǂguro ûitsamab ge xammi xase ge ī i , tsî ǀgamǁî ûitsamab ge tsâub xase ge ī i , tsî ǃnonaǁî ûitsamab ge khoe-i khami ī aisa ge ūhâ i , tsî hakaǁî ûitsamab ge ǁkhana ra ǃariǃkhās xase ge ī i .
66004008	Tsî haka ûitsamagu ge mâb hoaba ǃnani ǁgaboga ge ūhâ i ; tsî gu ge ǃaugab ai tsî ǃnāb ǃnâ mûdi xa ge ǀoa hâ i ; tsî gu ge tsēs tsî tsuxub tsîra ǀûs ose gere mî : ǃAnu , ǃanu , ǃanub ge ǃKhūb Elob , Hoaǀgaixab , hâ ge ib tsî hâ ab , tsî hā nîba .
66004009	Tsî ûitsamagu ge ǂkhaisib tsî ǃgôasib tsî gangansa māo ǁnāb , trons ai ǂnôab , ǀamosib hoab kōse ra ûiba ,
66004010	o gu ge ǀgamdisihakaǀa ǂnomdomga ǁnāb , trons ai ǂnôab aiǃâ ǁnāǁgoe tsî ge ǀgoreǀî ǁnāb , ǀamosib hoab kōse ra ûiba , tsî gu ge ǁîgu kronde trons aiǃâ aoǂnûi tsî ge mî :
66004011	Sats ǃKhūts ge a anu , ǂkhaisib tsî ǃgôasib tsî ǀgaib tsîna māhesa ; sats ge hoana kuru xui-ao , tsî sa ǂâisa xun hâ tsîn ge kuruhe xui-ao .
66005001	Tsî ta ge trons ai ǂnôab di amǀkhāb ǃommi ǃnâ ǂkhani-e ge mû , ǃnāb ǃnâ tsî ǃaugab ai xoaǀoaǀoahe hâ i , hû ǂganamsaodi ǀkha ge ǂganamhe hâ i-e .
66005002	Tsî ta ge ǀgaisa ǀhomǃgāba ge mû , kai dommi ǀkha ra ǂgaiǂuiba : Tari-e a anu , ǂkhanisa ǁkhowa-am tsî ǂganamsaodi âsa khôasa ?
66005003	Tsî khoe-i xare-i ge ǀhommi ǃnâs kas , ǃhūbaib ais kas , ǃhūb ǃnagas kasa ǁkhā tama ge i , ǂkhanisa ǁkhowa-am tsî ǁîs ǃnâ kōsa .
66005004	O ta ge tita kaise ge ā , khoe-i xare-i ge ǂkhanisa ǁkhowa-am tsî khomai tsî ǁîs ǃnâ kōsa anu hâse hōhe tama i ǃkhais xa .
66005005	Ob ge ǂnomdomgu di ǀguiba tita ǃoa ge mî : Tā ā ; mû , danni go Judab ǃhaos di Xammi , Davib di ǃnomaba , ǂkhanisa ǁkhowa-am tsîb nî hû ǂganamsaodi âsa khôase .
66005006	O ta ge ge kō ; tsî mû , trons ǁaegub ǃnâ tsî haka ûitsamagu tsî ǀgamdisihakaǀa ǂnomdomgu ǁaegub ge ǁKhaoba ge mâ i , ǂāhe hâb axase , hû ǁnâgu tsî hû mûde ūhâba ; ǁîgu ge hû gagagu Elob digu , ǃhūbaib hoab ǃoa ge sîǂuihega .
66005007	Ob ge hā tsî trons ai ǂnôab di amǀkhāb ǃomma xu ǂkhanisa ge ū .
66005008	Tsî ǂkhanisab ge ū ǃnubai gu ge haka ûitsamagu tsî ǀgamdisihakaǀa ǂnomdomgu tsîga ǁKhaob aiǃâ ge ǁnāǁgoe , mâb hoaba siters tsî ǃhuniǀuri ǃoredi , ǃgâihamxūn xa ǀoa hâde ūhâǃâ , ǁîn ge ǃanun di ǀgorede .
66005009	Tsî gu ge ǀasa ǁnaetsana-e ǁnae , tsî ge mî : Anuts ge a satsa , ǂkhanisa ū tsîts nî ǁîs di ǂganamsaode ǁkhowa-amsa ; ǂāhets ge amaga , tsîts ge mâ ǃhaoǃnā-i tsî gowa-i tsî ǁae-i tsî ǃhao-i hoa-e xu khoena Eloba ge ǁamaba , sa ǀaob ǀkha ;
66005010	tsîts ge ǁîna sida Eloba gao-aose tsî pristerse ge dība ; on ge ǃhūbaib ai nî gaosîsen .
66005011	Tsî ta ge ge kō , tsî ta ge domma ge ǁnâu , ǂgui ǀhomǃgāgu trons ǂnamipe hâgu diba , tsî ûitsamagu tsî ǂnomdomgu tsîgu ǂnamipe hâgu diba , tsî ǀgaus âgu ge disiǀoadisi ǃnādi disiǀoadisise , tsî ǀoadisi ǃnādi ǀoadisise ge kō i ;
66005012	kai dommi ǀkha ra mîga : ǁKhaob ǂāhe hâb ge a anu ǃkhōǃoab nîsa ǀgaib , tsî ǃkhūsib , tsî gā-aisib , tsî ǁkhāsib , tsî ǃgôab , tsî ǂkhaisib tsî gangans tsîna .
66005013	Tsî mâ kurusabe-i hoa-i , ǀhommi ǃnâ hâ-i , tsî ǃhūbaib ai hâ-i tsî ǃhūb ǃnaga hâ-i tsî hurib ai hân tsî ǁîgu ǃnâ hân hoana ta ge ǁnâu , mîn rase : ǁNāb trons ai ǂnôab tsî ǁKhaob tsîkha , a kha gangans tsî ǃgôab tsî ǂkhaisib tsî ǁkhāsib tsîna ūhâ , ǀamosib hoab kōse !
66005014	Tsî haka ûitsamagu ge : Amen , ti ge mî . O gu ge ǀgamdisihakaǀa ǂnomdomga ǁnāǁgoe , tsî ǁnāb ǀamosib hoab kōse ra ûiba ge ǀgoreǀî .
66006001	Tsî ta ge mû , ǁKhaob ge ǂganamsaodi di ǀguisa ǁkhowa-amsa . O ta ge ge ǁnâu , haka ûitsamagu di ǀguib ra ǃgurub xase ī dommi ǀkha : Hā ! ti mîsa .
66006002	O ta ge kō ; tsî ge mû , ǃuri hāba , tsî ǁîb ai ǂnôab ge khā-e ge ūhâ i , tsîb ge kron-e ge māhe ; ob ge dan raǃâ tsî danni nîga ge ǂoa .
66006003	Tsî ǀgamǁî ǂganamsaosab ge ǁkhowa-am ǃnubai ta ge ǀgamǁî ûitsamab ra : Hā ! ti mîsa ge ǁnâu .
66006004	Ob ge ǀnî hāb , ǀapa ge iba ge ǂoaxa ; tsî ǁîb ai ǂnôab ge ǀgaiba ge māhe , ǂkhîbab nî ǃhūbaiba xu ūbēse , în ga ǃgamgu ti ; tsîb ge kai gôaba ge māhe .
66006005	Tsî ǃnonaǁî ǂganamsaosab ge ǁkhowa-am ǃnubai ta ge ǃnonaǁî ûitsamab ra : Hā ! ti mîsa ge ǁnâu . O ta ge kō ; tsî ge mû , ǂnū hāba , tsî ǁîb ai ǂnôab ge ǀguiro-ūdaba ǁîb ǃomǁae ge ūhâ i .
66006006	O ta ge haka ûitsamagu di ǁaegub ǃnâ dom-e ge ǁnâu : ǀGui ǀguiros ǃhorob disa ǀgui denari ama , tsî ǃnona ǀguirodi gerstǃhorob dide ǀgui denari ama ; î olib tsî ǂauxûi-i tsîna tā ǂkhôa , ti ra mî-e .
66006007	Tsî hakaǁî ǂganamsaosab ge ǁkhowa-am ǃnubai ta ge hakaǁî ûitsamab di domma ge ǁnâu , Hāǃ ti ra mîba .
66006008	O ta ge kō ; tsî ge mû ǀhai hāba ; tsî ǁîb ai ǂnôab di ǀons ge a ǁō , tsî Hadeb di ǂamsab ge ǁîba gere sao . Tsî kha ge hakaǁî ǃâs ǃhūbaib dis ǂama ǀgaiba ge māhe , ǃgam kha nîse gôab ǀkha , tsî ǃâtsūǀkhāb ǀkha , tsî ǂhīǁōb ǀkha , tsî ǃhūbaib di ǀgurun ǀkha .
66006009	Tsî koroǁî ǂganamsaosab ge ǁkhowa-am ǃnubai ta ge altars ǃnaga ǁnān , Elob mîs tsî ǃkhō-ams , ǁîn ge ūhâ is ǃaroma ge ǃgamhen di ǀomde ge mû .
66006010	Tsîn ge kai dommi ǀkha ǂgai , tsî ge mî : Mâ ǁaeb kōsets kha , ǃanu tsî ama-ai ǃKhūtse , sida ǀaoba ǀgoraǃgâ tsî ǀkhao tide ǁnān , ǃhūbaib ai ǁan hân tawa ?
66006011	Tsîn ge mâ-i hoa-i âna ǃuri saraba ge māhe ; tsîn ge ge mîbahe , ǂkhari ǁaeroban nî sâsa , ǁîn di ǀhaoǃoabasaben tsî ǃgâsan , ǁîn ǁkhān khami nî ǃgamhen on nî dīǀoaǀoahes kōse .
66006012	Tsî ta ge ge kō , ǃnaniǁî ǂganamsaosab ra ǁkhowa-amsa ; tsî mû , kai ǃhūǂgubib ge ge hā , tsî sores ge ǂnū ǀûxa ǁhō-i xase ge ī , tsî ǁkhâb ge ǀaob xase ge ī ;
66006013	tsî ǀgamiron ǀhommi din ge ǃhūbaib ai ge ǁnā , ǀnomahai-i ǁî-i di ǁan tama ǂûna ra ǃhaebeǁnâ khami , ǀgaisa ǂoab xa i ra ǁnopeǁnopeheo .
66006014	Tsî ǀhommi ge ge ǃgû-ī ǂkhani-i , xamikhâihe ra-i ǁkhā-i xase , tsî mâ ǃhomgu hoagu tsî mâ ǃnāǃnuidi hoadi ge ǁîdi mâǃkhaide xu ge ǁnopeǁnopehe .
66006015	Tsî ǃhūbaib di gao-aogu tsî kaigu tsî ǃkhū hâgu tsî ǀoadisin ǂamkhoegu tsî ǀgaisagu tsî ǃgān hoan tsî ǃnorasan hoan ge ǃhomgu di ǁhāgu tsî ǁhoaǃnāgu ǃnâ gere gaugausen .
66006016	Tsîn ge ǃhomgu tsî ǃgaregu ǃoa ge mî : ǁNā-ai da î gaugau da ǁnāb trons ai ǂnôab di aisa xu , tsî ǁKhaob di ǁaiba xu ;
66006017	kaitsēs ǁîb dis go hā xuige ; tsî tari-e nî mâ ǁkhā ?
66007001	Tsî nēn khaoǃgâ ta ge haka ǀhomǃgāgu , haka ǁhôadi ǃhūbaib didi ai mâga ge mû , haka ǂoagu ǃhūbaib diga ra ǃkhōǀgaraǃâ , ǂoa-i xare-i ǃgom tidese ǃhūbaib ais karao , hurib ais karao , mâ hai-i hoa-i ǃoas karao .
66007002	Tsî ta ge ǀnî ǀhomǃgāb , sores ra ǁhai ǀkhāba xu ra ǀkhība ge mû , ǂganamsaos ûitsama Elob disa ūhâba ; tsîb ge kai dommi ǀkha ǁnā haka ǀhomǃgāgu , ǃhūb tsî hurib tsîkha gu nî ǂkhôaǂkhôase ī ǀgaiba māhe hâgu ǃoa ǂgai
66007003	tsî ge mî : Tā ǂkhôaǂkhôa ǃhūbaib karao , hurib karao , haidi karao , ǃgāgu sige Elob diga ge ǁîgu di ǃūdi ai nî ǂganamsaoǂnûis kōse .
66007004	Tsî ta ge saoǂnûihe hân di ǃgôaba ge ǁnâu : ǀGuikaidisi tsî hakadisihakaǀaǀoadisin Israeli ôan ǃhaodi hoadi din ge saoǂnûihe ge hâ i :
66007005	Judab ǃhaos din xan ge disiǀgamǀaǀoadisise saoǂnûihe hâ i ; Rubenni ǃhaos din xan ge disiǀgamǀaǀoadisise saoǂnûihe hâ i ; Gadi ǃhaos din xan ge disiǀgamǀaǀoadisise saoǂnûihe hâ i ;
66007006	Aseri ǃhaos din xan ge disiǀgamǀaǀoadisise saoǂnûihe hâ i ; Naftalib ǃhaos din xan ge disiǀgamǀaǀoadisise saoǂnûihe hâ i ; Manaseb ǃhaos din xan ge disiǀgamǀaǀoadisise saoǂnûihe hâ i ;
66007007	Simeonni ǃhaos din xan ge disiǀgamǀaǀoadisise saoǂnûihe hâ i ; Levib ǃhaos din xan ge disiǀgamǀaǀoadisise saoǂnûihe hâ i ; Isaskari ǃhaos din xan ge disiǀgamǀaǀoadisise saoǂnûihe hâ i ;
66007008	Sebulonni ǃhaos din xan ge disiǀgamǀaǀoadisise saoǂnûihe hâ i ; Joseb ǃhaos din xan ge disiǀgamǀaǀoadisise saoǂnûihe hâ i ; Benjaminni ǃhaos din xan ge disiǀgamǀaǀoadisise saoǂnûihe hâ i .
66007009	Nēn khaoǃgâ ta ge ge kō ; tsî mû , kai ǂnubis , khoe-i xare-i a ǃgôa ǁoas , ǀūbeǁaedi tsî ǃhaodi tsî ǁaedi tsî gowagu tsîn hoan dis ge trons tsî ǁKhaob aiǃâ ge mâ , ǃuri saraga ana hâse , tsî palmhais di ǂgonaga ǁîn ǃomǁae ūhâse .
66007010	Tsîn ge kai dommi ǀkha ǂgai tsî ge mî : ǃGâiǃōba ab sida Elob , trons ai ǂnôab di , tsî ǁKhaob di !
66007011	Tsî ǀhomǃgāgu hoagu ge trons tsî ǂnomdomgu tsî haka ûitsamaga ge mâǂnamipe ; tsî gu ge ǁîgu di ais ai ǁnā , tsî Eloba ǀgoreǀî ,
66007012	tsî ge mî : Amen , koas tsî ǂkhaisib tsî gā-aisib tsî gangans tsî ǃgôasib tsî ǀgaib tsî ǁkhāsib tsîna an sida Elob di ǀamosib hoab kōse ! Amen .
66007013	Ob ge ǂnomdomgu di ǀguiba tita ǀkha ǃhoa tsî ge mî : Nēn ǃuri sarana ana hâna tarina ? Tsî mapa xun go hā ?
66007014	O ta ge ǁîb ǃoa ge mî : ǃKhūtse , sats ge a ǂan . Ob ge tita ǃoa ge mî : Nēn ge ǁnān , kai ǁgâiǀāba xu go ǀkhīn , tsî saran âna ǁKhaob di ǀaob ǃnâ ǁā tsî ǃuriǃuri hâna .
66007015	ǁNā-amagan ge Elob di trons aiǃâ hâ , tsî ǁîba tsēs tsî tsuxub tsîra tempeli âb ǃnâ ra ǃoaba ; tsî trons ai ǂnôab ge ǁîn ǂama ǁan-aisa nî dībasen .
66007016	On ge ǃaruǀî ǃâ tide tsî ǃaruǀî ǁgâ tide , tsî sores tsî ǀnî ǀgam-i xare-i ge ǁîn ai ǁkhāti ǁnā tide ;
66007017	ǁKhaob trons ǁaegub ǃnâ hâb ǁîna ǃûi tsî ûitsama ǁgamǀaude ǃoa nî ǂgaeǂgui xui-ao ; tsî Elob ge ǁgamron hoana ǁîn di mûde xu nîra ǀomǁnâ .
66008001	Tsî hûǁî ǂganamsaosab ge ǁkhowa-am ǃnubaib ge ǃnōba ǀhommi ǃnâ ge hā ǃkhare nî ī iri kōse .
66008002	Tsî ta ge ǁnā hû ǀhomǃgāgu , Elob aiǃâ mâga ge mû ; tsî gu ge hû ǀgapadade ge māhe .
66008003	Tsî ǀnî ǀhomǃgāb ge hā , tsî altars tawa mâ , ǃhuniǀuri ǃgâihamxūn soa-e ūhâǃâ ; tsîb ge ǂgui ǃgâihamxūna ge māhe , ǃanun hoan di ǀgoredi ǀkhab nî ǁîna ǃhuniǀuri altars , trons aiǃâ hâs ai ǁguise .
66008004	Ob ge ǃgâihamxūn di ǀanna ǃanun di ǀgoredi ǀkha ǀhomǃgāb di ǃomma xu Elob aiǃâ ge ǃapa .
66008005	Ob ge ǀhomǃgāba ǃgâihamxūn soasa ū , tsî ǁîsa altars di ǀaes ǀkha ge ǀoaǀoa , tsî ǃhūbaib ai ge aoǁgui si . O gu ge domgu tsî ǃgurugu tsî napagu tsî ǃhūǂgubib tsîna ge hā .
66008006	Tsî ǁnā hû ǀhomǃgāgu , hû ǀgapadade ūhâgu ge ge ǂhomisen , xâi gu nîse .
66008007	Tsîb ge ǂguro ǀhomǃgāba ge xâi ; o ra ge ǀaob ǀkha habahe hâ ǃnareb tsî ǀaes tsîra hā , tsî ǃhūbaib ai ge aoǁnâhe ; os ge ǃnonaǁî ǃâs ǃhūb tsî hain disa ge khauǃkhūhe , tsî ǃam ǀgâb hoab ge ge khauǃkhūhe .
66008008	Tsîb ge ǀgamǁî ǀhomǃgāba ge xâi ; o i ge xū-i , kai ǃhommi xase ī-i ǀaes xa ra ǂhubi-e hurib ǃnâ ge aoǂgāhe ; os ge hurib di ǃnonaǁî ǃâsa ge ǀao kai ;
66008009	os ge ǃnonaǁî ǃâs hurib ǃnâ hâ ûitsama kurusaben disa ge ǁō ; os ge ǃnonaǁî ǃâs doe-omgu disa ge hîkākāhe .
66008010	Tsîb ge ǃnonaǁî ǀhomǃgāba ge xâi ; o i ge kai ǀgamiro-i , ǃamamǀae-i xase ra ǂhubi-e ǀhomma xu ge ǁnā , tsî i ge ǃnonaǁî ǃâs ǃāgu dis tsî ǁgamxa ǀaudi dis ai ge ǁnā .
66008011	Tsî ǁnā ǀgamiros di ǀons ge Alsems ti ra ǂgaihe ; os ge ǃnonaǁî ǃâs ǁgamgu disa ge alsem kai , on ge ǂgui khoena ǁnā ǁgamgu xa ge ǁō , au gu ge xui-ao .
66008012	Tsîb ge hakaǁî ǀhomǃgāba ge xâi ; os ge ǃnonaǁî ǃâs sores dis , tsî ǃnonaǁî ǃâs ǁkhâb dis , tsî ǃnonaǁî ǃâs ǀgamiron disa ge ǂnauhe ; ǃnonaǁî ǃâs ân nî ǃkhaeǃkhaehese , tsî tsēs di ǃnonaǁî ǃâs ǃnâ tidese tsî ǁnās ǁkhās xase tsuxub disa .
66008013	Tsî ta ge ge kō , tsî ta ge ge ǁnâu , ǀhomǃgāb ra ǀhommi di ǁaegub ǃnâ ǁkhana ǃkhaisa , kai dommi ǀkha ra mîba : Tsūba , tsūba , tsūba ǁnān , ǃhūbaib ai ǁan hâna , ǃgau go domgu ǀgapadas digu , gorose nî xâi ǃnona ǀhomǃgāgu digu ǃaroma .
66009001	Tsîb ge koroǁî ǀhomǃgāba ge xâi ; o ta ge ǀgamiro-i , ǀhomma xu ǃhūbaib ai ge ǁnā-e ge mû ; tsî i ge ǂganamxūs abisuǂgâb disa ge māhe . ( Abisuǂgâb : ǃAoǃaosa tsî ǃhuriǃhurisa ǃkhae ǃgammi , ǃkhaenab di gagagu di ǁanǃkhaib . )
66009002	Ob ge abisuǂgâba ge ǁkhowa-am , ob ge ǀanna ǂgâba xu ge ǂoaxa kai ǁganoms di ǀanni xase , o ra ge sores tsî ǂoab tsîra ǂgâb di ǀanni xa ge ǃkhaeǃkhaehe .
66009003	Tsî ǀanna xun ge ǂhomna ǃhūbaib ai ge hā ; tsîn ge ǀgaiba ge māhe , ǃhūbaib di ǀhūgu ǀgaiba ūhâ khami .
66009004	Tsîn ge ge mîbahe , ǃhūbaib di ǀgânan ǂkhôa tidesa , tsî ǁhao-i xare-i tsî hai-i xare-i tsîn , ǁnā khoen ǀguin , Elob di saoǂnûisa ǁîn di ǃūdi ai ūhâ tamanan nî ǂkhôasa .
66009005	Tsîn ge ǀgaiba ge māhe , ǁîna ǃgam tama i tsî koro ǁkhâgu kōsen nî ǁîna tsûtsûsa ; tsî tsûtsûs ân ge ǀhū-i di tsûtsûs xase ge ī-i , khoe-e i ra ǃkhā ǃnubai .
66009006	Tsî ǁnā tsēdi ain ge khoena ǁōba nî ôa , xawe hō bi tide , tsî ǁōn nîsa nî ǁkhore , xawe ǁōb ge ǁîna xu nî ǁhâ .
66009007	Tsî ǂhomn di īsigu ge toroba ǁāǁābahe hâ hān xase ī , tsî danadi ân ain ge kronde ūhâ , ǃhuniǀurise īde , tsî aidi ân ge khoen di aidi xase ī ;
66009008	tsîn ge ǀûga ge ūhâ i , taradi ǀûgu xase , tsî ǁgûgu ân ge xamgu di ǁgûgu xase ge ī i ;
66009009	tsîn ge ǁâǁkhaib saragu ǂnūǀuri ǁâǁkhaib sarase īga ge ūhâ i , tsî ǀōb ǁgabogu ân dib ge kunidi di ǀōb xase ge tsâ i , ǂgui hān torob ǃoa ra ǃkhoen dib xase .
66009010	Tsîn ge ǂarega ge ūhâ i , ǀhūgu digu xase , tsî di ge ǃkhāǁkhūde ǂaregu ân ai ge hâ i ; tsî ǀgaib ân ge hâ i , khoenan nî koro ǁkhâgu kōse ǂkhôase .
66009011	Tsîn ge ǁîn ǂama abisuǂgâb di ǀhomǃgāba gao-aob ase ge ūhâ i ; ǀons âb ge Hebreǁîgowab ǃnâ Abadon ti ge ǂgaihe , tsî Grikegowab ǃnâb ge Apolion ti ge ǀon hâ i .
66009012	ǀGui tsūbas ge go ǃgôa-ī ; mû , gorose ra ge ǀgam tsūbara nēn khaoǃgâ nîra hā .
66009013	Tsîb ge ǃnaniǁî ǀhomǃgāba ge xâi ; o ta ge haka ǁnâgu ǃhuniǀuri altars Elob aiǃâ hâs diga xu dom-e ge ǁnâu ,
66009014	ǃnaniǁî ǀhomǃgāb , ǀgapadasa ūhâb ǃoa ra mî-e : Xore ǁnā haka ǀhomǃgāgu , kai ǃāb Eufrati tawa ǃgaemâihe hâga !
66009015	O gu ge haka ǀhomǃgāga ge xorehe , ǁîgu ǂhomisen ge hâ iga iri ai , tsî tsēs ai , tsî ǁkhâb ai , tsî kurib ai , khoen di ǃnonaǁî ǃâsa gu nî ǃgamse .
66009016	Tsî ǂnubis toroǃgapi-aogu dis di ǀgaus ge ǀgam ǃnāra disiǀoadisi ǃnādi disiǀoadisise ge hâ i ; tsî ta ge ǁîn di ǀgausa ge ǁnâu .
66009017	Tsî ta ge ǁnāti nē ais ǃnâ hāga ge mû , tsî ǁîgu ai ǂnôagu ge ǁâǁkhaib saraga ge ūhâ i , ǀaexase īga , tsî ǀhomǂhoase īga tsî ǃhunise īga ; tsî hāgu di danadi ge xamgu di danadi xase ge ī i , tsî ams âga xun ge ǀaes tsî ǀanni tsî sulfuri tsîna gere ǂoaxa .
66009018	Nē ǃnonan ǀkhas ge khoen di ǃnonaǁî ǃâsa ge ǃgamhe : ǀAes tsî ǀanni tsî sulfuri tsîn , ǁîgu amsa xu gere ǀkhīn ǀkha .
66009019	Hāgu di ǀgaib ge amǃnâgu âgu tsî ǂaregu âgu ǃnâ hâ xui-ao . ǁÎgu di ǂaregu ge ǀaogu xase ge ī i tsî gu ge danade ge ūhâ i , ǁîgu ǀkha gu ra ǂkhôaga .
66009020	Tsî nau khoen , nē tsûtsû-aide xu ǃgamhe taman ge ǃhobasen tama ge i ǁîn ǃomgu di sîsenga xu , ǁgâuagan ǀgoreǀî tidese , tsî ǃhuniǀuri tsî ǀhaiǀuri tsî ǀapaǀuri tsî ǀui tsî haiǁgôatsuiǁgoagu , mû ǁoagu tsî ǁkhāti ǁnâu ǁoagu tsî ǁkhāti ǃgû ǁoaga ;
66009021	tsîn ge ǁkhāti ǃhobasen tama ge i ǁîn di ǃgamde xu , tsî ǁîn di ǃgaidīga xu , tsî ǁîn di ǀaiba xu , tsî ǁîn di ǃnariba xu .
66010001	Tsî ta ge ǀnî ǀgaisa ǀhomǃgāb ra ǀhomma xu ǁgôaxa ǃkhaisa ge mû , ǀnanu-i ǀkha anahe hâba ; tsî ǀapiǃhana-i ge danas âb ai ge hâ i , tsî ais âb ge sores khami ge ī i , tsî ǁîb di ǂaira ge ǀaexa ǂkhâǃnâhaira xase ge ī i ;
66010002	tsîb ge ǁîb di ǃommi ǃnâ ǂkhaniro-i ǁkhowa-amsa-e ge ūhâ i ; tsîb ge amǀkhāb ǂais âba hurib ai , tsî ǁareǀkhāb disa ǃhūb ai ge mâi ;
66010003	tsîb ge kai dommi ǀkha ge ǂgai , xammi ra ǃgurus ǁkhās xase ; tsî ǂgaib geo , o gu ge hû ǃguruga ǁîgu di domga ge ǀō kai .
66010004	Tsî hû ǃgurugu ge domgu âga ǀō kaio , o ta ge ge xoaǁga , xawe ta ge ǀhomma xu dom-e ge ǁnâu , tita ǃoa ra mî-e : ǂGanam re hû ǃgurugu go mîna , î ǁîna tā xoamâi .
66010005	Tsî ǀhomǃgāb , hurib tsî ǃhūb tsîkha ai mâse ta ge mûb ge ǃommi âba ǀhommi ǃoa ge ǀhōǃapa ;
66010006	tsîb ge ge nū ǀamosib hoab kōse ra ûib tawa , ǁnāb ǀhommi tsî ǁîb ǃnâ hân , tsî ǃhūbaib tsî ǁîb ai hân , tsî hurib tsî ǁîb ǃnâ hân tsîna ge kurub tawa , ǁae-i ǃaruǀî hâ tidesa ;
66010007	xawe hûǁî ǀhomǃgāb dommi di tsēdi ai , xâib nî ǃnubaib ge Elob di ǂganǃgâsiba nîra dītoahe , ǁîb di ǃgāgu kēbo-aogab gere ǂhôa khami .
66010008	Tsî dommi , ǀhomma xu ta ge ǁnâub ge ǁkhawa tita ǀkha ǃhoa , tsî ge mî : ǃGûsī , î ǂkhaniros , ǁkhowa-amsa tsî ǁnā ǀhomǃgāb , hurib tsî ǃhūb tsîkha ai mâb di ǃommi ǃnâ hâsa ū .
66010009	O ta ge ǀhomǃgāb tawa sī tsî ǁîb ǁga ge mî : ǂKhanirosa mā te re ! Ob ge tita ǃoa ge mî : Ū , î ǁîsa hapu , os ge sa ǃnāba nî au-au , xawe sa ams ǃnâs ge danib xase nî ǂkhon .
66010010	O ta ge ǂkhanirosa ǀhomǃgāb di ǃomǁaeba xu ū tsî ge hapu si ; os ge ti ams ǃnâ danib xase ge ǂkhon , xawe haputoa si ta ge ǃnubaib ge ti ǃnāba ge au .
66010011	Ob ge tita ǃoa ge mî : Sats ge ǁkhawa nî kēbo ǂgui ǁaedi tsî ǃhaodi tsî gowagu tsî gao-aogu tsîn ǂama .
66011001	Tsî ta ge ǂā-e ge māhe , ǀguirohais xase ī-e ; tsî ǀhomǃgāb ge mâ tsî ge mî : Khâi î Elob di tempela ǀguiro , tsî altars tsî ǁîb ǃnâ ra ǀgoreǀîna ;
66011002	î ai-ommi , tempeli ǃauga hâba ǁnāxū , î tā ǀguiro bi , ǀūbenab māhe hâ xuige ; on nî ǃanu ǃāsa hakadisiǀgamǀa ǁkhâga dāǃgâ .
66011003	O ta nî ti ǀgam ǀhûǀguitimî-aokha ǀgaiba mā , o kha nî kēbo ǀguiǀoadisiǀgamkaidisi tsî ǃnanidisi tsēdi kōse ; ǁhōgu ǀkha anahe hâse .
66011004	ǁÎkha ge ǁnā ǀgam ǀkherahaira tsî ǁnā ǀgam kandelarkha , ǃhūbaib di ǃKhūb aiǃâ ra mâkha .
66011005	Tsî khoe-i ga ǁîna ǂkhôa ǂgao-o , o i ge ǀae-e ǁîkha amsa xu ǀkhī tsî ǁîkha di khākhoena nî hara ; tsî khoe-i ga ǁîkha ǂkhôa ǂgao-o , o i ge ǁnāti nî ǃgamhe .
66011006	ǁÎkha ge ǀgaiba ūhâ , ǀhomma kha nî ǂganamsa , ǀapi-i xare-i ǁîkha kēbosis di tsēdi ǃnâ ǁnā tidese ; tsî kha ge ǀgaiba ūhâ ǁgamgu ǂama , ǁîga kha nî ǀaob ǃnâ ǀkharaǀkharasa , tsî kha nî ǃhūbaiba mâ tsû-ai-i hoa-i ǀkha ǂnause , ǁîkha ra ǂgaos kōse .
66011007	Tsî ǁîkha di ǀhûǀguitimîsa kha ga dītoao , ob ge ǀgurub , abisuǂgâba xu ra ǂoaxaba ǁîkha ǀkha torodī , tsî dan , tsî ǁîkha nî ǃgam .
66011008	Tsî ǁîkha di ǁō hâ sorora ge kai ǃās , gagasise Sodoms tsî Egiptes ti ra ǂgaihes , ǁîs ǃnâb ge ǁkhāti ǁîkha di ǃKhūba ǃgâuhes di daob ai nî ǁgoe .
66011009	Tsî khoen ǁaedi din , tsî ǃhaodi din , tsî gowagu din , tsî ǃhaoǃnādi din tsîn ge ǁîkha di ǁō hâ sorora ǃnona tsēdi tsî tsē-i ǃkhare-i kōse nî mû tsî mā-am tide , ǁîkha di ǁō hâ sorora nî ǀhobadi ǃnâ ǁguihesa .
66011010	Tsî ǃhūbaib ai ǁan hân ge ǁîkha ǂama ǃgâiaǂgao , tsî nî dâ , tsî ǃnarexūna nî sîbagu , nē ǀgam kēbo-aokha ǃhūbaib ai ǁan hâna gere tsûtsû xui-ao .
66011011	Tsî ǃnona tsēdi tsî tsē-i ǃkhare-i khaoǃgâ i ge ûib di gaga-i , Eloba xu go ǀkhī-e ǁîkha ǃnâ ge ǂgâ , o kha ge ǁîkha di ǂaidi ai ge mâ ; ob ge kai ǃaoba ǁîkha ra ǃgapaǀîn ai ge ǁnā .
66011012	Tsî kha ge ǀhomma xu kai dom-e ge ǁnâu , ǁîkha ǃoa ra mî-e : ǃApa hā re ! O kha ge ǀnanus ǃnâ ǀhommi ǃoa ge ǃapa , tsî ǁîkha di khākhoen ge ǁîkha ge ǃgapaǀî .
66011013	Tsî ǁkhā iri ai i ge kai ǃhūǂgubi-e ge ī ; os ge ǃās di disiǁî ǃâsa ge ǁnā ; tsî ǃhūǂgubib xan ge hûǀoadisi khoena ge ǃgamhe ; tsî naun ge ǃao , tsî ǀhommi di Eloba ǂkhaisiba ge mā .
66011014	ǀGamǁî tsūbas ge go ǃgôa-ī ; mû , ǃnonaǁîs ge ǃhaese nîra hā .
66011015	Tsîb ge hûǁî ǀhomǃgāba ge xâi ; o gu ge kai domga ǀhommi ǃnâ ǃnae , tsî ge mî : Gaosigu ǃhūbaib digu ge go sida ǃKhūb di tsî ǁîb di Xristub di kaihe , tsîb ge ǀamosib hoab kōse nîra gaosîsen .
66011016	Tsî ǀgamdisihakaǀa ǂnomdomgu , Elob aiǃâ ǁîgu di trondi ai ǂnôagu ge ǁîgu di aidi ai ǁnāǁgoe , tsî Eloba ǀgoreǀî ,
66011017	tsî ge mî : Sige ge ra gangan tsi , ǃKhūtse , Hoaǀgaixa Elotse , sats hâ ats , tsî hâ ge itsa , sa kai ǀgaiba ūbasen tsîts go gaosîsen ǃkhais ǃaroma .
66011018	Tsî ǀūben ge go ǁaixa , ob ge sa ǁaiba go hā , tsî ǁō hân di ǁaeba , ǀgoraǃgâhen nîse , sa ǃgāgu kēbo-aogu tsî ǃanun tsî sa ǀonsa ra ǃaoǃgân , ǂkharin tsî kain tsînats nî ǁîn di amǃnâsa māse , tsî ǃhūbaiba ge hîǀhurunats nî hîkākāse .
66011019	Tsî ǀhommi ǃnâb ge Elob di tempela ge ǁkhowa-amhe , ob ge ǃgaeǀhaos âb di arka ǁîb di tempeli ǃnâ ge mûhe ; tsîn ge napagu tsî domgu tsî ǃgurugu tsî ǃhūǂgubib tsî kai ǃnareb tsîna ge hā .
66012001	Tsî i ge kai sao-e ǀhommi ǃnâ ge mûhe : Taras sores ǀkha anahe hâsa , tsî ǁkhâb ge ǁîs di ǂaira ǃnaga ge hâ i , tsî ǁîs di danas ai i ge kron-e ge hâ i disiǀgamǀa ǀgamiron ǀkha ,
66012002	tsîs ge ǀgamǀkhā ge i , tsîs ge ge ǂgai , ǁoratsûba ūhâse tsî tsûb ǃnâ hâse .
66012003	Tsî i ge ǀnî sao-e ǀhommi ǃnâ ge mûhe ; tsî mû , kai ǀapa draki , hû danadi tsî disi ǁnâga ūhâb , tsî ǁîb di danadi ai hû gao-aosi kronde ūhâba ;
66012004	tsî ǁîb di ǂareb ge ǀhommi ǀgamiron di ǃnonaǁî ǃâsa ǃkhara , tsî ǁîna ǃhūbaib ai ge aoǁnâ . Ob ge draka taras ǁora nîs aiǃâ ge mâ , îb ga , ǁoras gao , ǀgôaro-i âsa hapu , ti .
66012005	Os ge aore ǀgôaba ge ǁora , ǁaedi hoade ǂnūǀuri gaohais ǀkha nî gaoǂamma , tsîb ge ǁîs di ôaba Elob tsî trons âb ǃoa ge tsuwubēhe .
66012006	Tsîs ge tarasa ǃgaroǃhūb ǃoa ge ǃhū , ǁîb ǃnâs ge Elob xa ǁanǃkhai-e ǁāǁābahe hâ ib ǃoa , ǁnāpan nî ǁîsa ǂûmāse ǀguiǀoadisi tsî ǀgamkaidisiǃnanidisi tsēdi kōse .
66012007	Tsî i ge ǃkhamgu-e ǀhommi ǃnâ ge hā : Mixaeli tsî ǀhomǃgāgu âb ge draka ge ǃkhamū , tsî draki on ge ge ǃkham , tsî ǀhomǃgāgu âb tsîna ;
66012008	tsî gu ge dan ǁkhā tama ge i , tsî ǁîgu di ǃkhais ge ǃaruǀî ǀhommi ǃnâ hōhe tama ge i .
66012009	Tsî kai draki ge ge aoǂuihe , kaira ǀaob , ǁgâuab tsî Satanni ti ra ǂgaiheb , ǃhūbaib hoaragaba ra ǂgaeǂhapuba , ǁîb ge ǃhūbaib ai ge aoǁnâhe , tsî ǀhomǃgāgu âb ge ǁîb ǀkha ge aoǁnâhe .
66012010	Tsî ta ge kai dom-e ge ǁnâu , ǀhommi ǃnâ nēti ra mî-e : Nēsib kom ǃgâiǃōsib tsî ǀgaib tsî gaosib tsîna go sida Elob di kaio , tsî ǁkhāsib kom go ǁîb di Xristub di kaio ; sida ǃgâsagu di ǃnuriǃgâ-aob , Elob aiǃâ tsēs tsî tsuxub tsîra ǁîga gere ǃnuriǃgâb go aoǁnâhe xui-ao ;
66012011	tsîn ge ǁîba ge dan ǁKhaob di ǀaob ǀkha tsî ǀhûǀguitimîs ân di mîs ǀkha ; tsîn ge ǁîn di ûiba ǀnam tama ge hâ i ǁōb kōse .
66012012	Nēs ǃaroma ǃgâiaǂgao , ǀhomgo , tsî sadu ǁîgu ǃnâ ǁan hâdo . Tsūba ǁnān , ǃhūbaib ai tsî hurib ai ǁan hâna . ǁGâuab go sadu ǃoa ǁgôa , tsîb ge kai ǁaiba ūhâ , ǂkhari ǁaerobab ūhâ ǃkhaisa ǂan tsî .
66012013	Tsî draki ge mû , ǃhūbaib aib go aoǁnâhesa , ob ge taras , aore ǀgôaba ge ǁorasa ge ǃgôaǃgon .
66012014	Os ge tarasa ǀgam ǁgabokha kai ǃariǃkhās dikha ge māhe , ǃgaroǃhūb ǃoas nî ǁkhanase , ǁîs di ǃkhais ǃoa , ǁnāpas nî ǂûmāhese ǁaeb tsî ǁaegu tsî ǃkhare ǁaeb kōse , ǀaob di aisa xu .
66012015	Ob ge ǀaoba ǁîb di amsa xu ǁgam-e ge ǀiriǂui taras khaoǃgâ ǃāb xase , îb ga ǃāb ǀkha ǁîsa dâubē kai ti .
66012016	Ob ge ǃhūba tarasa ge hui , ob ge ǃhūba ams âba khowa , tsî ǃāba ge hara , draki ge ǁîb di amsa xu ǀiriǂuiba .
66012017	Ob ge draka taras ǂama ǁaixa tsî ge ǃgûsī , naun ǁîs surib din tsî Elob di mîmāde ra ǃkhōǀgaipen tsî Jesub Xristub di ǃkhō-amsa ūhân ǀkhab nî khādīse .
66013001	Tsî ta ge hurib di ǀgopab ai ge mâ i . Tsî ta ge huriba xub ǀguruba ra ǂoaxa ǃkhaisa ge mû , hû danadi tsî disi ǁnâga ūhâba , tsî ǁîb di ǁnâgu ai di ge disi gao-aosi kronde ge hâ i , tsî ǁîb di danadi ai di ge ǃkhāǃkhās di ǀonde ge hâ i .
66013002	Tsî ǀgurub , mû ta geb ge ǀgarub xase ge ī i , tsî ǁîb di ǂaidi ge bēri ǂaidi xase ge ī i , tsî amǃnâb âb ge xammi di amǃnâb xase ge ī i ; tsî draki ge ǁîba ǀgaib âb tsî trons âb tsî kai ǁkhāsib tsîna ge mā .
66013003	Tsî ta ge danadi âb di ǀguis , ǁōǁga rase ǀhapiǀhapihe hâsa ge mû , tsî ǁōǁōsa ǀhapis âb ge ge ǂgau ; tsî ǃhūbaib hoab ge ǀguruba buru hâse gere saoǃgon .
66013004	Tsîn ge draki , ǀguruba ǀgaiba ge māba ge ǀgoreǀî ; tsîn ge ǀguruba ǀgoreǀî , tsî ge mî : Tari-e nē ǀgurub khami ī ? Tsî tari-e ǁîb ǀkha a ǃkham ǁkhā ?
66013005	Tsîb ge am-e ge māhe , kai xūn tsî ǃkhāǃkhādeb nî ǃhoase , tsîb ge ǀgaiba ge māhe , hakadisiǀgamǀa ǁkhâgab nî nēna dīse .
66013006	Ob ge ǁîb di amsa ǃkhāǃkhās ǀkha ge khowa Eloba ǃoa , ǁîb di ǀons tsî ǁîb di tabernakeli tsî ǀhommi ǃnâ ǁan hânab nî ǃkhāǃkhāse .
66013007	Tsîb ge ǀgaiba ge māhe , ǃanun ǀkhab nî torodīse , tsîb nî ǁîna danse ; tsîb ge ǀgaiba ge māhe mâ ǃhaos tsî mâ gowab hoab tsî mâ ǁaes hoas ǂama .
66013008	Tsî ǃhūbaib ai ǁan hân hoan ge ǁîba nîra ǀgoreǀî , ǁnān ǀondi âna ǃhūbaib di ǃgaoǃgaosa xu ǁKhaob ǂāhe hâb di ûib di ǂkhanis ǃnâ xoahe tamana .
66013009	Khoe-i ǂgaera ūhâ-e , a-i ǁnâu !
66013010	Khoe-i ǃkhō-oms ǃoa ra ǂgaeǂgui-i ge ǃkhō-oms ǃnâ nîra ǂgâ-e ; khoe-i , gôab ǀkha ra ǃgam-i ge ǁkhāti gôab ǀkha nîra ǃgamhe-e . Nēpa ra ge ǃanun di taniǀnamxasib tsî ǂgoms tsîra hâ .
66013011	Tsî ta ge ge mû , ǀnî ǀgurub ǃhūba xu ra ǂoaxa ǃkhaisa ; tsîb ge ǀgam ǁnâkha ǁkhaob dikha xase īkha ge ūhâ i , tsîb ge draki xase ge ǃhoa .
66013012	Tsîb ge ǂguro ǀgurub di ǀgaib hoaba ǁîb aiǃâ gere dī , tsîb ge ra dī , în ǃhūbaib tsî ǁîb ai ǁan hâna ǂguro ǀguruba ǀgoreǀî , ǁnāb ǁōǁōsa ǀhapis âb go ǂgauba .
66013013	Tsîb ge kai saode ra dī , ob ge ǁkhāti ǀae-e ǀhomma xu ra ǁnāǁgôaxa kai khoen aiǃâ ;
66013014	tsîb ge ǃhūbaib ai ǁan hâna ra ǂgaeǂhapu ǁnā saodi , ǁîdeb nî ǀgurub aiǃâ dīseb māhe hâdi ǀkha , ǃhūbaib ai ǁan hâna ra mîbaǃâ , ǀguruban nî ī-e dībasa , ǁnā gôab di ǀhapisa ge ūhâ ib tsî ǁkhawa ra ûiba .
66013015	Tsîb ge ge māhe , ǀgurub di ībab nî gaga-e māsa , ob ge ǀgurub di ība ǁkhāti ǃhoa tsî ge dī , ǁnān ǀgurub di ība ǀgoreǀî taman nî ǃgamhesa .
66013016	Tsîb ge ra dī , on ǂkharin tsî kain , ǃkhū hân tsî ǀgâsan , ǃnorasan tsî ǃgān tsîn hoana sao-e ǁîn di amǀkhāb ǃommi tsî ǁîn di ǃūdi ai māhe ,
66013017	khoe-i xare-i ǁama tsî ǁamaxū tidese , ǁnā-i sao-i kas , ǀgurub di ǀons kas , ǁîb ǀons di ǀgaus kas hoasa ūhâ-i ǀgui-i .
66013018	Nēpab ge gā-aisiba hâ ; ǁnâuǃāba ūhâ-e , a-i ǀgurub di ǀgausa ǃgôakhâi ; khoe-i di ǀgaus a amaga ; tsî ǁîb di ǀgaus ge a ǃnanikaidisi tsî ǃnanidisiǃnaniǀa .
66014001	Tsî ta ge ge kō ; tsî mû , ǁKhaob ge Sionǃhommi ai ge mâ i , tsî ǁîb ǀkha ǀguikaidisi tsî hakadisihakaǀaǀoadisin , ǁîn di ǃūdi ai ǁîb dis tsî ǁgûb di ǀonsa xoamâihe hâna .
66014002	Tsî ta ge ǀhomma xu dom-e ge ǁnâu , kai ǁgamgu tsî ǀgaisa ǃgurub di dommi xase ī-e . Tsî dommi , ǁnâu ta geb ge siterǀkhō-aon , siterdi ân ai ra ǀkhōn dib khami ge ī i ;
66014003	tsîn ge ǀasa ǁnaetsana-e ge ǁnae trons aiǃâ , tsî haka ûitsamagu aiǃâ , tsî ǂnomdomgu aiǃâ ; tsî khoe-i xare-i ge ǁnā ǁnaetsanasa ǁkhāǁkhāsen ǁoa ge i , ǁnā ǀguikaidisi tsî hakadisihakaǀaǀoadisin , ǃhūbaiba xu ǁamaǂuibasenhe hân ǀguin .
66014004	ǁÎn ge ǁnān , taradi ǀkha ǂnaoǂnaosen tamana ; ǂkhamkhoesen ī xui-ao ; ǁîn ge ǁnān , ǁKhaoba ǃgûb ra ǃkhais hoas ǁga ra saona ; ǁîn ge khoena xu Elob tsî ǁKhaob tsîkha ǂgurosan ase ǁamaǂuihe hâ .
66014005	Tsî ǁîn di ams ǃnâ i ge gāxaǃnâsi-i xare-e hōhe tama hâ ; ūon a Elob di trons aiǃâ xui-ao .
66014006	Tsî ta ge ǀnî ǀhomǃgāba ǀhommi ǁaegu ra ǁkhanase ge mû , ǀamo ǃgâiǂhôasa ūhâba , ǃgâiǂhôasab nî aoǁnâse ǁnān , ǃhūbaib ai ǁan hâna , tsî mâ ǃhaoǃnās hoasa , tsî ǃhaos hoasa , tsî gowab hoaba , tsî ǁaes hoasa ,
66014007	tsîb ge kai dommi ǀkha ge mî : Eloba ǃao , î ǁîba ǂkhaisiba mā , ǀgoraǃgâs âb di iri go hā xuige ; î du ǀgoreǀî ǁnāb , ǀhommi tsî ǃhūbaib tsî hurib tsî ǁgamǀaudi tsîna ge dība .
66014008	Tsî ǀnî ǀhomǃgāb ǀgamǁîb ge sao tsî ge mî : ǁNās ge go , ǁnās ge go Babilons , kai ǃāsa ; ǁîs ǀaib di ǂauxûib ǀkhas ge ǁaedi hoade āsi xui-ao .
66014009	Tsî ǃnonaǁî ǀhomǃgāb ge ǁîba sao , tsî kai dommi ǀkha ge mî : Khoe-i ga ǀgurub tsî ǁîb di ība ǀgoreǀîo , tsî i ga saosa ǁî-i di ǃūs ai tsî ǁî-i di ǃommi ai ǃkhōǃoao ,
66014010	ǁnā-i ge ǁkhāti nîra ā Elob ǁaib di ǂauxûib xa , ǁîb ǁaib di ǀgabis ǃnâ ǃūmûse ra ǂnâǂgāheba , tsî i ge nîra tsûtsûhe ǀaes tsî sulfuri tsîra ǀkha ǃanu ǀhomǃgāgu tsî ǁKhaob tsîn aiǃâ ;
66014011	tsî ǀanni ǁîn tsûtsûhes dib ge ǀamosib hoab kōse ra ǃapa , tsîn ge sâ-i xare-e ūhâ tama hâ tsēs tsî tsuxub tsîra , ǁnān ǀgurub tsî īb âba ra ǀgoreǀîna , tsî ǀons âb di saosa ra ǃkhōǃoa-i hoa-e .
66014012	Nēpab hâ taniǀnamxasib ǃanun diba ; nēn hâ ǁnān , Elob di mîmāde ra ǃkhōǀgaipena tsî Jesub ǃnâ ǂgomsa .
66014013	Tsî ta ge ǀhomma xu dom-e ge ǁnâu , tita ǃoa ra mî-e : Xoa re : ǃGâiǃōn ge hâ ǁnā ǁō hân , ǃKhūb ǃnâ ra ǁōna , nēsisa xu . Ā tib ra Gagaba mî . Sân ge nîra sîsengu âna xu ; tsî ǁîn di sîsengu ge ǁîna ra sao .
66014014	Tsî ta ge ge kō ; tsî mû , ǂkhaisa ǀnanusa ; tsî ǀnanus aib ge ǀguib , Khoen Ôab khami ība ge ǂnôa i , ǃhuniǀuri kronsa danas âb ai , tsî ǃomǁaeb âb ǃnâ ǀā ǃhoroǃgao-ūdasa ūhâba .
66014015	Tsî ǀnî ǀhomǃgāb ge tempela xu ge ǂoaxa , kai dommi ǀkha ǀnanus ai ǂnôab ǃoa ra ǂgaiba : Sa ǃhoroǃgao-ūdasa sî î ǃgao , ǃgaots nî iri go hāba tsi , tsî ǃgaoxūn ǃhūbaib din go ǁan xuige .
66014016	Ob ge ǃâus ai ǂnôaba ǃhoroǃgao-ūdas âba ǃhūbaib ai ge sî ; ob ge ǃhūbaiba ge ǃgaohe .
66014017	Tsî ǀnî ǀhomǃgāb ge ǀhommi ǃnâ hâ tempela xu ge ǀkhī , ǁkhāti ǀā ǃhoroǃgao-ūdasa ūhâba .
66014018	Tsî ǀnî ǀhomǃgāb ge altarsa xu ge ǂoaxa , ǀaes ǂama ǀgaiba ūhâba ; tsîb ge kai ǂgais ǀkha ǀā ǃhoroǃgao-ūdasa ūhâb ǃoa ǂgai , tsî ge mî : Sa ǀā ǃhoroǃgao-ūdasa sî , î ǂauxûiǂûna ǃhūbaib ǂauxûiǂûǃhanab dina ǃgao , ǁîb di ǂauxûiǂûn ǁan hâ xuige .
66014019	Ob ge ǀhomǃgāba ǃhoroǃgao-ūdas âba ǃhūbaib ai ge sî , tsîb ge ǂauxûiǂûn ǂauxûiǂûǃhanab dina ǃgaoǁnâ , tsî ǁîna kai ǀāǃnâǃores Elob ǁaib dis ǃnâ ge aoǂgā .
66014020	Tsî ǀāǃnâǃores ge ǃās ǃauga ge dāǃnâhe , ob ge ǀaoba ǀāǃnâǃoresa xu ge ǀkhī hāgu di tomgu kōse , ǃnonakaidisi kilometerdi kōse .
66015001	Tsî ta ge ǀnî sao-i kai tsî buruxa-e ǀhommi ǃnâ ge mû : Hû ǀhomǃgāgu , hû ǀuni tsûtsû-aide ūhâga , ǁîdi ǃnâb Elob ǁaiba ra ǀuni xui-ao .
66015002	Tsî ta ge ǀaes ǀkha habahe hâ xlahuri-e ge mû ; tsî dansa ūhâna ǀgurub ǂama , tsî īb âb ǂama , tsî saos âb ǂama , tsî ǀons âb di ǀgaus ǂama , ǁîn ge xlahurib ai ge mâ i , Elob di siterde ūhâse .
66015003	Tsîn ge Moseb Elob ǃgāb di ǁnaetsanas tsî ǁKhaob di ǁnaetsanasa ǁnae , tsî ge mî : Kai tsî buruburuxa gu ge sa sîsenga , ǃKhūtse , Hoaǀgaixa Elotse ; ǂhanu-ai tsî ama-ai gu ge sa daoga , ǃanun di Gao-aotse !
66015004	Tari-e kha satsa ǃao tide , ǃKhūtse , tsî sa ǀonsa ǂkhaiǂkhai tide ? Sats ǀguits a ǃanu xui-ao ; on ge ǀūben hoana hā tsî nî sa aiǃâ ǀgore , ǀgoraǃgâdi âts go ǂhai xui-ao .
66015005	Tsî nēn khaoǃgâ ta ge ge kō ; tsî mû , ob ge tempeli ǀhûǀguitimîs tabernakeli diba ǀhommi ǃnâ ge ǁkhowa-amhe ;
66015006	o gu ge hû ǀhomǃgāgu , hû tsûtsû-aide ūhâga ge ǀkhī , ǃanu tsî ǂkhai ra ǃuri ǃkhaib ǀkha anahe hâǃâ , tsî ǀūgu ai ǃhuniǀuri ǃgaesengu ǀkha ǃgaehe hâǃâ .
66015007	Tsî ûitsamagu di ǀguib ge hû ǀhomǃgāga hû ǃhuniǀuri ǃoredi , Elob ǀamosib hoab kōse ra ûib di ǁaib xa ǀoa hâde ge mā ;
66015008	ob ge tempela Elob di ǂkhaisib tsî ǀgaib âba xu ǀanni xa ge ǀoa ; tsî khoe-i xare-i ge tempeli ǃnâ ǂgâ ǁoa ge i , hû ǀhomǃgāgu di hû tsûtsû-aidi nî dītoahes kōse .
66016001	Tsî ta ge tempela xu kai dom-e ge ǁnâu , hû ǀhomǃgāgu ǃoa ra mî-e : ǃGûsī , î hû ǃoredi Elob ǁaib dide ǃhūbaib ai ǁhōǂui !
66016002	Ob ge ǂguroba ǃgûsī , tsî ǃores âba ǃhūbaib ai ge ǁhōǂui ; ob ge tsū tsî tsûtsûsa ǀhapina ǁnā khoen ai ge hā , ǀgurub di saosa ūhân , tsî īb âba ra ǀgoreǀîn ai .
66016003	Tsîb ge ǀgamǁî ǀhomǃgāba ǃores âba hurib ǃnâ ge ǁhōǂui ; ob ge ǁō hâ-i di ǀaob khami ge i ; tsî mâ ûitsama xū-i hoa-i ge hurib ǃnâ ge ǁō .
66016004	Tsîb ge ǃnonaǁî ǀhomǃgāba ǃores âba ǃāgu ǃnâ tsî ǁgamǀaudi ǃnâ ge ǁhōǂui ; o gu ge ǁgamga ge ǀao kai .
66016005	Tsî ta ge ǁgamgu di ǀhomǃgāb ra mî ǃkhaisa ge ǁnâu : ǂHanu-aits ge a , ǃKhūtse , sats hâ ats , tsî hâ ge its , sats ǃanutsa , nēnats go ǀgoraǃgâ ǃkhais ǃaroma ;
66016006	ǃanun tsî kēbo-aogu di ǀaoban ge ǂnâxū amagats ge ǁîna ǁkhāti ǀaoba go āsi , ǁîsan a anu xui-ao .
66016007	Tsî ta ge ǀnîba altarsa xub ra mî ǃkhaisa ge ǁnâu : Ā , ǃKhūtse , Hoaǀgaixa Elotse , sa ǀgoraǃgâdi ge a ama-ai tsî ǂhanu-ai .
66016008	Tsîb ge hakaǁî ǀhomǃgāba ǃores âba sores ǃnâ ge ǁhōǂui ; os ge ǀgaiba ge māhe , khoena ǀaes ǀkha ǂhubisa ;
66016009	on ge khoena kai ǀgammi ǀkha ge ǂhubihe , on ge Elob , nē tsûtsû-aidi ǂama ǀgaiba ūhâb di ǀonsa ge ǃkhāǃkhā ; tsîn ge ǃhobasen tama , ǁîban nî ǂkhaisiba māse .
66016010	Tsîb ge koroǁî ǀhomǃgāba ǃores âba ǀgurub di trons ǂamǃnâ ge ǁhōǂui ; ob ge gaosib âba ge ǃkhaeǃkhaehe ; on ge namdi âna tsûb xa ge nâǂkhū .
66016011	On ge ǀhommi di Eloba ge ǃkhāǃkhā ǁîn di tsûgu tsî ǁîn di tsuigu ǃaroma ; tsîn ge ǁîn di sîsenga xu ǃhobasen tama ge i .
66016012	Tsîb ge ǃnaniǁî ǀhomǃgāba ǃores âba kai ǃāb Eufrati ǂamǃnâ ge ǁhōǂui ; ob ge ǁgammi âba ge ǂnâ , aiǂoasa xu ga hā gao-aogu nî daoba ǁāǁābahega .
66016013	Tsî ta ge ge mû , draki di ams tsî ǀgurub di ams tsî ǂkhaba kēbo-aob di amsa xu gu ǃnona ǃanuoǃnâ gagagu , ǁgūtsiǁgūben khami īga ra ǂoaxa ǃkhaisa ;
66016014	ǁgâuagagagu a ǁî xui-ao , saode ra dīga , ǃhūbaib di gao-aogu tsî ǃhūbaib hoaragab kōse ra ǂoaga , ǁnā kaitsēs Hoaǀgaixa Elob dis di torob ǃoa gu nî ǁîna ǀhaoǀhaose .
66016015	Mû , ǃnari-ao-i khami ta ra hā ; ǃgâiǃō i ge hâ , ǂkhaikari hâ-e tsî ǁî-i sarana ra sâu-e , ǀōǀkhāse i ǃgû tidega , tsî ǁî-i taosib mûhe tidega .
66016016	Tsîn ge ǁîna ge ǀhûǀhû , ǃās Hebreǁî gowab ǃnâ Armagedon ti ra ǂgaihes tawa .
66016017	Tsîb ge hûǁî ǀhomǃgāba ǃores âba ǂoab ǃnâ ge ǁhōǂui ; o i ge kai dom-e ǀhommi di tempela xu tronsa xu ǀkhī , tsî ge mî : Ī go .
66016018	O gu ge domgu tsî ǃgurugu tsî napagu tsîga ge ī , tsî i ge kai ǃhūǂgubi-e ge ī , ǁnāti ī-i khoen ge ǃhūbaib ai hâsa xu ī tama-e , ǁnāti ī ǀgaisa tsî kai ǃhūǂgubi-e .
66016019	Os ge kai ǃāsa ǃnona ǃâdi ǃnâ ge ǀgorahe , tsî ǃhaodi di ǃādi ge ge ǁnā . Tsî Babilons kai ǃās xa ge ǂâihe Elob tawa , ǁîsab nî māse ǂauxûib ǁîb di ǀgaisa ǁaib dib di ǀgabis xa ;
66016020	tsî ǃnāǃnuidi hoadi ge ge ǁhâ , tsî ǃhom-i xare-i ge hōhe tama ge i ;
66016021	tsî kai ǃnareb mâb hoab korodisi kiloxramgu kōse a ǃgommi ge ǀhomma xu khoen ai ge ǁnā ; on ge khoena Eloba ǃnareb di tsûtsû-ais ǃaroma ge ǃkhāǃkhā , ǁîb di tsûtsû-ais ge kaise kai i xui-ao .
66017001	Tsî ǀguib hû ǃorede ūhâ ǀhomǃgāgu dib ge hā , tsî tita ǀkha ǃhoa , tsî ge mî : Nēxopa ī , o ta ge kai ǀai-aos ǂgui ǁgamgu ai ǂnôas di ǀgoraǃgâhesa nî ǁgau tsi ,
66017002	ǃhūbaib di gao-aogu ǁîs ǀkha ge ǀaigus , tsî ǃhūbaib ai ǁan hân ge ǁîs ǀaib di ǂauxûib xa ǀhoro kaihesa .
66017003	Tsîb ge Gagas ǃnâ ǃgaroǃhūb ǃoa ge ūǃgû te , o ta ge tara-e ge mû , skarlakǀapa ǀgurub ǃkhāǃkhāǀondi xa ǀoa hâb tsî hû danadi tsî disi ǁnâga ūhâb ai ǂnôase .
66017004	Tsîs ge tarasa purpuri tsî skarlaki tsîkha ǀkha anahe , tsî ǃhuniǀurib tsî anusa ǀuidi tsî karan tsîn ǀkha ge anihe hâ i , tsîs ge ǁîs di ǃomǁae ǃhuniǀuri ǀgabi-i , ǁgaidīgu tsî ǃanuoǃnâsigu tsî ǀaib âs tsîn xa ǀoa hâ-e ge ūhâ i ;
66017005	tsî ǁîs di ǃūs ai i ge ǀon-e ge xoamâihe hâ i : ǂGanǃgâsib ; Babilons kais , ǀaigu tsî ǃhūbaib ǁgaidīgu di îs ti .
66017006	Tsî ta ge ge mû , taras ǃanun di ǀaob tsî Jesub ǃkhō-amaon di ǀaob xa ǀhoro hâsa ; tsî mû si ta geo , o ta ge kaise ge buru .
66017007	Ob ge ǀhomǃgāba tita ǃoa ge mî : Tare xū-i ǃaromats ra buru ? Tita ge nî mîba tsi ǂganǃgâsib taras dib , tsî ǁîsa ra tani ǀgurub , hû danadi tsî disi ǁnâga ūhâb diba .
66017008	ǀGurub mûts gob ge hâ ge ib tsî hâ tamaba ; tsîb ge abisuǂgâba xu ǀkhī tsî nî kāǁō ; tsîn ge ǃhūbaib ai ǁan hâna nîra buru , ǁîn di ǀondi ǃhūbaib di ǃgaoǃgaosa xu ûib di ǂkhanis ǃnâ xoaǂgāhe tamana , ǁnā ǀgurub , hâ ge ib tsî hâ tamaba tsî nîra hâban ga mûo .
66017009	Nēpab ge ǁnâuǃāba hâ , gā-aisi-e ūhâba : ǁNā hû danagu ge hû ǃhomga , ǁîgu ais tarasa ǂnôaga ;
66017010	tsî gu ge ǁkhāti a hû gao-ao ; korogu ge ge ǁnā , tsî ǀguib ge hâ , tsî naub ge gorose hā tama hâ , tsî hāb kao , ob ge ǂkhari ǁaerob ǀguiba nîra hâ .
66017011	Tsî ǀgurub , hâ ge ib tsî hâ tamab , ǁîb ge a ǁkhaisaǁî gao-ao , tsîb ge a hûgu di , tsîb ge kāǁōsib ǃoa ra ǃgû .
66017012	Tsî disi ǁnâgu , mûts ge gu ge disi gao-aogu , gaosiba gorose ǃkhōǃoa tamas , xawe gao-aose ǀgurub ǀkha ǀgui iri ǁaeba ǀgaiba ge hōga .
66017013	Nēgu ge ǀgui ǂâisa ūhâ , tsî gu nîra ǁîgu di ǁkhāsib tsî ǀgaib tsîkha ǀguruba mā ;
66017014	nēgu ge ǁKhaob ǃoagu nîra ǃkham , ob ge ǁKhaoba nîra dan gu ( ǃkhūgu di ǃKhūb tsî gao-aogu di Gao-aob a xui-ao ) , tsî ǁîb ǀkha hân ge ǂgaihesan tsî ǃkhōǂuibasensan tsî ǂgomsan tsîna .
66017015	Tsîb ge tita ǃoa ge mî : ǁGamgu , mûts go gu , ǁîgu ais ǀai-aosa ǂnôagu ge ǁaedi tsî ǂnubidi tsî ǃhaodi tsî gowagu tsîna .
66017016	Tsî disi ǁnâgu , ǁîgats go ǀgurub ai mûgu ge ǀai-aosa ǁkhan tsî nîra ǀguriǃgâ kai tsî ǀōǀkhā kai si ; tsî gu ge ǁîs di ǁgansa ǂû tsî ǁîsa ǀaes ǀkha nîra khauǃkhū .
66017017	Elob ge ǁîgu di ǂgaogu ǃnâ mā xui-ao , ǁîb di ǂâisa gu nî dīsa , tsî ǀgui ǂâis ǀguisa gu nî dīsa , tsî ǁîgu di gaosisa gu nî ǀguruba māsa ; Elob di mîdi nî dītoahes kōse .
66017018	Tsî taras , mûts gos ge kai ǃās , ǃhūbaib di gao-aogu ǂama ra gaosîsensa .
66018001	Tsî nēn khaoǃgâ ta ge ge mû , ǀnî ǀhomǃgāb , kai ǀgaiba ūhâb ra ǀhomma xu ǁgôaxasa ; tsî ǃhūbaib ge ǂkhaisib âb ǀkha ge ǃnâǃnâhe .
66018002	Tsîb ge ǃgari dommi ǀkha ǀgaisase ǂgai , tsî ge mî : ǁNās go , Babilons kaisa , tsîs ge go ǁgâuagu di ǁanǃkhai kai tsî ǃanuoǃnâ gagagu hoagu di sâuǃkhai kai , tsî ǃanuoǃnâ tsî ǁgaisi anin hoan di sâuǃkhai kai ;
66018003	ǁîs di ǁaib di ǂauxûib ǀaib diba xu di ge ǁaedi hoade ā , tsî ǃhūbaib di gao-aogu ge ǁîs ǀkha ǀaigu , tsî ǃhūbaib di ǁamagu-aon ge ǁîs ûi-aib di ǁkhāsiba xu ǃkhū amaga .
66018004	Tsî ta ge ǀhomma xu ǀnî dom-e ge ǁnâu , nēti ra mî-e : ǁÎsa xu ǂoa , ti ǁaese , î du ǁîs di ǁoren ǃnâ tā amǃnâxa , ǁîs di tsûtsû-aidi xa du hō tidega .
66018005	ǁÎs di ǁoren ge ǀhommi kōse sī amagab ge Eloba ǁîs di ǂkhabasigu xa ge ǂâi .
66018006	Dīdawa-am si , sados ge ǁkhāti dīdawa-ams ǁkhās khami , î du ǁîsa ǀgamǃnâguse dīdawa-am ǁîs di sîsengu ǃoa ; ǀgabis sados gere ǂnâbas ǃnâ ǀgamǃnâguse ǂnâba si .
66018007	Aitsamas ge ǂkhaiǂkhaisen tsî ǃgâiǃgâisens kōse , ǁnātikōse ǁîsa tsûtsû î ǃoaǃoa ; ǁîs di ǂgaob ǃnâs ra mî xuige : Gao-aose ta ǂnôa , tsî ta ǃoatara tama , tsî ta ge tātsē ǃoa-e mû tide .
66018008	ǁNā-amaga di ge ǁîs di tsûtsû-aide ǀgui tsēs ai nîra hā : ǁŌb tsî ǃoab tsî ǃâtsūǀkhāb tsîna , os ge ǀaes ǀkha nîra khauǃkhūhe ; ǀgaisab a ǃKhūb Elob , ǁîsa nî ǀgoraǃgâba xui-ao .
66018009	Tsî gu ge ǃhūbaib di gao-aoga ǁîsa nîra āba tsî ǁîs ǂama nîra ǃoa , ǁîs ǀkha ǀaigu tsî ge ǃgâiǃgâisenga , ǁîs khauǃkhūhes di ǀanna gu ga mû ǃnubai ;
66018010	tsî gu ge ǁîs tsûtsûhes di ǃaob xa ǃnūseba xu mâ , tsî nîra mî : Tsūba ǁnā kai ǃās Babilons , ǀgaisa ǃāsa , ǀgui iri ǃnâs go ǀgoraǃgâhes âsa hā xui-ao .
66018011	Tsî ǁamagu-aogu ǃhūbaib digu ge ǁîs ǂama ā , tsî nîra ǃoaba dī , ǁîgu di ǁamaxūxūna i ǃaruǀî khoe-i xare-e ǁama tama ǃkhais ǃaroma ,
66018012	ǁamaxūxūn ǃhuniǀurib tsî ǀhaiǀurib xa , tsî îsa ǀuidi xa , tsî karan xa , tsî ǁga ǃuri ǃkhaib xa , tsî purpuri xa , tsî sai-i xa , tsî skarlaki xa , tsî ǃgâiham haiǃnôa-i hoa-i xa , tsî ǂkhoaǁgûn ǀkha dīhe hâ xūn hoan xa , tsî ǃgomǀgausa hai-i tsî ǂai-i tsî ǂnūǀuri-i tsî marmorǀui-i ǀkha dīhe hâ soan xa ;
66018013	tsî kaneli xa , tsî ǃgâihamxūn xa , tsî ǃgâiham ǂkhauxūn xa , tsî wiroki xa , tsî ǂauxûib xa , tsî olib xa , tsî tsampereb xa , tsî ǃhorob xa , tsî goman xa , tsî gūn xa , tsî hān xa , tsî kunidi xa , tsî khobon xa , tsî khoen ǀomdi tsîn xa .
66018014	Tsî sa ǀoms ra tura ǂûn ge sasa xu ge bē ; tsî ǃgâin tsî ǂkhaisan hoan ge sasa xu ge bē , tsîs ge ǁîna ǃaruǀî tātsē ǁkhawa hō tide .
66018015	ǁAmaxū-aon nē xūn din , ǁîsa xu ge ǃkhūn ge ǁîs tsâb di ǃaob xa ǃnūseba xu mâ tsî ā tsî ǃoaba dī ,
66018016	tsî nîra mî : Tsūba , tsūba ǁnā kai ǃās , ǁga ǃuri ǃkhaib tsî purpuri tsî skarlaki ǀkha anahe hâ ge is , tsî ǃhuniǀurib tsî îsa ǀuidi tsî karan tsîn ǀkha ge anihe hâ isa ; ǀgui iri ǃnâb go nēti ī ǃkhūsiba kā xui-ao .
66018017	Tsî doe-ommi di ǃnari-aogu hoagu tsî doe-omgu ǃnâ garun hoan tsî doe-omgu sîsenaogu tsî hurib ai ra ǁamagusa dīn hoan ge ǃnūseba xu mâ ,
66018018	tsî ge ǂgai , ǁîs khauǃkhūhes di ǀannan ge mûo , tsî ge mî : Mâ ǃāsa nē kai ǃās khami ī ?
66018019	Tsîn ge tsaraba ǁîn di danadi ai tsoro , tsî ā tsî ǃoaba ra dīse ǂgai , tsî ge mî : Tsūba , tsūba ǁnā kai ǃās , ǁîs ǃnân ge doe-omga hurib ai ūhân hoana ǃkhūsa ǁîs di ǂoaǂamsa ǁuiga xu ; ǀgui iri ais go ǀkhaiǃnâ kaihe xui-ao .
66018020	ǃGâiaǂgao ǁîs ǂama , ǀhomtse , tsî sago ǃanu apostel go tsî kēbo-aogo tsîgo ; Elob go sago ǀgoraǃgâsa ǁîs ai ǀgoraǃgâ xuige .
66018021	Tsî ǀgui ǀgaisa ǀhomǃgāb ge kai ǁkhamiǀuis xase ī ǀuisa ūkhâi , tsî hurib ǃnâ aoǂgā si , tsî ge mî : Nētis ge kai ǃās Babilonsa ǀgaib ǀkha nîra aoǁguihe , tsî ǃaruǀî hōhe tide ;
66018022	tsî siterǀkhō-aon tsî ǁnae-aon tsî ǂnuni ran tsî xâi ran di dommi ge ǃaruǀî ǁîs ǃnâ tātsē ǁnâuhe tide ; tsî ǁāǁāǁkhāsabe-i mâ ǁāǁāǁkhāsabes hoas di-i ge ǃaruǀî sas ǃnâ tātsē hōhe tide , tsî ǁkhamis di ǀōb ge ǃaruǀî sas ǃnâ tātsē ǁnâuhe tide .
66018023	Tsî kandelari di ǃamamǀaes ge ǃaruǀî sas ǃnâ tātsē ǃnâ tide ; tsî ǃgame-aob tsî ǃgame-aos di dommi ge ǃaruǀî sas ǃnâ tātsē ǁnâuhe tide ; sa ǁamagu-aogu ge ǃhūbaib di kaiga ge i xui-ao ; sa ǃgaidīsa xus ge ǃhaodi hoadi ge ǂgaeǂhapuhesa xui-ao .
66018024	Tsî ǁîs ǃnâb ge ǀaob kēbo-aogu tsî ǃanun tsîn diba ge hōhe , tsî ǃhūbaib ai ge ǃgamhen hoan diba .
66019001	Tsî nēn khaoǃgâ ta ge ǀhommi ǃnâ kaise kai ǂguib di domma ge ǁnâu , nēti ra mîba : Haleluja ! ǃGâiǃōsib tsî ǂkhaisib tsî ǃgôasib tsî ǀgaib tsîna an ǃKhūb sada Elob di !
66019002	ǁÎb di ǀgoraǃgâdi ge a ama tsî ǂhanu-ai , kai ǀai-aos , ǁîs di ǀaib ǀkha ǃhūbaiba ge ǁgaoǁgaosab go ǀgoraǃgâ , tsî ǁîs di ǃomma xub go ǃgāgu âb di ǀaoba ǀkhao xui-ao .
66019003	Tsîn ge ǀgamǁî ǃnās ai ge mî : Haleluja ! Ob ge ǀanni âsa ǀamosib hoab kōse ra ǃapa .
66019004	Tsî ǀgamdisihakaǀa ǂnomdomgu tsî haka ûitsamagu tsîgu ge ǁnāǁgoe , tsî Elob , trons ai ǂnôaba ǀgoreǀî , tsî ge mî : Amen ! Haleluja !
66019005	Tsî i ge tronsa xu dom-e ge ǀkhī , nēti ra mî-e : Koa sida Eloba , sago ǁîb di ǃgāgo hoago tsî sadu , ǁîba ra ǃaoǃgâdu hoado , ǂkharidu tsî kaidu tsîdo !
66019006	Tsî ta ge dom-e ge ǁnâu kai ǂnubis tsî ǂgui ǁgamgu tsî ǀgaisa ǃgurub di-i axase ī-i , nēti ra mî-e : Haleluja ! ǃKhūb Elob Hoaǀgaixab ra gaosîsen xuige .
66019007	A da ǃgâiaǂgao tsî dâ , î da ǁîba ǂkhaisiba mā ; ǁKhaob di ǃgameǁâus go hā , tsî taras âb go ǂhomisen xuige .
66019008	Tsîs ge ge māhe ǃanu tsî ǂkhaisa ǁga ǃuri ǃkhaigu ǀkha anasensa . Tsî nē ǁga ǃuri ǃkhaigu ge ǃanun di ǂhanu-ain dīga .
66019009	Tsîb ge ǀhomǃgāba tita ǃoa ge mî : Xoa re ! ǃGâiǃōn ge hâ ǁnān , ǁKhaob di ǃgameǁâus ǃoa ǁkhauhe hâna . Tsîb ge tita ǃoa ge mî : Nēdi ge Elob di ama mîde .
66019010	O ta ge ǁîb di ǂaira aiǃâ ge ǁnāǁgoe , ǀgoreǀî bi ta nîse . Ob ge tita ǃoa ge mî : Tā dī , sa ǀhaoǃgān tsî sa ǃgâsan , Jesub di ǃkhō-amsa ūhân di ǀhaoǃgā ta komo ; Eloba ǀgoreǀî re ; Jesub di ǃkhō-ams a kēbosis di gaga xuige .
66019011	Tsî ta ge ǀhomma ǁkhowa-amsen hâse ge mû ; tsî kō , ǃuri hāb , tsî ǁîb ai ǂnôab ge ǂGomǂgomsab tsî Amab ti ra ǂgaihe , tsîb ge ǂhanu-aisib ǃnâ ra ǀgoraǃgâ tsî torodī .
66019012	Tsî mûra âb ge ǀaeǁhabu-i xase ge ī , tsî ǁîb di danas ai di ge ǂgui kronde ge hâ i , tsîb ge xoamâisa ǀon-e ge ūhâ i , ǁîb ǀguib a ǂan tsî ǀnî khoe-i ǂan tama-e .
66019013	Tsîb ge ǀaob ǀkha ǀgapi-aihe hâ saraba ge ana hâ i , tsî ǀons âb ge “ Elob Mîs ” ti ra ǂgaihe .
66019014	Tsî ǀhommi ǃnâ hân di ǂnubidi ge ǁîba ǃuri hān ai ge sao , ǂkhaisa tsî ǃanu ǁga ǃuri ǃkhaiga ana hâse .
66019015	Tsî ǁîb di amsa xub ge ǀā gôaba ge ǀkhī , ǁîb ǀkhab nî ǃhaode ǂnause ; ob ge ǁîna ǂnūǀuri gaohais ǀkha nîra ǂgaeǂgui ; tsîb ge ǀāǃnâǃores kaise kai ǁaib ǂauxûib Hoaǀgaixa Elob dib disa ra dāǃnâ ;
66019016	tsîb ge sarab âb ai tsî kamanab âb ai xoamâisa ǀon-e ūhâ : Gao-aogu di Gao-aob , tsî ǃkhūgu di ǃKhūb ti .
66019017	Tsî ta ge ge mû , ǀgui ǀhomǃgāb sores ǃnâ mâsa ; tsîb ge kai dommi ǀkha ǂgai , tsî ǀhommi ǁaegub ǃnâ ra ǁkhana anin hoan ǃoa ge mî : Nēxopa ǀkhī , î du Elob di kai ǂûǀhaos ǃoa ǀhû ,
66019018	ǂû du nîga gao-aogu di ǁgans , tsî ǂamkhoegu di ǁgans , tsî ǃgari-aogu di ǁgans , tsî hān di ǁgans , tsî ǁîn ai ǂnôan dis , tsî ǃnorasan tsî ǃgān hoan di ǁgans , tsî ǂkharin tsî kain tsîn disa .
66019019	Tsî ta ge ǀgurub tsî ǃhūbaib di gao-aogu tsî ǁîgu di toroǂnubidi tsîna ǀhû hâse ge mû , toroban nî dīse ǁnāb , hāb ai ǂnôab tsî ǁîb di toroǂnubis ǃoagu .
66019020	Ob ge ǀguruba ge ǃkhōhe tsî ǂkhaba kēbo-aob ǁîb ǀkha , ǁîb mûǁae gere saode dība , ǁîdi ǀkhab ge ǀgurub di saosa ge ǃkhōǃoan tsî īb âba ge ǀgoreǀîna ǂgaeǂhapude ; o kha ge ǁî ǀgamkha ûitsamase ǀaes hurib , sulfuri ǀkha ra khaub ǃnâ ge aoǂgāhe ;
66019021	tsî naun ge ge ǃgamhe ǁnāb , hāb ai ǂnôab di gôab , ams âba xu ra ǂoaxab ǀkha ; tsî anin hoan ge ǁîn di ǁgans xa ge ǁâ .
66020001	Tsî ta ge ge mû , ǀhomǃgā-i ǀhomma xu ra ǁgôaxasa , abisuǂgâb di ǁkhowa-ammi tsî kai ǁkhamūda-e ǁîb di ǃomǁae ūhâba .
66020002	Ob ge draki ǀoro ǀaoba ge ǃkhō , ǁgâuab tsî Satanni ge a ǁî , tsîb ge ǁîba ge ǃgae ǀoadisi kurigu kōse ,
66020003	tsî abisuǂgâb ǃnâ aoǂgā tsî ge ǂganam bi , tsî ǁîb ǂamǃnâ ge ǂganamǀgaiǀgai , ǃhaodeb ǃaruǀî ǂgaeǂhapu tidese , ǀoadisi kurigu nî ǀoas kōse ; tsî ǁnās khaoǃgâb ge ǃnubu ǁaerob kōse nîra xorehe .
66020004	Tsî ta ge tronde ge mû , tsîn ge ǁîdi ai ge ǂnû , tsîn ge ǀgoraǃgâsa ge māhe ; tsî ta ge ǀomdi ǁnān , Jesub di ǃkhō-ams tsî Elob mîs ǃaroma ge ǁhāǁnâdanahen , tsî ǀgurub tsî īb âba ǀgoreǀî taman , tsî saosa ǁîn di ǃūs tsî ǃommi ai ǃkhōǃoa taman dide ge mû ; tsîn ge Xristub ǀkha ûi tsî ge gaosîsen ǀoadisi kurigu kōse ;
66020005	xawe nau ǁō hân ge ǁkhawa ûi kaihe tama ge i , ǀoadisi kurigu nî ǀoas kōse . Nēs ge ǂguro khâisa .
66020006	ǃGâiǃō-i tsî ǃanu-i ge a , ǂguro khâis ǃnâ ra amǃnâxa-e ; nēti īn ǂamab ge ǀgamǁî ǁōba ǀgai-e ūhâ tama hâ ; tsîn ge a Elob tsî Xristub di prister , tsîn ge ǁîb ǀkha nîra gaosîsen ǀoadisi kurigu kōse .
66020007	Tsî ǀoadisi kurigu ga toa ǃnubaib ge Satanna ǃkhō-oms âba xu nîra xorehe ;
66020008	ǃnubaib ge nîra ǂoa , ǀūbenab nî ǂgaeǂhapuse , haka ǁhôadi ǃhūbaib didi ǃnâ , Gogi tsî Magogi tsîkha , tsîb ge ǁîna torob ǃoa nîra ǀhûǀhû , ǁnān ǀgaus ân hurib di ǀgopab xase īna .
66020009	On ge ǃhūbaib di ǂhabab hoaragaba xu hā , tsî ǃanun di ǁgoeǃkhaisa ge xāǂgā , tsî ǀnamǀnamsa ǃās tsîna ; os ge ǀaesa ǀhomma xu ge ǁnā Eloba xu , tsî ǁîna ge hapu .
66020010	Tsî ǁgâuab , ǁîna ge ǂgaeǂhapub ge ǀaes tsî sulfuri di ǀaus ǃnâ ge aoǂgāhe , ǀgurub tsî ǂkhaba kēbo-aob tsîkha hâpa ; o gu ge ǁnāpa tsēs tsî tsuxub tsîra nîra tsûtsûhe ǀamosib hoab kōse .
66020011	Tsî ta ge kai ǃuri tronsa ge mû tsî ǁîs ai ǂnôab , ǁîb di ais aiǃâba xu kha ge ǃhūbaib tsî ǀhommi tsîkha ǁhâba ; tsî kha ge hâǃkhai-e hōbahe tama ge i .
66020012	Tsî ta ge ǁō hâna ge mû , ǂkharin tsî kain tsîna Elob aiǃâ mâse ; o di ge ǂkhanide ge khowahe ; tsîs ge ǀnî ǂkhanisa ge khowahe , ǁnās ûib disa ; on ge ǁō hâna ǂkhanidi ǃnâ xoamâihe hân ǃoa ge ǀgoraǃgâhe , ǁîn di sîsengu ǃoa .
66020013	Ob ge huriba ǁîb ǃnâ hâ ǁō hâna ge mā ; o kha ge ǁōb tsî Hadeb tsîkha ǁîkha ǃnâ hâ ǁō hâna ge mā ; o i ge mâ-i hoa-e ǁî-i di sîsengu ǃoa ge ǀgoraǃgâhe .
66020014	O kha ge ǁōb tsî Hadeb tsîkha ǀaexa ǀaus ǃnâ ge aoǂgāhe ; ǁnāb ge a ǀgamǁî ǁō , ǁnā ǀaexa ǀausa .
66020015	Tsî khoe-i ga ûib di ǂkhanis ǃnâ xoamâihe hâse hōhe tama io , o i ge ǀaexa ǀaus ǃnâ ge aoǂgāhe .
66021001	Tsî ta ge ǀasa ǀhom-i tsî ǀasa ǃhūbai-i tsîna ge mû . ǂGuro ǀhommi tsî ǂguro ǃhūbaib tsîkha go ǃgû-ī , tsî hurib ge ǃaruǀî ǀkhai i xui-ao .
66021002	O ta ge tita Johaneta ǃanu ǃās ǀasa Jerusalemsa , Eloba xus ra ǀhomma xu ǁgôaxase ge mû , ǃgame-aos , aob âsa anibahe hâs axase .
66021003	Tsî ta ge ǀhomma xu kai dom-e ge ǁnâu , nēti ra mî-e : Mû , tabernakeli Elob dib ge khoen tawa hâ , ob ge ǁîn ǁaegu nî ǁan , on ge nî ǁîb di ǁae , ob ge Elob ǂûba ǁîn ǀkha nî hâ ;
66021004	ob ge Eloba mûdi âna xu ǁgamron hoana nî ǀombē ; ob ge ǁōba ǃaruǀî hâ tide , tsî ǃoa-i xare-i tsî ā-i xare-i tsî ǃgomsi-i xare-i ǃaruǀî hâ tide ; ǂguron go ǃgôa-ī xui-ao .
66021005	Tsî trons ai ǂnôab ge ge mî : Mû , hoana ta ra ǀasa kai . Ob ge tita ǃoa ge mî : Xoa re , nē mîdi a ama tsî ǂgomǂgomsa xuige .
66021006	Tsîb ge tita ǃoa ge mî : Dītoahe go . Tita ge Alfata tsî Omegata , Tsoatsoata tsî ǀUnita . Tita ge ǁgâ hâ-e ûib ǁgam-i di ǀausa xu nîra mā , xū-i ama tama .
66021007	Dan ra-i ge hoana nîra ǀumi ; tsî ta ge nî tita ǁî-i di Elo , tsî ǁî-i ge tita ǀgôase nî ība .
66021008	Xawe ǃaoǃnân tsî ǂgomoǃnân tsî ǁgaidī ran tsî ǃgamaon tsî ǀai-aon tsî ǃgaidī-aon tsî ǁgôatsuiǁgoaga ra ǃoaban tsî ǂhumi-aon tsîn hoan di amǃnâs ge hurib , ǀaes tsî sulfuri tsîra ǀkha ra khaub ǃnâ hâ ; ǁnāb ge a ǀgamǁî ǁō .
66021009	Tsîb ge hû ǀhomǃgāgu di ǀguib , ǀuni tsûtsû-aidi xa ge ǀoa hâ i ǃorede ūhâgu diba tita tawa hā , tsî tita ǀkha ǃhoa , tsî ge mî : Hā , î ta ǃgame-aos , ǁKhaob di tarasa ǁgau tsi .
66021010	Ob ge Gagas ǃnâ kai tsî ǀgapi ǃhommi ai ge ūsī te , tsî kai ǃās , ǃanu Jerusalemsa Eloba xus ra ǁgôaxase ge ǁgau te ;
66021011	tsîs ge Elob di ǂkhaisiba ge ūhâ i ; tsî ǃnâb âs ge hoan xa ǂoaǂamsa ǀuis khami ge ī i ; jaspiǀuis kristals khami ra ǂkhaisa .
66021012	Tsîs ge kai tsî ǀgapi ǂnubiǂgoaba ge ūhâ i , tsîs ge disiǀgamǀa ǁāga ge ūhâ i , tsî disiǀgamǀa ǁāgu ai disiǀgamǀa ǀhomǃgāga , tsî ǁîgu ai xoahe hâ ǀondi , ǁîdi ge disiǀgamǀa ǃhaodi Israeli ôan didi di ǀonde .
66021013	Aiǂoas ǀkhāba xu gu ge ǃnona ǁāga ge hâ i , ǀapas ǀkhāba xu ǃnona ǁāga , ǃkhawagas ǀkhāba xu ǃnona ǁāga tsî huriǂoas ǀkhāba xu ǃnona ǁāga .
66021014	Tsî ǂnubiǂgoab ǃās dib ge disiǀgamǀa ǃgaoǃgaoga ge ūhâ i , tsî ǁîgu ǃnâ disiǀgamǀa apostelgu ǁKhaob digu di ǀonde .
66021015	Tsî tita ǀkha ra ǃhoab ge ǃhuniǀuri ǀguirohaiba ge ūhâ i , ǃās tsî ǁîs di ǁāgu tsî ǁîs di ǂnubiǂgoabab nî ǀnōse .
66021016	Tsî ǃās ge hakaǁhôaxase ge ǁgoe i , tsî gaxusib âs ge ǂhapab âs ǁkhās xase ge ī i . Ob ge ǃāsa ǀnō-ūhaib ǀkha ge ǀnō disiǀgamǀaǀoadisi kilometergu kōse ; gaxusib tsî ǂhapab tsî ǀgapib ǃās dib ge ǀguiti ge kō i .
66021017	ǁÎb ge ǂnubiǂgoab âsa ge ǀnō ǀguikaidisihakadisihakaǀa ǂhâgu kōse , khoe-i di ǀguiros , ǀhomǃgāb di ge is ǃoa .
66021018	Tsî ǂnubiǂgoab ge jaspiǀuis ǀkha ge kuruhe hâ i ; tsî ǃās ge ǃūmû ǃhuniǀuri ge i , ǃūmû xla-i axase ī-e .
66021019	Tsî ǃgaoǃgaodi ǃās ǂnubiǂgoab didi ge mâ ǀgapiǃgôasa ǀui-i hoa-i ǀkha ge anihe hâ i : ǂGuro ǃgaoǃgaos ge jaspi ge i , ǀgamǁîs ge safir ge i , ǃnonaǁîs ge xalsedon ge i , hakaǁîs ge smarag ge i ,
66021020	koroǁîs ge sardoniks ge i , ǃnaniǁîs ge sardiu ge i , hûǁîs ge xrisolit ge i , ǁkhaisaǁîs ge beril ge i , khoeseǁîs ge topas ge i , disiǁîs ge xrisopra ge i , disiǀguiǀaǁîs ge hiasint ge i tsî disiǀgamǀaǁîs ge ametis ge i .
66021021	Tsî disiǀgamǀa dao-amdi ge disiǀgamǀa kara ge i ; mâ dao-ams hoas ge ǀgui kara ge i ; tsî ǃās di daogu ge ǃūmû ǃhuniǀuri ge i , mûǃganuhesa xla-i ase ī-e .
66021022	Tsî ta ge ǁîs ǃnâ tempel-e mû tama ge i ; ǃKhūb Elob Hoaǀgaixab a ǁîs di tempel , tsî ǁKhaob tsîna xui-ao .
66021023	Tsî ǃās ge sores tsî ǁkhâb tsîra ǂhâba tama ge hâ i ǁîs ǃnâ ra nî ǃnâse ; ǂkhaisib Elob dib ǁîsa gere ǃnâǃnâ , tsî ǁKhaob ge ǁîsa ǃamamǀaese hâba i xui-ao .
66021024	Tsî ǃhaodi , ǃgâiǃō nîdi ge ǃnâb âs ǃnâ nîra ǃgû ; tsî ǃhūbaib di gao-aogu ge ǂkhaisigu âga ǁîs ǃnâ nîra ūhā .
66021025	Tsî ǁîs di dao-amdi ge tsēa ǂganamhe tide , ( tsuxu-i ǁnāpa hâ tide xui-ao . )
66021026	Tsîn ge ǃhaodi di ǂkhaisib tsî ǃgôasib tsîkha ǁîs ǃnâ nîra ūhā .
66021027	Tsî ǁîs ǃnâ i ge tātsē ǂgâ tide ǃanuoǃnâ kai ra xū-i xare-is tsî ǁgaidī ran tsî ǂhumi ran tsîna ; xawe ǁnān , ǁKhaob di ûib ǂkhanis ǃnâ xoahe hân ǀguin ge nîra ǂgâ .
66022001	Tsîb ge ǃanu ǃāb , ûib ǁgammi dib , kristal-i ase ge ǃgāsa iba ge ǁgau te , Elob tsî ǁKhaob tsîkha di tronsa xu ra dâuǂoaba .
66022002	ǁÎs di daob ǁaegu tsî ǃāb di ǃnamkha hoakha ais ge ûib di haisa ge mâ i , disiǀgamǀa ǃnāde ǂûǃnôana ra tanis , ǁkhâkorobe ǁîs di ǂûna ra māsa ; tsî hais di ǂnaren ge ǀūbeǁaedi di ǂgauǂgauhes ǃoa hâ .
66022003	Tsî ǀâxarexūsa-i xare-i ge ǃaruǀî hâ tide ; tsî Elob tsî ǁKhaob tsîkha di trons ge ǁîs ǃnâ nîra hâ ; tsî ǁîb di ǃgāgu ge ǁîba nîra ǃoaba ,
66022004	tsî gu ge ais âba nîra mû ; tsî ǀons âb ge ǁîgu di ǃūdi ai nîra hâ .
66022005	Tsî ǁnāpa i ge tsuxu-e hâ tide , tsîn ge ǃamamǀae-i tsî sores di ǃnâba ǂhâba tide , ǃKhūb Elob ra ǁîna ǃnâǃnâ xui-ao ; tsîn ge ǀamosib hoab kōse nîra gaosîsen .
66022006	Tsîb ge tita ǃoa ge mî : Nē mîdi ge a ǂgomǂgomsa tsî ama ; tsî ǃKhūb Elob ǃanu kēbo-aogu dib ge ǀhomǃgāb âba go sî , ǁîb di ǃgāgab ǃhaese nîra īna nî ǁgause .
66022007	Mû , ǃhaese ta ra sī . ǃGâiǃō i ge a ǁnā-i , nē ǂkhanis di kēbomîde ra ǃkhōǀgaipe-e .
66022008	Tsî tita Johaneta ge nēna mû tsî ge ǁnâu ta ; tsî ǁnâu tsî ta ge mûo , o ta ge nēna ge ǁgau te ǀhomǃgāb di ǂaira aiǃâ ge ǁnāǁgoe , ǀgoreǀî bi ta nîse .
66022009	Ob ge tita ǃoa ge mî : Tā dī ; sa ǀhaoǃgāta tsî sa ǃgâsagu tsî kēbo-aogu tsî nē ǂkhanis di mîde ra ǃkhōǀgaipen di ta kom titao . Eloba ǀgoreǀî re !
66022010	Ob ge tita ǃoa ge mî : Nē ǂkhanis di kēbomîde tā ǂganam ; ǁaeb a ǀgū xuige .
66022011	ǂKhabadī ra-e a-i ǃaruǀîǀgui ǂkhabadī , tsî ǀurisa-e a-i ǃaruǀîǀgui ǀurisa , tsî ǂhanu-ai-e a-i ǃaruǀîǀgui ǂhanu-ai , tsî ǃanu-e a-i ǃaruǀîǀgui ǃanu .
66022012	Tsî mû , ǃhaese ta ra sī ; tsî ti amǃnâs ge tita ǀkha hâ , mâ-i hoa-e ta nî ǁî-i di sîsenni īs ǃoa māse .
66022013	Tita ge Alfata tsî Omegata , Tsoatsoata tsî ǀAmta , ǂGurota tsî ǀUnita .
66022014	ǃGâiǃōn ge a ǁîb mîmāde ra dīna , în ga ǂhanuba ūhâ ûib di hais ai , în ga ǃās di ǁāgu ǃnâ ǂgâ ti .
66022015	Xawe ǃaugan ge nîra hâ : Arin , ǃgaidī-aon , ǀai-aon , ǃgamaon , ǁgôatsuiǁgoaga ra ǃoaban tsî ǂhumiba ǀnam tsî ra dīn hoana .
66022016	Tita Jesuta ge ti ǀhomǃgāba go sî , nēnab nî sado ǃkhō-ambase ǀhaohâgu ǃnâ . Tita ge Davib di ǃnomata tsî ǁîb ǃhaos dita , ǂkhai ra ǁgoaǀgamirota .
66022017	Tsî Gagab tsî ǃgame-aos tsîra ra mî : Hā re ! Tsî ǁnâu ra-e a-i : Hā re , ti mî . Tsî ǁgâ hâ-e a-i hā , tsî ǂgao ra-e a-i ûib di ǁgam-e ū , xū-i ama tama .
66022018	O ta ge nē ǂkhanis di kēbomîde ra ǁnâun hoana ra ǃkhō-amba : Khoe-i ga nē xūna xū-e dīǀaro , ob ge Eloba ǁî-e nē ǂkhanis ǃnâ xoahe hâ tsûtsû-aide nî ǀaroba .
66022019	Tsî khoe-i ga nē ǂkhanis di kēbomîdi xa xū-e ūbēo , ob ge Eloba ǁî-i di amǃnâsa nîra ūbē ûib di ǂkhanisa xu , tsî ǃanu ǃāsa xu , tsî nē ǂkhanis ǃnâ xoahe hâna xu .
66022020	Nēna ra ǀhûǀguitimîb ge ra mî : Ā , ǃhaese ta ra sī . Amen . Ā , hā re , ǃKhū Jesutse !
66022021	ǀKhommi sada ǃKhūb Jesub Xristub diba ab sadu hoadu ǀkha hâ ! Amen .