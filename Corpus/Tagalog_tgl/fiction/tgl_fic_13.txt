# language_name_wals:	Tagalog
# language_name_glotto:	Tagalog
# iso639_3:	tgl
# year_composed:	NA
# year_published:	2005
# mode:	written
# genre_broad:	fiction
# genre_narrow:	general_fiction
# writing_system:	Latn
# special_characters:	NA
# short_description:	Angel de los Reyes, Nasawing Pagasa
# source:	http://www.gutenberg.org/files/17070/17070-h/17070-h.htm
# copyright_short:	http://www.gutenberg.org
# copyright_long:	http://www.gutenberg.org
# sample_type:	whole
# comments:	NA

Kaya kayóng maglíliwalíw sa Antipulo, nang huwág kayóng sumimang̃ot
pagdatál doón, ay magbaon kayó ng̃ Pinatatawad kitá!, Ang Mananayaw,
Mga Anák Bukid, ¡Duwág! Sa tabi ñg bañgin, ¡Tadhana!, Halina sa
Lañgit!, ¡Sawíng Pagasa!, Larawan ñg Pagirog, Pañgarap ñg
Buhay, ¡Walang Diyos!, ¡Higanti at Pagsisisi!, ¡Enchang!, ¡Kristong
Magdaraya!, ¡Parusa ng̃ Diyós! ¡Imbing Kapalaran! Bahág-Hari,
¡Milagros! at Lihim na pagluha! Sa gayón, tang̃i sa maáalíw
ninyó ang inyóng sarili ay makatútulong pa kayó sa masisikap na kawal
ng̃ pagpápalaganap ng̃ wikang minana natin.
Masaráp ang wikang Ingglés, ang turing ng̃ Ingglés; lalo na ang wikang
Kastila, ang saló ng̃ Kastila; lalo pa ang wikang Pransés, ang habol
ng̃ Pransés, palibhasa'y para-para siláng may damdamin at marunong
magmahál sa mg̃a kalulwá ng̃ kaníkaniláng bayan, na alinsunod sa mg̃a
pantás na sinásamba ng̃ marami, ang wika, ay siyáng kalulwá ng̃ bayan.
Ng̃uni't ... sa bibíg ng̃ ilang mg̃a Tagalog, ay hindi ganitó ang
namúmutawi. ¡Katiwaliang lahát at balót ng̃ mg̃a kahang̃alán ang
lumálabás! Pawáng kapalaluan na anyá'y masaráp ang wikang Kastila at
Ingglés kay sa wikang Tagalog kaya't ni di ko tinitisod ang mg̃a katha
dito, ng̃uni't masdán mo ang aking mg̃a nobelang Ingglés at Kastila ay
hindi na mabilang.
Iyán ang mg̃a kaaway ng̃ bayan; pagka't silá ang pumápatáy sa kalulwá
nitó. Dahil sa kayabang̃ang masabing sila'y nakaiintindí ng̃ wikang
dayo, ay ipinagpápalít na, ang kaniláng dang̃ál....
¡Mg̃a kamánunulát! ¡Kahabághabág ang ating katayuan! ¡Sa lahát ng̃
sandali'y nakaumang sa ating mg̃a ulo ang tabák ni Damokles; nanunuláy
tayo sa pang̃anib na guhit ng̃ mg̃a batás; kalaban natin ang mg̃a
dayuhan at sampu ng̃ kalahi, ay kalaban pa rín!...
—¿Bakit?
—¡Mangyari ay umáasa ka sa panghíhirám ng̃ bagong aklát! Mabuti kang
tao, pagka't nabasa mo na halos lahát ng̃ nobela sa kahíhirám,
ng̃uni't masama kang kristiyano, pagka't pinápatáy mo ang mg̃a
kumatha at nagpalimbág at ayaw kang bumilí ng̃ iyó, gayóng
pinagkagastahán nilá. ¿Saán mabubuhay ang kuto, kung hindi sa ulo?
—¡Kung ayaw kang magpahirám ay huwág! ¡Kay dami mong rekubeko! ¡Pag
ikáw namán ang nanghirám sa akin, ay tatawagin kitá ng̃ TUSO, pagka't
para mo ríng tinuso ang kuwartang ibinilí ko, na nabasa mo ang aking
binayaran ng̃ di ka nagkagastá!...
Ganyán ang taltalan ng̃ dalawáng magkaibigan, kaya't ikáw na bumábasa,
upang huwág tawaging TUSO ó MASAMANG KRISTIYANO, ay bumilí ká ng̃ mg̃a
kasaysayang: "¡Halina sa Lañgit!" ni Gat-Dusa: "¡SAWÍNG
PAGASA!" ni Bb. Francisca Laurel; "¡Duwag!" ni Gerardo
Chanco: "Larawan ñg Pagirog" ni Simplicio Flores: "Sa
Tabi ñg Bañgin" ni José María Rivera; "¡Imbing
Kapalaran!" ni Angel de los Reyes; "Tadhana!" ni
Democrita P. Antonio; "¡Walang Diyós!" ni Honorato de
Lara: "¡Parusa ñg Diyós!" ni Angel de los Reyes; "Mga
Anak-Bukid" ni Ros. Almario; "Pañgarap ñg Buhay" ni
Simplicio Flores; "¡Enchang!" ni Honorato de Lara; at
"¡Kristong Magdaraya!" ni Angel de los Reyes.
Si Petra at si Petring ay magkapatíd. Minsáng nalálapít ang Paskó, ay
binigyán silá ng̃ kaniláng amá ng̃ muntíng halagá upang magugol sa
dakilang araw. Si Petra ay ibinilí ang kanyáng bahagi ng̃ isáng hikaw,
at si Petríng ay pawang babasahing tagalog ang pinakyáw.
Dumatál ang araw ng̃ paskó, at gaya ng̃ karaniwan, ay nagdalawán ang
dating mag-kákaulayaw. Sa dampa ng̃ magkapatíd ay mayroón díng mg̃a
panauhin. At ¿anó ang naisalubong ni Petra? ¿Naipagparang̃alan bá ang
kanyáng hikaw? ¡Hindi! Subali't si Petríng ay naipagmalakí niyá ang
kanyáng mg̃a aklát at tang̃ing nakápagsabing "Mamiyang hapon na kayó
umuwi at tayo ay magbasá nitóng masasaráp na kasaysayang bagong labás
..."
Kayóng bumabasa nitó, ay inyóng hatulan kung sino ang natumpák: ang
hiyás na nagagamit ng̃ isáng tao lamang ó ang aklát na pakíkinabang̃an
ng̃ marami ang lalong mahalagá, Kauntíng pagkukuro ang inyóng
papaghariin. Tutupín ninyó ang inyóng mg̃a puso at siyáng magsasabing:
mahalagáng pagaari ang mg̃a aklat kay sa hiyás na nawawala.
Sa tahanan ng̃ isáng matalino, ay aklát ang matátagpuan; ng̃uni't sa
tahanan ng̃ isáng mangmáng ay pawáng hiyás ang palamuti. Dahil doo'y
magipon kayó ng̃ mg̃a babasahing tagalog upang mapabilang kayó sa mg̃a
pantás.
Suriin natin ang ugali ng̃ umanó'y mg̃a bantóg at pahám na manúnulát.
Ayaw siláng makariníg na mayroóng makata; ayáw siláng makakita na
mayroong bagong kasaysayan, at pauulanin na nilá ang pula, lubha pa't
isáng maliít ang sumulat. Sasabihing iyán ay mali, walang kabuluhan;
at sayang lamang ang ipinagpalimbág. Palalo at pang̃ahás ang gumawa
niyán, huwág na di masabing siyá ay autor.
¡Kaawaawang mg̃a manúnulát!
¡At silá daw ay mg̃a kawal sa pagpápalaganap ng̃ wikang tagalog! Kung
sa habang panahón ay ganyán ang aasalin nilá, ay sumpa ng̃ bayan ang
kaniláng maáantay. Sa kaniláng pakikipagkapwa ay doon lamang uusbóng
ang pagmámalasakitan ng̃ mg̃a makatang pilipino, na, tang̃ing daan ng̃
ikátatanyág ng̃ masaráp na wika ni Balagtás.
Kung sa akin silá hahadláng ay itutulak ko silá ng̃ dalawáng kamáy at
bubulyawán kong: ¡Maaliwalas ang daan ko! ¡Nakikita ko ang aking
nilálakaran! ¡Tanglawán ninyó ang inyóng landasin at di ko kailang̃an
ang inyóng ilaw! ¡Manipís mán ang aming mg̃a katha ay piniga namáng
tunay sa aming sariling isipan at di naming ninakaw sa isipan ng̃ mg̃a
makatang kastila, ingglés, pransés, at ibá pá! ¡Mura mán ang aming
mg̃a aklát ay madali namáng maubos at di ináamag sa mg̃a aklatan!
Ang munti kong kaya at maiklíng pagkukuro ay minarapat ng̃ mahál kong
kaibigang Angel de los Reyes na magbigáy ng̃ Pang̃unang Salita dito,
sa kanyáng bagong aklát na maliit, na noóng araw ay napalathala na sa
páhayagang "Ang Democracia;" at kung bagamán tinawag ko
ng̃ayon ng̃ bagong aklát ay sapagka't ng̃ayón lamang naipalimbág at
di na paputól-putól.
Walang alinlang̃an akóng nayag sa hilíng ng̃ aking kaibigan, nang̃iti
ako ng̃ lihim ng̃ ito'y sabihin niyá, at naibulong ko sa sarili na
siya'y sadyang matalino sapagka't totoóng maalám na magbagay-bagay:
nababatid niyáng sa isáng maiklíng aklát, ay isá namáng maiklíng isip
na lamang ang dapat mag-ukol ng̃ mg̃a palagay at paghahaka. At dahil
diyán, ay sisimulán ko ayon sa makákaya, ang paglalahad ng̃ aywán kung
tumpák na aking mg̃a pagkukuro tungkól sa kanyang katháng itó.
Sa ganáng akin, ang mátutunghayán ng̃ayón ng̃ mg̃a mambabasa ay isáng
aklát na mainam, isang aklát na dapat bigyán ng̃ papuri, Páhiná 12hindi dahil
sa itó'y nakáwiwili lamang basahin kundi alang-alang pá sa wagás at
maníngníng na damdamin ng̃ kumatha: ang maalab niyáng nasang ang dukha
ay igalang at masugpu ang ugaling hanggáng ng̃ayon ay umiiral pa sa
ibá, at kung minsán ay sa dukha rín, na inuuna ang salapi bago ang
lahát; minámahál na higít sa puri, sa dang̃al, sa katungkulan at
wastong ugali.
Ganyáng-ganyán ang asal na makikita natin sa mag-amá ni Tuníng sa
Kasaysayang itó, na bagamán mahirap ang búhay, nang mahulí ay ayaw na
silá sa kapwa nilá mahirap at ang ibig ay ang mayaman, dahil sa may
nakápang̃ibig lamang na isang masalapi kay Tuníng at ito'y si Ruperto.
At ang kasuklám-suklám na nagíng bung̃a ng̃ kasabikáng itó sa pilak ay
ang pagkatapon ng̃ anák ni Osong, ang binatang unang inibig ni Tuníng,
pinaglagakan ng̃ boo niyáng pagkábabai at hanggáng sa nagbung̃a pa
ng̃a. Datapwa't kay Tuníng, ay nagíng bula ang salitang puri at
katapatan sa haráp ng̃ yaman ni Ruperto, kayá't dito siyá napakasál
sa wakás, gayóng si Osong ay di namán tumatanggi sa pagtupád ng̃
kanyáng tapát na pang̃akó at wagás ná pagibig.
Si Osong na parang sinasakal ng̃ mg̃a daliring bakal ay hindi nakatiis
at nang araw ng̃ pagkakasál ay nagdamít-pulubing naparoón sa bahay ng̃
kasayahan nilá Tuníng at ni Ruperto Páhiná 13na dalá ang larawan ng̃ kanyáng
bunsóng na sagíp sá ilog, at nang makita ni Tuníng na yaón ang kanyáng
anák ay hinimatáy na bigla, bago humingí ng̃ tawad kay Osong at
hanggáng sa nalagót ang hining̃á. Samakatwíd ay oo't nagsisi ng̃á si
Tuníng kayá't huming̃í pa ng̃ tawad sa pinagtaksilán niyáng binata,
subali't dí dahil dito'y hindí siyá matatawag na babaing salawahan at
tampalasan lalo pa't isasagunita ang pagkákatapon sa tunay na dugó ng̃
kanyáng pusó.
Kung ang gayóng ginawá ng̃ babaing ito'y oo't napatatawád ng̃ Diyós,
sa mg̃a tagá-lupa'y waláng makapagpapatawad marahil.
Sa haráp ng̃ ganyáng paglálarawan ng̃ kaibigan ko, ay labis niyáng
ipinakilala ang lubós na kabagsikán ng̃ salapí na waláng dí naituturó
sa tao, pati ng̃ lalóng kasamasamaan.
Subali't ¿ang hang̃ád kayá ng̃ mahál kong kaibigan sa paglalarawang
itó ng̃ nakáririmarim na ugalí ay upang pulutin namán itó ng̃ mg̃a
mambabasa?
Kayóng tumútungháy ng̃ayón ang makásasagót, at kayó rin namán ang
dapat makábatid sa túnay na layon ng̃ ¡Nasawing Pagasa!
Gayon man ay sasagot din ako ng̃ para sa akin.
Ang mithí ng̃ aklát na itó ay walá ng̃áng ibá sa warí ko, kundí ang
turuan ang mg̃a dukhá sa pagpapakárang̃al sa kaniláng sarili, sapagkát
kung ang mg̃a dukhá'y marang̃ál, Páhiná 14kung ang lahát ng̃ dukha'y hindi
nagbibili ng̃ puri ni napaaalipin sa salapí, ang mg̃a mayáyaman ay
hindí maaaring magpákatayog-tayog na para ng̃ madalás nating mapánoód
ng̃ayón.
Ang isinasamá ng̃ mg̃a mayayaman ay na sa mahihirap, at ang isinasamá
ng̃ isáng pamahaláan ay na sa pinamamahaláan dín. Iyán ang mg̃a
katótohanang kailán má'y dí magkakabula at dapat dasalín ng̃ bawá't
tao; katótohanang aywán kung kanino ko unang nadiníg o nabasa at
ng̃ayo'y inankín ko na tulóy pagka't nakilala kong tapát.
Kayá ng̃a, mg̃a mambabasa, upang makinabang ang kumathá nitóng
¡Nasawing Pagasa! sa kanyang mg̃a ginugol na pagod sa
pagsulat ng̃ kasaysayang itó ay pagaralan sana ang huwág magbilí ng̃
puri at isagunitang na sa kupurihán ang tunay na halagá ng̃ tao at
wala sa kayamanan.
Kung magkakagayón, siyá at akó'y maghahandóg sa inyó ng̃ masaganang
pasalamat, palibhasá'y siyáng túnay na adhiká ng̃ tapát kong katoto.
Amado Jacinto.
Malabón, Rizal, 1912.
Kasamang Angel!
Dahil sa pagkabasa ko ng
iyong kathang ¡NASAWING
PAGASA! na pangapat
na buñga ng iyong panulat,
sa pitak ng pahayagang
ANG DEMOCRACIA ay
natula ko ang sumusunod:
Leonardo L. Gomba.