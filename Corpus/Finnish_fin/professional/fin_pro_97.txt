# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Hän näyttää vihjaavan, että tämä kysymys kuuluu nykyiselle puheenjohtajavaltiolle, eikä sitä tarkastella 14 jäsenvaltion kahdenvälisten suhteiden puitteissa.
Luulen, että tämä asia on hieman kaksiselitteinen.
Kukaan ei ole väittänyt häätävänsä Itävaltaa Euroopan unionista, ja selitin asian juuri äsken.
14 jäsenvaltiota on samanaikaisesti ryhtynyt näihin toimiin poliittiselta pohjalta.
Jatkamme toimintaamme poliittiselta pohjalta kunnioittaen jälleen kerran täysimääräisesti Itävallan oikeuksia Euroopan unionissa.
Se on yksi niistä kysymyksistä, joihin neuvosto ei vastaa, koska se ei aikanaan saapunut neuvostoon kaikille kielille käännettynä.
Parlamentti pohtii tätä kysymystä, mutta älkäämme keskustelko siitä tänään tämän enempää, jos se vain sopii teille.
Kysymys nro 11 Maj Britt Theorin (H-0554/00):
Aihe: Kansainvälinen rikostuomioistuin
Euroopan komissiolla ja erityisesti kehitysyhteistyöstä vastaavalla komission jäsenellä oli tärkeä rooli uuden pysyvän kansainvälisen rikostuomioistuimen (ICC) perustamisessa kesäkuussa 1998.
Rooman yleissopimuksen, johon kansainvälinen rikostuomioistuin perustuu, hyväksyminen oli tärkeä edistysaskel, jolla pyritään lopettamaan raiskauksen järjestelmällinen käyttö sotastrategiana.
Sopimus on ensimmäinen kansainvälinen yhteisymmärrysasiakirja, jolla vahvistetaan, että raiskausta, seksiorjien käyttöä ja pakotettua raskautta voidaan käsitellä ihmiskuntaa vastaan tehtyinä rikoksina ja sotarikoksina.
Yhteensä 60 valtion täytyy ratifioida Rooman sopimus.
Vaikka kaikki EU:n jäsenvaltiot ovat allekirjoittaneet sopimuksen, valitettavasti vain Italia on ratifioinut sen.
Mihin toimiin neuvosto aikoo ryhtyä varmistaakseen tämän tärkeän sopimuksen täytäntöönpanon?
Saadakseen tarkan vastauksen tähän kysymykseen parlamentin jäsen voi lukea jäsen Cushnahanin maaliskuun istunnossa esittämän suullisen kysymyksen H-0217/00, johon neuvosto vastasi, että siitä asti, kun kansainvälisen rikostuomioistuimen perusasetus hyväksyttiin Roomassa 17. heinäkuuta 1998, neuvosto on aktiivisesti kannustanut jäsenvaltioita ratifioimaan sen.
Muistutamme, että ratifiointi on oikeusperiaate, joten se kuuluu jäsenvaltioiden yksinomaiseen toimivaltaan, ja ne ovat asiassa suvereeneja.
On ilahduttavaa, että Ranska ja Belgia ovat juuri ratifioineet kansainvälistä rikostuomioistuinta koskevan sopimuksen, mutta olen kuitenkin erittäin huolestunut tilanteen kehityksestä.
Rooman yleissopimuksen allekirjoittamisesta on kulunut nyt kaksi vuotta, ja vain viidesosa vaadittavista valtioista on ratifioinut pysyvän kansainvälisen rikostuomioistuimen perustamisen.
Tällä vauhdilla on epävarmaa, selviämmekö joulukuisesta määräajastamme.
Olen kyllä sitä mieltä, että EU:n pitää johtaa kansainvälisen oikeusjärjestelmän luomista, ja kun kansalliset oikeusjärjestelmät eivät toimi, kansainvälisen yhteisön on oltava valmis toimimaan pahimpia rikollisia vastaan.
Kyse on erityisesti naisiin ja tyttöihin kohdistuvista hyökkäyksistä ja niistä puutteista, joita tiedämme esiintyneen 1990-luvulla Ruandan ja Jugoslavian sotarikoksia käsittelevien tuomioistuinten hahmottelussa ja perustamisessa.
Siitä käy selvästi ilmi, että nykyiset järjestelmät ovat riittämättömiä käsiteltäessä sellaisia rikoksia kuin väkisinmakaaminen, seksiorjuus ja järjestelmälliset raiskaukset.
Jotta kansainvälinen rikostuomioistuin toteutuisi ja toimisi tehokkaasti, tarvitaan laajaa kansainvälistä tukea.
Minun on kuitenkin kysyttävä neuvostolta, aikooko se laatia erityisiä aloitteita ratifioinnin edistämiseksi myös EU:n ulkopuolisissa valtioissa.
Venäjä ja Yhdysvallat ovat olennaisia tässä tapauksessa.
Neuvosto katsoo jälleen kerran, että kansainvälisen rikostuomioistuimen perustamiskokouksen onnistunut päätös oli historiallinen aikaansaannos, joka merkitsi, että on mahdollista toimia niin, että maailmasta tulee samanaikaisesti turvallisempi ja oikeudenmukaisempi.
Voimakkaampaa samanaikaista kannanottoa on vaikea kuvitella.
Emme voineet loukata valtioiden itsemääräämisoikeutta sopimuksien ratifioimisen osalta.
Haluan huomauttaa, että esimerkiksi Ranska on ratifioinut myös tämän sopimuksen, jota se tukee ponnekkaasti, ja että olin itse tasavallan presidentin rinnalla pari kuukautta sitten vierailulla Haagissa, jossa tutustuimme entisen Jugoslavian asioita käsittelevään kansainväliseen rikostuomioistuimeen.
Tältä osin tunnemme sitoutuneemme asiaan.
Innostus on kuitenkin ainoa aseemme.
Kysymys nro 12 (H-0556/00):
Aihe: Timanttikauppa Afrikan konfliktien syynä On osoitettu, että Sierra Leonen ja Afrikan suurten järvien alueen väkivaltaisuudet liittyvät alueen mineraaliesiintymien monopoleihin sekä näiden monopolien hallintaa koskeviin kiistoihin.
Jotkut jäsenvaltiot, kuten Yhdistynyt kuningaskunta, ovat jo kaavailemassa Sierra Leonen timantteja koskevan kauppasaarron julistamista, koska on selkeästi osoitettu, että jalokivien kauppaa on käytetty ja käytetään RUF-sissien toiminnan rahoittamiseen.
Tutkiiko neuvosto mahdollisuutta puuttua Sierra Leonesta ja Afrikan suurten järvien alueelta tulevien timanttien kauppaan alueen rauhan edistämiseksi?
Jos näin on, voiko neuvosto antaa tietoja siitä, mitä toimenpiteitä se on tätä varten toteuttamassa tai aikoo toteuttaa lähitulevaisuudessa?
Neuvosto on ilmaissut useaan otteeseen olevansa huolestunut laittomasta timanttikaupasta, koska se lietsoo konflikteja joissakin Afrikan maissa, etenkin Angolassa, Kongon demokraattisessa tasavallassa ja Sierra Leonessa.
Neuvosto varoitti äskettäin, 13. kesäkuuta, Liberian hallitusta siitä, että jollei se käyttäydy vastuullisesti Sierra Leonea kohtaan erityisesti laittoman timanttikaupan osalta, Euroopan unioni ottaa asian huomioon politiikassaan, etenkin Lomén yleissopimuksen puitteissa.
Täsmennän kuitenkin, että neuvosto ei ole vielä keskustellut Yhdistyneen kuningaskunnan aloitteista Yhdistyneiden Kansakuntien turvallisuusneuvostolle, eikä se ole ollut yhteydessä pääasiallisiin timanttien maahantuojiin, jotta laiton timanttikauppa saataisiin estettyä.
Arvoisa neuvoston puheenjohtaja, olen todellakin pahoillani vastauksestanne.
Olen sitä mieltä, että neuvoston on syytä kiinnittää entistä aktiivisemmin ja päättäväisemmin huomiota timanttikauppaan liittyviin ongelmiin, joiden takia on menetetty ja menetetään edelleen monia ihmishenkiä.
En toki voi moittia siitä teitä, koska Ranskasta on vasta äsken tullut puheenjohtajavaltio, mutta pyytäisin teitä kylläkin tekemään paljon nykyistä voimakkaampia ja tehokkaampia päätöksiä.
Euroopan unioni on sitoutunut edistämään rauhaa ja vakautta paitsi Euroopassa myös muualla maailmassa.
Ellei timanttikauppaa valvota, on selvää, ettei Afrikassa voida edistää rauhaa eikä vakautta.
Sierra Leonen tapauksessa Iso-Britannia oli puoltanut tuontikieltoa, ja tietyssä mielessä myös Ranska.
Neuvosto voisi edistää kaikkia Afrikasta peräisin olevia timantteja koskevaa yleistä tuontikieltoa ja erityisesti todistusten valvontaa.
Tiedämme, että näitä toimenpiteitä on vaikea soveltaa, mutta joka tapauksessa kaikenlainen edistys siihen suuntaan säästäisi ihmishenkiä ja edistäisi Afrikan mantereen erittäin dramaattisten konfliktien ratkaisua.
Kyllä, esittelin yksinkertaisesti neuvoston työtilanteen.
Se ei missään tapauksessa tarkoita, ettemme kiinnittäisi asiaan aivan erityistä huomiota ja ettemme pitäisi teitä säännöllisesti ajan tasalla.
Ilmoitin vain, millainen on tilanteemme.
Arvoisa neuvoston puheenjohtaja, kysymys nro 13 on yksi niistä kuudesta kysymyksestä, joihin neuvosto ei vastaa tänään sääntöihin liittyneiden ongelmien takia.
Kysymys nro 14 jätetään käsittelemättä, koska kysymyksen esittäjä ei ole läsnä.
Jäsen Medina Ortegan kysymystä nro 15 ei käsitellä, koska aihe on jo tämän istuntojakson esityslistalla.
Kysymys nro 16 (H-0565/00):
Aihe: Turkin hävittäjät loukkaavat Kyproksen ilmatilaa Euroopan unioniin lähivuosina liittyvä Kypros joutuu toistuvasti Turkin aggressiivisuuden uhriksi.
Sen lisäksi, että Turkin armeija on miehittänyt 26 vuoden ajan 37 prosenttia saaren pinta-alasta, Turkki, EU:n ehdokasvaltio, kyseenalaistaa Kyproksen olemassaolon itsenäisenä valtiona lähes päivittäin.
Viimeisin esimerkki tästä olivat YK:n pääsihteeri Kofi Annanin tuomitsemat tapaukset, joissa yhteensä 78 turkkilaista hävittäjää loukkasi Kyproksen ilmatilaa ja Nikosian lentotiedotusaluetta 27. ja 30. huhtikuuta sekä 1., 4., 5., 8., 9., 10., 12., 17., 18., 19. ja 26. toukokuuta 2000.
Kyproksen täysivaltainen edustaja YK:ssa lähettiläs Zakheou esitti virallisen vastalauseensa Annanille 5. kesäkuuta lähettämässä kirjeessä.
Mikä on neuvoston virallinen kanta YK:n itsenäisen jäsenvaltion ja EU:n ehdokasvaltion kansallisen itsemääräämisoikeuden loukkauksiin?
Sopiiko Turkin noudattama taktiikka nykyaikaiselle eurooppalaiselle valtiolle?
Parlamentin jäsen kiinnitti neuvoston huomion siihen, että turkkilaiset sotilaskoneet ovat loukanneet Kyproksen tasavallan ilmatilaa.
Neuvosto pitää itsemääräämisoikeuden periaatetta hyvin tärkeänä, ja se voi näin ollen vain muistuttaa, miten merkittävinä se pitää Yhdistyneiden Kansakuntien turvallisuusneuvoston 20. heinäkuuta 1974 antamaa päätöslauselmaa 353 sekä Yhdistyneiden Kansakuntien yleiskokouksen 1. marraskuuta 1974 antamaa päätöslauselmaa 3212, joissa kaikkia valtioita vaaditaan kunnioittamaan Kyproksen tasavallan itsemääräämisoikeutta.
Neuvosto odottaa tietenkin, että kaikki ehdokasvaltiot noudattavat eurooppalaisia arvoja ja luovat hyvät naapuruussuhteet naapurimaihinsa.
Kyproksen osalta on käynnistetty selvitysprosessi Yhdistyneiden Kansakuntien suojeluksessa.
Neuvosto, joka tukee Yhdistyneiden Kansakuntien pääsihteerin ponnisteluja, odottaa Turkin kuten muidenkin osapuolien edistävän näiden keskustelujen onnistumista, jotta Kyproksen kysymykseen löydetään oikeudenmukainen ja kestävä ratkaisu.
Kiitän arvoisaa ministeriä, mutta valitettavasti hänen vastauksensa ei mielestäni ollut tyydyttävä.
Neuvosto puhuu jatkuvasti Kyproksen ongelmasta, vaikka kyseessä on miehitys, joka kohdistuu 40 prosenttiin itsenäisestä YK:n jäsenvaltiosta, Euroopan unionin ehdokasvaltiosta, joka kuitenkin jätetään ylivertaisen valloittajan armoille.
Jo nyt Turkki rohkaistuneena Euroopan ja Yhdysvaltojen suvaitsevaisuudesta ja myönnytyksistä ryhtyi toissapäivänä uuteen hyökkäävään provokaatioon, joka olisi voinut aiheuttaa sodan kahden yhtä voimakkaan valtion välille.
Turkin miehitysjoukot ottivat haltuunsa 200 metriä lisää Kyproksen maaperää, asettivat tiesulun viimeisen brittivankilan viereen ja saartoivat sinne myös 10 kyproksenkreikkalaista, joista tuli näin panttivankeja.
Kysyn nyt neuvostolta, sietääkö se jälleen myös tämän Turkin hyökkäävään käytöksen ryhtymättä päättäväisiin vastatoimiin.
Ymmärtääkö neuvosto vihdoinkin, että Turkki pitää kansainvälistä oikeutta pilkkanaan, vie YK:lta uskottavuuden, provosoi Euroopan unionia ja asettaa myös Kreikan hallituksen vaikeaan asemaan?
Muistutan, että Kreikka luopui veto-oikeuden käyttämisestä Turkin ehdokkuutta vastaan perusteena muiden 14 valtion lupaukset Turkin käyttäytymisen muuttumisesta.
Tunteeko Turkki kenties, että sen myöntyvyys on samanlaista kuin Münchenin sopimus, ja sen vuoksi etenee?
Ymmärsin hyvin kysymyksen.
Halusin vain toistaa vastaukseni korostaen sitä, ettei voida väittää, että kaikki tahot kannustaisivat Turkkia omaksumaan hyökkäävän asenteen.
Arvoisa ministeri, ymmärrän haluttomuutenne antaa selvä ja konstailematon vastaus kysymyksiin, jotka koskevat Turkin tuomittavaa käytöstä Kyproksessa.
Vastaavanlaista oli sitä paitsi myös edeltäjienne haluttomuus tuomita Turkki selkein sanoin, ja pelkään pahoin, että vastaavanlainen tulee olemaan myös seuraajienne asenne, koska nyt on omaksuttu amerikkalaisten ja muiden innoittama kaksinaismoralistinen kaava Turkkia kohtaan, käytännöllinen menetelmä vedota tekosyihin, kuten 26 vuotta muka näkyvillä olleeseen mahdollisuuteen ratkaista Kyproksen kysymys ja tästä muka seuraavaan tarpeeseen tyynnytellä Ankaran sätkynukkea Denktashia.
Tästä huolimatta rohkenen esittää vielä yhden kysymyksen, ja toivon tällä kertaa saavani teiltä tyydyttävän vastauksen.
Onko puheenjohtajavaltio Ranska valmis hylkäämään tämän pontiuspilatiusmaisen käytännön ja valmis tekemään Turkille Euroopan unionin nimissä kristallinkirkkaaksi ensiksi, että Kypros otetaan Euroopan unionin täysjäseneksi riippumatta siitä, päästäänkö Kyproksen kysymyksessä tätä ennen ratkaisuun, sikäli kuin tällainen ratkaisu osoittautuu mahdottomaksi Turkin taipumattomuuden vuoksi, ja toiseksi, että Turkki pysyy ikuisesti pelkkänä ehdokasvaltiona, jos se jatkaa kansainvälisen oikeuden perusperiaatteiden ja eurooppalaisten ihanteiden loukkaamista?
Kysymys nro 17 (H-0569/00):
Aihe: Milosevic Lukuisissa tiedotusvälineissä on viime päivinä kerrottu, että eräs Euroopan unionin jäsenvaltio toimii parhaillaan sovittelijana ratkaisun löytämiseksi Serbian vakavaan tilanteeseen.
Tiedotusvälineiden mukaan tämä jäsenvaltio laatii yhteistyössä kansainvälisen yhteisön muiden jäsenten kanssa suunnitelmaa, jonka mukaan Milosevicia ja hänen perhettään suojeltaisiin maanpaossa ja Milosevicin koskemattomuus taattaisiin entisen Jugoslavian sotarikoksia käsittelevässä kansainvälisessä tuomioistuimessa, mikäli hän luopuu vallasta.
Eikö neuvosto katso, että toteutuessaan tällainen suunnitelma olisi täysin sen politiikan vastaista, jota Euroopan unioni on tähän asti noudattanut entisen Jugoslavian alueen kansainvälisessä rikostuomioistuimessa syytettyjen henkilöiden osalta?
Eikö neuvosto lisäksi katso, että tällainen täyskäännös vaarantaisi vakavasti tulevan kansainvälisen rikostuomioistuimen uskottavuuden?
Kaikkien asianomaisten hallitusten edustajat ovat kiistäneet virallisesti ne varomattomat puheet, joihin parlamentin jäsen viittaa ja jotka on julkaistu joissakin kansainvälisissä lehdissä ja jotka koskevat eräiden hallituksien välisiä hienovaraisia neuvotteluja, joiden tavoitteena on taata presidentti Miloeviæille ja hänen perheelleen suojattu turvapaikka.
Voin vakuuttaa teille, että Euroopan unionin politiikka, jonka tavoitteena on taata täysimääräinen ja ehdoton tuki entisessä Jugoslaviassa tehtyjä rikoksia käsittelevälle kansainväliselle tuomioistuimelle samoin kuin kaikille sellaisille toimille, joihin on ryhdytty näihin rikoksiin syyllistyneiden henkilöiden löytämiseksi ja tuomiseksi kansainvälisen oikeuden eteen, pysyy ehdottoman ja täysin muuttumattomana.
Arvoisa ministeri, olen täysin tyytyväinen vastaukseenne, ja huomaan, että teillä on ongelmia äänenne kanssa.
Istunto on jatkunut jo tarpeeksi pitkään.
Kiitän teitä kovasti.
Hyvää puheenjohtajakauden alkua ja jatkoa ja kaikkea menestystä.
Mekin kiitämme arvoisaa ministeriä hänen läsnäolostaan ja toivomme ilman muuta, että hän paranee flunssasta.
Minäkin kärsin samasta taudista.
Nämä kesäflunssat on hoidettava hyvin.
Koska neuvoston kyselytunnille varattu aika on kulunut, kysymyksiin nro 18, 21 ja 24 vastataan kirjallisesti.
Julistan kyselytunnin päättyneeksi.
(Istunto keskeytettiin klo 19.45 ja sitä jatkettiin klo 21.00.)
Esitykset korjaaviksi ja täydentäviksi talousarvioesityksiksi (KTT) varainhoitovuodeksi 2000
Esityslistalla on seuraavana yhteiskeskustelu seuraavista mietinnöistä:
Bourlangesin laatima budjettivaliokunnan mietintö (A5-0183/2000) esityksestä korjaavaksi ja täydentäväksi talousarvioksi nro 1/2000 Euroopan unionin varainhoitovuoden 2000 talousarvioon (C5-0314/2000),
Virrankosken laatima budjettivaliokunnan mietintö (A5-0192/2000) esityksestä korjaavaksi ja täydentäväksi talousarvioksi nro 2/2000 Euroopan unionin varainhoitovuoden 2000 talousarvioon (C5-0342/2000).
Koska jäsen Bourlanges ei ole vielä paikalla, annan ensin viideksi minuutiksi puheenvuoron jäsen Virrankoskelle.
.
Arvoisa puhemies, käsittelyssä oleva korjaava ja täydentävä talousarvioesitys nro 2/2000 sisältää määrärahoja neuvostolle ja parlamentille.
Neuvoston talousarvion suuruus on 6,635 miljoonaa euroa.
Tämä menee yhteisen ulko- ja turvallisuuspolitiikan sekä puolustuspolitiikan tarpeisiin.
Uuden rakennuksen vuokraamiseen, saneeraamiseen ja kalustamiseen arvioidaan tarvittavan 5,877 miljoonaa euroa.
Rakennus tulee ulko- ja turvallisuuspoliittisen henkilökunnan tarpeisiin.
Sinne sijoitetaan muun muassa Euroopan unionin sotilasesikunta, johon sijoitetaan jäsenvaltioista siirretyt sotilasasiantuntijat.
Heidän lukumääränsä lienee alkuvaiheessa 45, mutta kasvanee myöhemmin 60:een ja jopa 90:een henkeen.
Heidän palkkausmenonsa ovat 758 000 euroa loppuvuoden osalta.
Vanhan herrasmiessopimuksen mukaan kumpikaan toimielin - ei neuvosto eikä parlamentti - ole sekaantunut toistensa talousarvioesityksiin.
Euroopan parlamentin osalta korjaava ja täydentävä talousarvio sisältää 15 miljoonan euron määrärahan Brysselissä sijaitsevan toimitilan ylimääräiseen ennakkomaksuun.
Tämä vähentää vuotuista korkokustannusta 2,2 miljoonaa euroa kymmenen vuoden aikana.
Rahoitusnäkymien marginaaliksi jää näiden määrärahojen jälkeen 69,1 miljoonaa euroa.
Budjettivaliokunta siirsi tämän toimitilan, siis Spinellin, rahoitukseen jo keräilysiirrolla C6/2000 38 miljoonaa euroa tänä vuonna käyttämättä jäävistä varoista.
Koska myös puhemies on voinut tehdä omalta osaltaan siirtoja tähän tarkoitukseen, kaiken kaikkiaan nopeutettuihin maksuihin voidaan käyttää tässä vaiheessa noin 58 miljoonaa euroa, mikä vähentää kymmenen vuoden aikana vuotuista maksua noin 8 - 9 miljoonaa euroa parlamentin osalta, mikä on suuri helpotus.
Euroopan parlamentin on järkevää maksaa toimitilansa etuajassa.
Näin säästyy korkomenoja ja samalla saadaan parlamentin budjettiin liikkumavaraa tulevia vuosia varten.
Tätä liikkumavaraa tullaan tarvitsemaan, kun itälaajenemisen myötä parlamentin muut menot tulevat kasvamaan.
Korjaavan ja täydentävän talousarvion nro 2/2000 mukaan parlamentin osuus otsakkeen 5 menoista eli hallintomenoista nousee nyt 20,41 prosenttiin, joka on hiukan yli parlamentin itse asettaman 20 prosentin katon.
Alun perin hallintomenojen osuus oli budjettia laadittaessa alle 20 prosenttia.
Koska on erittäin todennäköistä, että muun muassa jäsenten ohjesäännön määrärahasta - 60 miljoonasta eurosta - jää huomattava osa käyttämättä, koska vuosi on kulunut jo yli puolen välin, tätä kattoa voidaan tarkastella uudelleen loppuvuodesta.
Toisaalta on huomattava, että parlamentti säästää varoja, koska sijoitus on mitä järkevin.
Neuvoston budjetti on mielenkiintoinen, koska siinä on ensimmäisen kerran määrärahoja yhteiseen turvallisuus- ja puolustuspolitiikkaan.
Neuvostoon luodaan rakenteita puolustusulottuvuuden kiinteämmäksi liittämiseksi osaksi EU:n toimintaa Helsingin huippukokouksen päätelmien mukaisesti.
Tämä kysymys tulee olemaan äärimmäisen vaikea pienille puolueettomille maille, kuten esimerkiksi Suomelle.
Kriisinhallintaoperaation jäljet Kosovossa pelottavat.
Kuinka laaja on humanitaaristen sotatoimien oikeutus ja mitkä ovat niiden rajat?
Suuri ongelma on tuleva budjettitekniikka.
Perussopimuksen artikla 28 on epäselvä, erityisesti yhteisen turvallisuus-, puolustus- ja sotilaspolitiikan osalta.
Hallintomenot kuuluvat EU:n budjettiin, mutta toimintamenoissa on neuvostolla harkintavaltaa.
Mikä siis on tuleva käytäntö ja kuinka paljon näitä menoja yritetään sijoittaa otsakkeeseen 4 - Ulkoiset toimet, joka jo nyt on ylikuormitettu?
Tulevissa neuvotteluissa menojen luokittelu on saatava selkeämmäksi ja paremmin parlamentin toivomuksia vastaavaksi.
Ennen kuin annan puheenvuoron viideksi minuutiksi jäsen Bourlangesille, haluaisin viitata siihen, että esityslistamme on tänään vielä loputtoman pitkä, ja sen vuoksi pyydän, että noudatatte mahdollisuuksienne mukaan puheaikoja, muuten meillä menee yli puolenyön.
Se olisi kaikkien osallistujien kannalta huono asia!
Arvoisa puhemies, pyrin pitämään kiinni viisaista neuvoistanne.
Teille esitetyn korjaavan ja täydentävän talousarvion ei pitäisi aiheuttaa suuria ongelmia.
Syykin on yksinkertainen: sen lisäksi, että parlamentti voi talousarvion avulla ja tämä on tyydyttävä uudistus ottaa käyttöön talousarvioon liittyviä osatekijöitä ja tehdä talousarvioon liittyviä valintoja, jotka sopivat parlamentille ja miellyttävät sitä, tämä esitys on neuvoston kannalta pääasiallisesti tyydyttävä.
Käsiteltäväksenne annetussa esityksessä neuvosto on nimittäin suuri voittaja.
Oikeutettuna voittajana se ei voita meitä, vaan se on yksinkertaisesti voittaja.
Se on voittaja siksi, että tämän talousarvion tarkoituksena on pääasiassa auttaa neuvostoa saamaan takaisin kuluneen vuoden talousarvion ylijäämä eli 3,2 miljardia euroa.
Ison-Britannian korjauksen osuus on vähäisempi, mutta omien varojen, etenkin tullimaksujen, tuotto on suurempi.
Tämä kaikki keventää neuvoston maksutaakkaa.
Käsiteltäväksenne annettu esitys on siis neuvoston kannalta hyvä.
Se ei ole kuitenkaan parlamentin kannalta huono.
Ensinnäkin siksi, että olemme sopineet kolmen toimielimen kesken, että teille esitettyä talousarviota ei käytetä pelkästään jäsenvaltioiden maksuerien palauttamiseen, vaan että siihen on voitava lisätä menoeriä ja että se on todellinen korjaava ja ylimääräinen talousarvio.
Tämä on suppea mutta merkittävä voitto parlamentille.
Toiseksi pääsemme tässä tekemään joitakin onnistuneita valintoja.
Ensinnäkin myönnämme miljoonan euron suuruisen erityismäärärahan harvinaislääkkeille.
Pystymme rahoittamaan nämä lääkkeet nyt, kun oikeusperusta on olemassa.
Se on ensisijaisen tärkeää toimivaltaiselle valiokunnalle samoin kuin budjettivaliokunnalle ja parlamentille.
Toiseksi ja tämä on toinen tärkeä lisäys myönnämme tietyn määrän ylimääräisiä varoja eli 11 miljoonaa euroa jaettavaksi seuraavasti: 5 miljoonaa korkealle edustajalle Bosniassa ja Hertsegovinassa, 6 miljoonaa väliaikaiselle siviilihallinnolle eli UNMIKille siirtymäkauden siviilihallintojen rahoittamiseksi.
Tässäkin on hyväksytty oikeusperusta.
Meillä on varat, tarpeita on, Kosovo sekä Bosnia ja Hertsegovina ovat ensisijaisia huolenaiheita, ja olemme päättäneet tukea niitä rahallisesti.
Miten se tapahtuu?
No, ottamalla varat maksusitoumusmäärärahoina ECIP-välineen määrärahoista, joita ei enää tarvita, jotka ovat siis olemassa määrärahoina mutta joita ei voida käyttää oikeusperustan puuttuessa.
Menoerän takuuna on siis uhraus, joka ei maksa meille juuri mitään.
Kolmas tärkeä asia: Montenegron erityisavun rahoittaminen.
Muistanette, että vastustimme kaikki sitä, että tämä rahoitettaisiin muista ulkoisista menoista, erityisesti MEDA-ohjelmasta.
Päätimme siis rahoittaa tämän avun marginaalista, joka on tässä otsakkeessa 21 miljoonan suuruinen.
Tarvitsemme 20 miljoonaa.
Kaikki järjestyy aiempien talousarvioiden avulla.
Käytämme lähes koko marginaalin, ja näin tämä toimi saadaan rahoitettua ilman vähennyksiä tai siirtoja muiden määrärahojen avulla.
Tämä kaikki on hyvin tyydyttävää.
Nyt ja päätän puheenvuoroni tähän suuri kysymys on, seuraako neuvosto meitä menettelyn osalta.
Neuvostossa pidettiin nimittäin ensimmäinen käsittely, tämä on meidän ensimmäinen käsittelymme, ja toivomme todellakin pääsevämme asiassa ratkaisuun ensimmäisen käsittelymme perusteella.
Toivomme toisin sanoen, että neuvoston toisessa käsittelyssä 20. heinäkuuta hyväksytään ensimmäinen käsittelymme, koska muuten kaikki olisi aloitettava alusta.
En usko toisen käsittelyn olevan neuvoston jonka edustajia ei valitettavasti tänä iltana ole läsnä etujen mukaista.
Korostan lisäksi erästä tiettyä seikkaa: jos päädymme toiseen käsittelyyn, tarkasti noudatettuina määräajat pakottaisivat meidät pitämään istuntojakson elokuussa voidaksemme hyväksyä tämän KTT:n toisessa käsittelyssä.
Se ei tietenkään tule kysymykseenkään; parlamentin ja toimielimien välillä on aina ollut käytäntönä, ettei elokuuta oteta huomioon määräaikoja asetettaessa.
Olen vakuuttunut siitä, että neuvosto pitää kiinni tästä säännöstä.
Se on neuvoston etujen ja meidän etujemme mukaista, ja on yhteisen etumme mukaista päästä yhteisymmärrykseen niin menettelyjen kuin asiasisällönkin osalta.
Arvoisa puhemies, arvoisa komission jäsen, hyvät kollegat, Euroopan unioni ja Euroopan parlamentti antavat tänään lahjoja jäsenvaltioille, vaikka on vasta heinäkuu, koska palautamme taas korjaavassa ja täydentävässä talousarviossa 3,2 miljardia euroa sinne, mistä rahat alun perin tulivat.
Sanoakseni saman myös aivan selvästi: emme jaa lahjoja, vaan palautamme rahat sinne, mistä ne ovat tulleet, nimittäin jäsenvaltioille ja lopulta veronmaksajille.
Tämä osoittaa, että käsittelemme varoja erittäin tunnollisesti, ja kollega, esittelijä ja ystäväni Jean-Louis Bourlanges esitti juuri asiat sisällöllisesti selkeästi.
Haluan kiittää häntä sydämellisesti, tietysti aivan yhtä sydämellisesti kuin kollega Virrankoskea korjaavasta ja täydentävästä talousarviosta, joka koskee erityisesti parlamenttia ja neuvostoa.
Käytämme varoja säästäväisesti, se on tärkeä tehtävämme.
Käytämme varoja asiallisesti, sekin on tärkeä tehtävämme.
Sehän oli aihe, jota saimme erityisesti käsitellä tänään iltapäivällä.
Sallikaa minun vain huomauttaa eräästä asiasta neuvostolle.
Toivon, että nyt, kun rakennus on lopulta käytettävissä, korkea edustaja Solana voi nyt lopulta selviytyä kaikkine tehtävineen, myös erittäin salaisine papereineen!
Meillä on todella kiireellisempiäkin tehtäviä kuin miettiä sitä, kuinka papereita voidaan piilottaa kutsumattomilta vierailta!
Sen vuoksi olen intohimoisesti kannattanut määrärahojen siirtoa, jotta nämä tekniset ongelmat saataisiin lopulta ratkaistua ja menestyksellisen eurooppalaisen turvallisuus- ja puolustuspolitiikan harjoittamiselle ei olisi enää mitään esteitä!
Menettelemme korjaavassa ja täydentävässä talousarviossa parlamentin osalta siten, että pienennämme edelleen korkorasitustamme.
Sekin lisää toimintavapauttamme otsakkeen 5 itse asettamiemme marginaalien sisällä, ja se antaa meille mahdollisuuden käyttää rahoja kestävästi ja järkevämmin parlamentin työhön eikä vain rakennuspolitiikan aiheuttamien korkojen maksamiseen.
Sen vuoksi PPE-ryhmä voi luonnollisesti hyväksyä sekä Bourlangesin että Virrankosken mietinnöt.
Arvoisa puhemies, arvoisa komission jäsen, hyvät parlamentin jäsenet, minulla ei periaatteessa ole paljonkaan lisättävää siihen, mitä täällä on jo sanottu.
Mekin äänestämme tietenkin kummankin mietinnön puolesta.
Puhun etupäässä korjaavasta ja täydentävästä talousarviosta N:o 1, jossa ollaan - kuten jäsen Ferber jo sanoi - tosiaan siirtämässä joulua heinäkuuhun, ja vieläpä neuvoston hyväksi.
Neuvostollehan tämä on oivallinen tilaisuus saada takaisin ja sijoittaa 3,2 miljardia euroa.
Olisimme iloisia, jos tämä otettaisiin aivan yhtä intensiivisesti ja kiihkeästi huomioon ja siitä myös keskusteltaisiin, kun keskustelemme siitä, että tarvitsemme 200 miljoonaa euroa saadaksemme yleisen talousarvion ensi vuonna tasapainoon ja rahoittaaksemme menoerän, joka koskee Eurooppaa hyvin kiinteästi, nimittäin Kosovon tai koko Balkanin rahoituksen.
Puhumme nyt 3,2 miljardista eurosta eli 16 kertaa suuremmasta summasta, joka palautetaan aivan oikeutetusti, sitä en lainkaan epäile.
Myöhemmin jossakin toisessa vaiheessa kyse on todennäköisesti taas 200 miljoonasta.
Meillä oli viime vuonna tämä ongelma, ja todennäköisesti olemme taas tänä vuonna samanlaisen ongelman edessä.
Summa on ehkä hieman suurempi, mutta periaatteessa kyse on aivan samasta asiasta, ja meidän on ratkaistava tämä ongelma.
Pyyntöni neuvostolle onkin: muistakaa se myös tulevia neuvotteluja silmällä pitäen.
Olisi tietenkin hienoa, jos meidän ei tarvitsisi palauttaa rahasummaa kokonaan, jos neuvoston ja parlamentin välillä voitaisiin sopia siitä, että osa näistä varoista varattaisiin ennakoimattomia tapauksia varten.
Se mahdollistaisi tietenkin tulevaisuudessa niiden välillä aivan toisenlaisen asioiden käsittelyn.
Myönnän kyllä, että ehdotus on varsin poikkeuksellinen, mutta meidän pitäisi tosiaankin harkita jonkinlaista vararahastoa ennakoimattomien tapausten varalle.
Luulen, että se edistäisi myös kulloistenkin budjettineuvottelujen jännityksen laukeamista.
Haluan puhua vielä täydentävän talousarvion kahdesta osasta.
Ensimmäinen kuuluu: pystymme tosiaankin - esittelijä Bourlangesin erinomaisen ehdotuksen pohjalta - asettamaan käyttöön 20 miljoonaa euroa Montenegroa varten; tämän avustuksen kiireellisyys on tunnustettu.
Nämä 20 miljoonaa euroa on hankittava siten, että puristamme marginaalin todella äärimmilleen.
Emme voi sijoittaa näitä 3,2 miljardia euroa, vaan meidän on puristettava marginaalit äärimmilleen.
Emme toimi englantilaisen sananlaskun put your money where your mouth is mukaisesti eli emme pane rahaa sinne, missä se olisi tarpeen, vaan annamme rahaa takaisin ja nuuskimme sitten todella mitättömiä pikkuasioita selviytyäksemme menoistamme.
Neuvostoa pyytäisin olemaan vastaisuudessa hieman pidättyväisempi julistuksissaan ja lupauksissaan, jos se ei samalla sano, mistä muista kohdista meidän on poistettava jotakin.
Voin vain pyytää neuvostoa olemaan aiheuttamatta nykyisessä menettelyssä - täydentävän talousarvion N:o 1 osalta - enempää ongelmia, jos se ei nyt äänestä puolesta.
Pitäisimme edessä olevan talousarviomenettelyn kannalta erittäin myönteisenä, jos neuvosto tulisi tässä asiassa vastaan ja voisi tehdä meidän kanssamme yhteisen päätöksen.
Silloin antaisimme hyvän signaalin, joka voisi olla leimaa-antava myös edessä oleville budjettineuvotteluille.
Pyyntöni neuvostolle: menetelkää niin, me otamme sen huomioon oikein suopeasti, jos niin käy!
Arvoisa puhemies, esittelijä on jo kertonut, että KTT:ssä pyydetään hyväksymään kaksi eri rahasummaa.
Toivon, että nämä summat ovat talousarvion kurinalaisuuden ja kannattavuuden periaatteiden huolellisen harkinnan tulos.
15 jäsenvaltiota tekivät jo Helsingissä poliittisen päätöksen korkea edustaja Solanan ja 45 hengen sotilashenkilöstön käyttöön tulevan kiinteistön hyväksymisestä.
Haluaisin esittää kolme tätä aihetta koskevaa kysymystä.
Ensinnäkin: ei ole selvää, miksi rakennuksen sotilashenkilöstön menot tulisi laskea hallintomenoihin.
Olisi järkevämpää sisällyttää ne toimintamenojen otsakkeeseen.
Toiseksi: ymmärtääkseni Euroopan parlamentti ja neuvosto ovat tehneet herrasmiessopimuksen, jonka mukaan ne eivät puutu toistensa talousarvioihin.
Mielestäni tätä on nyt koeteltu äärimmilleen.
Neuvoston tulkinta herrasmiessopimuksesta on varmasti mielikuvituksellinen.
Sopimusta sovelletaan kiinteistöihin ja neuvoston henkilöstöön mutta ei välttämättä komennuksen saaneeseen sotilashenkilöstöön, jonka palkka maksetaan asianomaisen henkilön omasta jäsenvaltiosta.
EU maksaisi kuitenkin tulevaisuudessa heidän yleiskustannuksensa, eikä yksikään toimielin hoitaisi todellista seurantaa tai olisi vastuuvelvollinen.
Kolmanneksi: en ole tyytyväinen KTT:n käyttöön tämän välineenä, sillä nämä lisätarpeet olivat ennustettavissa, ennen kuin talousarviomenettely saatiin loppuun viime vuonna, ja ne olisi pitänyt sisällyttää tämän vuoden talousarvioon.
Herrasmiessopimuksen hengen mukaisesti en aio huomauttaa 45-henkisen sotilashenkilöstön tarpeesta rakennuksessa.
Se on varmasti yhtä turvallinen kuin Fort Knox.
Haluan korostaa tässä yhteydessä, että neuvoston on sovellettava samaa budjettikuria hallintomenoihinsa kuin se edellyttää muilta toimielimiltä.
Haluaisin myös jonkinlaisen vakuuden siitä, että tulevaisuudessa nämä menot käytetään mahdollisimman tehokkaasti ja säästäväisesti.
Parlamentin pyyntö saada 15 miljoonan verran lisärahoitusta Brysselin uusien kiinteistöjen ylimääräistä ennakkomaksua varten voidaan ymmärtää harkituksi askeleeksi, joka mahdollistaa suuret säästöt tulevaisuudessa, mutta olen kuitenkin huolestunut niistä signaaleista, joita se mahdollisesti antaa.
Mielestäni parlamentin on ensisijaisen tärkeää ottaa käyttöön toimintoperusteinen budjetointi, ja se tulisi tehdä kiireisesti.
En tosiaankaan esitellyt neljättä tarkistusta, joka saattoi vaikuttaa vähemmän tärkeältä siitä syystä, että siinä ei käsitelty menoeriä, mutta näin ei ole.
Haluaisin vain sanoa, että Euroopan parlamentti ehdotti muun muassa "Nopean toiminnan väline" -budjettikohdan lisäämistä budjettikohtaan B5-671N; tarkoituksena on nimittäin, että talousarvion kurinalaisuudesta tehdyn toimielinten välisen sopimuksen määräysten nojalla ja yksinkertaisen p.m.-merkinnän avulla tähän toimeen voidaan myöntää mukautetut varat, kun lopullinen asetus hyväksytään.
Asian käsittely on ulkoasioiden valiokunnan etuoikeus.
Olisin ollut harmissani, jollen olisi maininnut asiaa.
.
Arvoisa puhemies, hyvät parlamentin jäsenet, puhumme nyt vuoden 2000 toisen puoliskon alussa kummastakin tämänhetkiseen talousarvioon tehdystä ensimmäisestä muutossuunnitelmasta.
Ensimmäinen muutossuunnitelma koskee komission ja toinen neuvoston ja parlamentin talousarviota.
Jälkimmäisessä tapauksessa on kummassakin tapauksessa kyse rakentamispolitiikasta.
Parlamentin myöntämät 15 miljoonaa euroa on määrä käyttää rakennusten maksamiseen etuajassa, mikä säästää tulevaisuudessa korkokuluja, mutta neuvoston ylimääräisestä menoerästä taas aiheutuu tulevaisuudessa muita menoja, koska Brysselistä vuokrataan lisää rakennuksia esimerkiksi turvallisuuspolitiikan tarpeisiin.
Talousarviosta vastaavana komission jäsenenä suhtaudun tietenkin myönteisemmin menoihin, joista koituu tulevaisuudessa säästöjä, mutta - tämä on tarkoitettu pieneksi piikiksi neuvostolle, jonka edustaja ei nyt ole paikalla - neuvoston pyyntö on tietenkin oikeutettu.
Kun päätetään uusista menoista, on myös niiden henkilökuntaa ja hallintoa varten oltava riittävästi varoja.
Toivon vain, että neuvosto myöntää tämän perusteen myös komissiolle eikä käytä asiassa kahta eri mittapuuta.
Korjaavassa ja täydentävässä talousarviossa N:o 1 on tärkeitä muutoksia vuoden 2000 talousarvion tuloihin - sitä jo painotettiinkin - ja menoihin: kuten sanottua, tuloihin lisätään vuodelta 1999 jääneen 3,2 miljardin euron ylijäämän palauttaminen.
Sen lisäksi on tehty muitakin merkittäviä korjauksia siten, että nyt voidaan lopullisesti vahvistaa vuodelle 2000 myönnettävät määrärahat.
Menoissa on seuraavia muutoksia: ehdotettua kotiuttamisrahastoa - esittelijä mainitsi sen juuri taas kerran - eli ei-sotilaallista kriisien ehkäisyä varten luodaan talousarvioon tekniset edellytykset.
UNMIKin korkeiden edustajien osalta rahoitusta muutetaan siten, että heidän käyttöönsä asetetaan 11 miljoonaa euroa.
Montenegrolle on määrä varata 20 miljoonan euron lisäavustus.
Kiitän esittelijöitä ja sanon esittelijä Bourlangesille vielä kerran, että komissio hyväksyy kaikki parlamentin ehdottamat tarkistukset, joskin siten esimerkiksi Montenegron rahoituksesta jäljelle jäävästä marginaalista tulee todella pieni, mutta se tarkoittaa sitä, että meidän on hoidettava taloutta hyvin, ja sitähän mekin haluamme.
Nyt komissio asettuu sille kannalle, ettei neuvosto järjestäisi toista käsittelyä.
Sehän tarkoittaisi sitä, että päätös tosiasiallisesti lykättäisiin syyskuulle.
Ehkä maksujen vähentäminen on silloin neuvostolle riittävä kannustin tehdä asiassa nopeammin päätös, niin kuin parlamentilla on ollut tapana, ja siitä haluaisin vielä kerran kiittää.
Paljon kiitoksia, arvoisa komission jäsen, te kuuluttekin siihen komission edistysmieliseen osaan, joka on jo ymmärtänyt, että iltaistunnoissa puheen pituus ja puhujan suosio ovat kääntäen verrannollisia - paljon kiitoksia!
Keskustelu on päättynyt.
Äänestys toimitetaan torstaina klo 12.00.
Energiamarkkinoiden vapauttaminen
Esityslistalla on seuraavana Mombaurin laatima teollisuus-, ulkomaankauppa-, tutkimus- ja energiavaliokunnan mietintö (A5-0180/2000) komission toisesta kertomuksesta neuvostolle ja Euroopan parlamentille energiamarkkinoiden vapauttamisen tilanteesta (KOM(1999) 198 - KOM(1999) 164 - KOM(1999) 612 - KOM(2000) 297 - C5-0163/2000 - 2000/2097(COS)).
Arvoisa puhemies, sähkö- ja kaasumarkkinat ovat kiistatta yksi Euroopan kilpailukyvyn ja ympäristönsuojelun olennaisista perustoista.
Olen laatinut mietinnön, jossa vastataan neljään komission asiakirjaan, ja perimmältään kyse on siitä, että 15 jäsenvaltion osina toimivista markkinoista tehdään yhteismarkkinat.
Valiokunnan esittelijänä haluaisin kiinnittää huomiota joihinkin kohtiin, arvoisa puhemies, mutta ehkä sallitte minun keskeyttää vähäksi aikaa, koska varapuhemies saapui vasta nyt paikalle.
Saanen toistaa: mietinnössäni on perimmältään kyse siitä, että vastataan neljään komission asiakirjaan ja luodaan 15 jäsenvaltion osina toimivista markkinoista sähkön ja kaasun yhteismarkkinat.
Siinä on valiokunnan kannalta monta tärkeää kohtaa, jotka nimeän.
Ensinnäkin unionin kansalaisten sijoittautumisoikeus ja oikeus tarjota palveluja on tähän mennessä pantu täytäntöön vain osittain.
Kehotamme panemaan ne pikaisesti täytäntöön.
Toiseksi: pidämme myönteisenä sitä, että kehittyy uusia tarjoajarakenteita.
Kehotamme komissiota varomaan kilpailuviranomaisen ominaisuudessa yhteistyössään kansallisten kartelliviranomaisten kanssa visusti sitä, ettei syntyisi uusia monopoleja, että uusien tarjoajien verkkoonpääsy pysyy vapaana, että perustetaan pörssejä ja että toimittajan vaihtaminen pysyy mahdollisena.
Kolmanneksi: otamme huomioon toimitusvarmuuden ja katsomme, että siihen on kiinnitettävä paljon huomiota ja että jäsenvaltiot, jotka niin toivovat, velvoittaisivat kaikki kilpailuun osallistuvat huolehtimaan niin sanotuista yleishyödyllisistä velvoitteista.
Sopimukseen sisältyy avoimuutta ja selkeyttä koskevia säännöksiä, mutta siinä myös annetaan kaikille jäsenvaltioille mahdollisuus niin halutessaan huolehtia yleishyödyllisistä velvoitteista.
Haluamme panna painoa sille, että se pysyy sellaisena.
Neljänneksi: sääntelyviranomainen.
Useimmat jäsenvaltiot ovat perustaneet sääntelyviranomaisen, ainoastaan yksi ei ole.
Toteamme, että niissä valtioissa, joihin sellainen on perustettu, niin suurkuluttajat kuin myös keskitason kuluttajat ja pienkuluttajatkin osallistuvat paremmin markkinoihin ja verkkoon pääsyn ehdot ovat selkeämmät.
Ehkä pitäisi vielä miettiä, onko neuvotellun verkkoonpääsyn malli oikea, sillä suurkuluttajan on helppo toimia ja keskitason kuluttajan vaikea, ja kyse saattaa myös olla välineestä, joka on Euroopan yhteismarkkinoiden esteenä.
Viidenneksi: verkot ovat markkinoiden keskeinen markkinapaikka.
Niihin on siten oltava vapaa pääsy, ja se tarkoittaa, että tariffien on annettava oikeanlaisia markkinasignaaleja niin, että kaikilla on syrjimätön pääsy verkkoihin ja - tästä on kyse niin sanotussa Firenzen prosessissa - on sovittava kansainvälisesti hyvistä tariffeista, jotka mahdollistavat rajat ylittävän kaupan.
Tässä on kehitelty malli, jonka mukaan rajat ylittävän kaupan kustannukset maksetaan rahastoista.
Kansalliset verkonkäyttäjät maksavat nämä rahat, ja ne maksetaan edelleen niille, jotka hoitavat transit-linjoja.
Arvoisa komission jäsen, arvoisa varapuhemies, vielä kaksi toteamusta.
Ensinnäkin, verkon käyttäjien nyt ilmoittamat kulut tuntuvat meistä aivan satumaisilta ja perusteettomilta.
On tarkastettava hyvin tarkasti, ettei kustannuksia vain ole ilmoitettu aivan väärin.
Toiseksi, kulujen, jotka näkyvät tariffeissa, on joka tapauksessa annettava oikeanlaisia markkinavirikkeitä eli niiden on katettava kaikki tappiot ja myös rohkaistava investointeihin.
Tämä on tässä prosessissa tärkeä näkökohta.
Kuudenneksi: rajat ylittävillä linjoilla ei vielä kaikkialla ole vaadittavaa kapasiteettia.
Tilanne on huomattava ja mahdollisesti korjattava tai jaettava markkinoilla tasapuolisesti mahdollisesti huutokauppojen avulla.
Sitten haluan vielä puuttua kahteen seikkaan.
Odotamme komissiolta keskustelua valiokunnassa siitä, miten Keski- ja Itä-Euroopan maista tuotavan sähkön ja kaasun osalta on oikeastaan toimittava, sillä emme haluaisi, että Euroopan omia sähkö- ja kaasumarkkinoita vahingoitetaan erilaisin turvallisuusvaatimuksin tai väärin kilpailukeinoin.
Viimeinen kohta: siirtoverkko-operaattorit ovat perustaneet sähköalalla liiton, jonka ansiosta Firenzessä oli mahdollista päästä tuloksiin.
Pyydämme komissiota vaikuttamaan siihen ja toimimaan myös itse sen hyväksi, että kaasun siirtoverkko-operaattorit perustaisivat vastaavanlaisen liiton, jotta Madridin vastaavan kaasualaa koskevan prosessin lopputulos olisi samanlainen kuin Firenzessä.
Energia ja erityisesti sähköenergia ovat tietenkin erittäin tärkeä taloudellisen toiminnan ja sosiaalisen hyvinvoinnin osatekijä, sillä tällä alalla käydään vuosittain kauppaa noin 150 miljardin euron arvosta.
Sen jälkeen, kun ensimmäinen vapauttamisdirektiivi hyväksyttiin vuonna 1996 ja toinen vuonna 1998, alan hinnat ovat laskeneet huomattavasti etenkin niissä maissa, joissa direktiivejä on sovellettu kaikkein päättäväisimmin.
Olen komission ja esittelijän kanssa samaa mieltä siitä, että on välttämätöntä nopeuttaa vapauttamista, jotta yhteisö voisi hyötyä täysin dynaamisista ja kilpailukykyisistä markkinoista.
Vaikka nykyiset säännöt sisältävätkin vapauttamisen edellytyksiä, tapaa ja tahtia koskevat perusperiaatteet, on kuitenkin olemassa joitakin erittäin tärkeitä osa-alueita, joihin on sovellettava täydentäviä toimenpiteitä ja erityisratkaisuja.
Näitä ovat ylikuormituksen hallinta, rajat ylittävät kysymykset ja Euroopan laajuisten liikenneverkkojen pullonkaulat, jotka estävät jakamasta tasapuolisesti sitä hyötyä, jota saadaan näistä yhteisön yhtenäismarkkinoita mahdollisesti edistävistä toimenpiteistä.
Toisaalta jäsenvaltioiden ja verkkomonopolien välillä on vielä nykyisinkin syrjiviä siirtohintoja, jotka vaikeuttavat alan todellista vapauttamista.
Olen sitä mieltä, että kilpailusta vastaavien komission yksiköiden on puututtava voimakkaasti näihin käytäntöihin sekä siihen mahdollisuuteen, että eurooppalainen oligopoli korvaisi tunnetut kansalliset monopolit.
Tämä asia antaisi aihetta vaikka kuinka moniin pohdintoihin, mutta haluaisin päättää puheenvuoroni tukemalla esittelijän tasapainoista mietintöä ja korostamalla sitä, että meidän on mahdollisimman pian vastattava kansalaistemme odotuksiin.
Arvoisa puhemies, jäsen Mombaur on antanut mietinnössään eittämättä kattavan selostuksen näiden markkinoiden vapauttamisen seurauksista.
Energia ei tietenkään ole mikä tahansa tuote tai palvelu.
Se on hyvin perusluonteinen ja hyvin tärkeä tuote, ja sitä on käsiteltävä eri tavoin kuin tavanomaisia tuotteita.
Nämä kaksi direktiiviä on harkittu hyvin tarkkaan niin, että varmistetaan, että vältytään lukuisilta ja odottamattomilta työpaikkojen menetyksiltä - tällä alalla on menetetty lähes 250 000 työpaikkaa ja yhä useampia menetetään - ja toiseksi sallitaan niiden jäsenvaltioiden, jotka ovat tehneet suuria investointeja esimerkiksi ydinenergiaan, tehdä strategisia suunnitelmia, eikä niitä rasiteta kohtuuttomasti hukkakustannuksilla.
Tästä syystä näitä direktiivejä ei ole tarkoitettu toteutettavaksi kiireisesti.
Tästä huolimatta jokaisen jäsenvaltion olisi pitänyt panna ne täytäntöön ajoissa, mutta ne eivät ole tehneet niin.
Ne valtiot, jotka ovat viivytelleet, ovat väärässä, etenkin ne, jotka ovat käyttäneet samaan aikaan hyväkseen muualla avautuvia markkinoita, ja meillä on todisteita siitä, että tämä koskee myös Euroopan unionin ulkopuolisia maita.
Totesin, että alalla on menetetty lukuisia työpaikkoja.
Alalla on myös tapahtunut suuria mullistuksia ja rakenneuudistuksia, ja on saatu todisteita uusien monopolien synnystä, jota vastaan on taisteltava.
Tutkimus- ja kehittämistoiminta on vähentynyt, ja se on sääli.
Tähän asti yhdenmukaistaminen on ollut puutteellista, ja jäsen Mombaur on täysin oikeassa vaatiessaan yhdenmukaistamista.
Suhtaudun melko epäluuloisesti siihen, että se voitaisiin antaa sääntelyelinten tehtäväksi Firenzen prosessissa.
Mietinnössä mainitaan usein yleisen edun mukaisia palveluja koskevat velvoitteet.
Sosialistiryhmä on esittänyt tarkistuksen, jossa ehdotetaan puitedirektiiviä sen varmistamiseksi, että energia-alan kaltaisilla aloilla suojellaan yleisen edun mukaisia palveluja.
Toivon, että tarkistusta kannatetaan.
Vaikka näiden kahden direktiivin ja vapauttamisen yhteydessä esiintyy ongelmia, ne ovat osa Euroopan luomisprosessia ja ihmiset hyötyvät alhaisimmista hinnoista.
Niillä on kuitenkin ympäristövaikutuksia, joihin me emme ole suhtautuneet kovinkaan vakavasti.
Lissabonissa kokoontunut neuvosto pyysi komissiota tarkastelemaan, onko prosessia tarpeen nopeuttaa.
En hyväksy kuitenkaan sitä, että jäsenvaltioille saarnataan ja kerrotaan, mitä niiden tulisi tehdä.
Päätös on niiden.
Toivon hyvin innokkaasti, että uusiutuvien energianlähteiden käyttöä kannatetaan vapautetuilla markkinoilla.
Sitä ei ole helppo toteuttaa, mutta se on parlamentille hyvin tärkeää.
Olen hyvin huolestunut lämmön ja sähkön yhteistuotantoon kohdistuvasta uhasta kaasudirektiivissä.
Se on poistettava hyvin nopeasti.
Arvoisa puhemies, arvoisa komission jäsen, haluan kiittää ensiksi ja erityisesti esittelijää siitä huolellisuudesta, jolla hän on suhtautunut tähän mietintöön.
Energiamarkkinoiden vapauttamisprosessissa erotellaan kaksi tärkeää seikkaa.
Ensiksi vapauttaminen ei tapahdu kaikissa jäsenvaltioissa samaan tahtiin.
Toiseksi vapauttaminen ei tapahdu kaikissa jäsenvaltioissa samaan aikaan.
Sen lisäksi voidaan vielä korostaa, että energiamarkkinoiden avaaminen riippuu pitkälti jäsenvaltion maantieteellisestä sijainnista.
Näistä eri syistä pitää suosia käytännöllistä lähestymistapaa teoreettisen asemesta.
Käytännöllinen lähestymistapa on myös oikea tapa toteuttaa vapauttaminen sopeuttaen, sillä meidän mielestämme direktiiviä ei pidä panna täytäntöön nopeutetusti vaan asteittain.
Tätä taustaa vasten on tärkeää, että komissio hyväksyy ryhmämme esittämän tarkistuksen, joka velvoittaa jäsenvaltiot perustamaan riippumattomat sääntelyelimet, joilla on valtuudet edistää täydellistä kilpailua.
Saman tarkistuksen tavoitteena on myös kuluttajien etujen ajaminen vapautetuilla energiamarkkinoilla turvaamalla maailmanlaajuinen palveluiden tarjonta.
Lopuksi haluan vielä korostaa, että ehdotuksemme sellaisen yksityiskohtaisen aikataulun vahvistamisesta, jonka puitteissa tarkasti määritellyt tavoitteet on toteutettava, on tärkeä, jotta energiamarkkinoiden asteittainen mutta täydellinen vapauttaminen loppujen lopuksi toteutuisi.
Jos myös täysistunto hyväksyy tämän ehdotuksen, estetään vilpillinen kilpailu, jota käydään nyt sähkömarkkinoilla ja joka johtuu niistä erilaisista tavoista, joilla vapauttaminen toteutetaan jäsenvaltioissa.
Arvoisa puhemies, monopolit eivät ole hyväksyttäviä, olivatpa ne sitten valtion tai muita monopoleja, ja meidän on varottava, ettei yhtenäismarkkinoilla luoda uusia yksityisiä energia-alan monopoleja.
Haluaisin myös korostaa sitä, että yleisen edun mukaisia palveluja ja tuotteita koskevan käsitteen on käytävä käsi kädessä vapauttamisen kanssa.
Viittaan sosiaali- ja ympäristöalan tavoitteisiin, joita parlamentti on aina kannattanut mutta jotka on muotoiltu yhä puutteellisesti energia-alan yhtenäismarkkinoita silmällä pitäen.
On erityisen valitettavaa, että vapauttaminen on edennyt käsi kädessä heikentyneen energian säästämisen kanssa.
Me kaikki annamme siitä suuria lupauksia, vaikka käytännössä taannumme; menemme taaksepäin energian säästämisessä.
Meidän on täytettävä Kioton velvoitteemme: meillä on kansainvälisiä sopimuksia ja niistä johtuvia velvoitteita, ja meidän on aika suhtautua tähän vakavammin.
Olen tyytyväinen ehdotuksiin, jotka koskevat uusiutuvien energianlähteiden pääsyä verkkoon.
Perinteisiä energianlähteitä on tuettu hyvin voimakkaasti, ja se on osittain syynä uusiutuvien energianlähteiden rajoittuneelle kehittymiselle.
Olisi hyvin valitettavaa, jos esimerkiksi Japani ohittaisi meidät uusissa tekniikoissa, joita olemme kehittäneet ja tutkineet useita vuosia.
Meidän tulisi nyt huolehtia tästä kysymyksestä.
Jos kannatamme Euroopassa uusiutuvien energianlähteiden pääsyä verkkoon, meidän ei pitäisi joutua tällaiseen tilanteeseen.
Vapauttamisen tulisi koskea kaikkia energia-aloja, etenkin ydinvoimaa, jota muutamat valtiot tukevat voimakkaasti.
Komissio ei kuitenkaan pyri ratkaisemaan tätä asiaa suoralta kädeltä.
Ehkä se on peloissaan.
Olen keskustellut asiasta komission jäsen Montin kanssa.
Hän on vaikutusvaltainen komission jäsen, mutta hänkin on haluton ottamaan asiaa puheeksi suoraan muutamien jäsenvaltioiden kanssa.
Kilpailuedellytysten on kuitenkin oltava yhtäläiset, eikä ydinvoimaa saa tukea.
Totean lopuksi Firenzen prosessista, että meidän on saatava parlamentti osallistumaan siihen ja parannettava prosessin demokraattisuutta.
Emme voi yksinkertaisesti jättää sitä parlamentin valvonnan ulkopuolelle, vaikka se onkin ollut tietyssä mielessä hyödyllistä.
Arvoisa puhemies, tämäkin mietintö osoittaa, että nykyään vapauttaminen, vapaat markkinat ja kilpailu nähdään ainoina ratkaisuina lähes kaikkiin talous- ja muihin ongelmiin.
Otan kyllä huomioon eräät kauttaaltaan myönteiset kehityssuunnat Euroopan energiapolitiikassa.
Myös sähköenergian hinnat ovat kiistatta laskeneet.
Siitä, että muut energiahinnat ovat nousseet osin räjähdysmäisestikin, sitä vastoin vaietaan häpeällisesti.
Tämä tosiseikkahan ei vapauttamiseuforiaan sovi.
Eräistä EU:n energiapolitiikan hyvin vakavista ongelmista ja virheellisistä kehityssuunnista ei kaiken kaikkiaan mielestäni puhuta.
Ensinnäkään ei ole vaihdettu ajatuksia juuri puheena olleesta laajalle levinneestä, tyystin epäliberaalista käytännöstä tukea voimakkaasti ydinenergiaa ja fossiilisia energianlähteitä lukemattomin eri tavoin.
Toiseksi, EU:n direktiiviä sähkön sisämarkkinoista on laajennettava EU:n laajuiseksi verkkoon toimittamista koskevaksi direktiiviksi, jolla edistettäisiin ekologista ja hajautettua energiataloutta.
Kolmanneksi, EU:n tukipolitiikkaa pitäisi samoin muuttaa perusteellisesti niin, ettei edistettäisi suurjännitejohtojen rakentamista keskitettyä energiataloutta varten vaan uusiutuvista energianlähteistä koituvaa energiansäästöä ja energiapolitiikan alueellistamista.
Neljänneksi, haluaisin varoittaa tuhoamasta kunnallisia energiayrityksiä nykyisellä EU:n laajuisella vapauttamisella.
Siinä ei ole kyse ainoastaan taloudellisista näkökohdista vaan myös kuntien demokraattisesta vahvuudesta sekä sosiaalisesta ja muusta toimintakyvystä.
Niitä ei missään nimessä saa uhrata vapauttamiselle.
Arvoisa puhemies, haluaisin välittää esittelijälle onnitteluni tästä mietinnöstä.
Se on hyvin tasapainoinen työ, joka sisältää useita eri näkökantoja.
Meidän olisi korostettava tähän mennessä saavutettua edistystä sähkö- ja kaasumarkkinoiden vapauttamisessa, etenkin kun sähkömarkkinat on nyt vapautettu yli 60-prosenttisesti, mutta samalla on muistettava, että meidän on jatkettava painostusta jatkokehityksen varmistamiseksi.
On vaikeaa yliarvioida tämän prosessin tärkeyttä eurooppalaisten talouksiemme kilpailukyvyn kannalta kaikkein laajimmassa merkityksessä.
Tiedän, että sitä voi olla vaikeaa todistaa lyhyellä aikavälillä, mutta olen täysin varma siitä, että pitkällä aikavälillä se on ensisijaisen tärkeää talouksiemme yleismaailmallisen kilpailukyvyn parantamiseksi.
Uskon myös, että meidän on hyvin tärkeää erottaa toisistaan prosessit, joilla tehostetaan markkinoita, minkä vapauttaminen pitää sisällään, ja muut politiikan tavoitteet, jotka haluamme ehkä saavuttaa, kuten yleistä toimitusta koskeva kysymys tai tavoitteet vähentää CO2:ta, ja on hyvin tärkeää pitää nämä kaksi erillään.
Minun on sanottava, että yhdyn muutamien kollegoiden pahoitteluun siitä, että muutamat maat ovat olleet melko vastahakoisia näiden toimenpiteiden täytäntöönpanossa, ja on ironista, että ainakin yksi näistä maista pyrkii nyt nopeuttamaan Euroopan yhdentymistä.
Mieleeni tulee tähän yhteyteen sopiva pyyntö: "Pyhä Augustinus, salli minun vapautua, mutta älä ihan vielä."
Haluaisin huomauttaa, että pessimistien pelot siitä, että vapauttaminen johtaa toimitusvarmuuden heikkenemiseen, on tehty tyhjäksi.
Yksityinen sektori on hoitanut tuotteiden toimituksen.
Arvoisa puhemies, arvoisa komission jäsen, hyvät kollegat, kollega Mombaurin mietintö koskee energiamarkkinoita, ja kaikki lienevät ymmärtäneen, että siinä puhutaan niiden vapauttamisen nopeuttamisen puolesta.
Tässä vaiheessa päivää ja keskustelua ei mielestäni ole sen enempää toivottavaa kuin hyödyllistäkään kaunistella puheitaan.
Kun ajattelen sanaa "energia", mieleeni tulevat "toimitusten turvaaminen pitkällä aikavälillä", "julkisten palvelujen toiminnan takaaminen" ja "ympäristöä kunnioittavan kestävän kehityksen edistäminen".
Ja jos ajattelen lisäksi sanaa "kilpailukyky" niin kuin tietysti teenkin myönnän, että se ei kuitenkaan ole päätavoitteeni.
Tästä syystä, hyvät kollegat, en pysty samastumaan sen enempää useimpiin esittelijän johtopäätöksiin kuin "Eurooppa ilman rajoja" -julkaisussa ilmestyneeseen komission jäsen Bolkensteinin lausuntoonkaan.
Ei, ne, jotka eivät kannata julkisten palvelujen vapauttamisen nopeuttamista, eivät jouda museoon.
Ei, julkisten palvelujen puolustajat eivät käytä vetoa pelkoon puolustaessaan arvojaan.
Ei, yleispalvelujen puolestapuhujat eivät ole tunteellisia ja vanhuudenhöperöitä nationalisteja vaan eurooppalaisia.
Hyvä esittelijä, en luota teidän laillanne sokeasti ja ehdottomasti markkinamekanismeihin.
En aseta hintojen laskua turvallisuuden edelle.
Puolustan ennen kaikkea työllisyyttä, enkä unohda varsinkaan sitä, että julkiset palvelut ovat samanaikaisesti osa yhteisvastuuta, osa Euroopan sosiaalista mallia, johon ystävänne Jacques Chirac on kovin kiintynyt, ja erityisesti edellytys tasapainoiselle aluesuunnittelulle, jonka epäonnistuminen tai puuttuminen tulee paljon kalliimmaksi kuin ne säästöt, jotka väitätte haluavanne toteuttaa.
Hyvä esittelijä, olisin siis halunnut, että mietinnössänne olisi otettu huomioon yleishyödyllisiä palveluja koskevien sopimuksien määräykset ja että siinä olisi ehdotettu sellaisia toimia, joiden tavoitteena on taata, että julkiset energiapalvelut ovat kaikkien kansalaisten ulottuvilla.
Haluan nimittäin korostaa, että julkiset energiapalvelut ovat sosiaalista yhteenkuuluvuutta edistävä tekijä, keino taistella syrjäytymistä vastaan, keino kehittää alueita tasapainoisesti, keino edistää ympäristön kunnioittamista ja turvallisuutta ja lopuksi kansallisen ja eurooppalaisen itsenäisyyden edellytys.
Hyvä esittelijä, olette tehnyt suuren työn, sitä en kiellä, ja voin jopa onnitella teitä siitä, mutta en voi yhtyä ehdotuksienne perustana olevaan ideologiaan.
Toivon vielä, että jäsen Harlem Desirin ja muiden huoleni jakavien kollegojen jättämät tarkistukset hyväksytään, koska jos mietintö säilyy tällaisena, en voi henkilökohtaisesti äänestää mietintönne puolesta.
Myös minä haluaisin onnitella esittelijää erinomaisesti tehdystä työstä ja esittää kaksi huomautusta, jotka muut ovat jo kertaalleen maininneet.
Korostan ensinnäkin vahvan sääntelyviranomaisen merkitystä.
Niiden kokemusten perusteella, jotka on saatu 15 jäsenvaltion yhä erillisiltä markkinoilta, on täysin selvää, että vahvat sääntelyelimet helpottaisivat pienten toimijoiden markkinoille pääsyä, suojelisivat kuuluttajien etuja ja määräisivät sellaisten suurten monopolitoimittajien tahdista, jotka muutoin voisivat edetä verkkaisemmassa tahdissa.
Toinen huomatukseni koskee aikataulun merkitystä.
On sääli, että Lissabonissa tehdyissä päätelmissä ei vaadittu aikataulun asettamista.
Esimerkiksi televiestinnän alalla saadut kokemukset ovat osoittaneet, että jäsenvaltiot reagoivat paremmin tähän kannustimeen, ja toivon, että komissio laatii vapauttamiselle erityisen aikataulun tulevien kuukausien aikana.
Arvoisa puhemies, asiakirjassa, joka koskee komission toista kertomusta neuvostolle ja Euroopan parlamentille energiamarkkinoiden vapauttamisen tilanteesta, ei oteta huomioon kuin kaksi asiaa: kilpailu ja yhtenäisten energiamarkkinoiden syventäminen.
Sähkö- ja kaasumarkkinoiden täydellisen vapauttamisen strategian perustelemiseksi asiakirjassa ylistetään epäröimättä kilpailun oletettuja vaikutuksia eli tuotantokustannusten laskua, työmahdollisuuksien lisääntymistä ja jopa sitä, että kilpailu vaikuttaa kokonaistaloudellisesti myönteisesti työmarkkinoihin.
Minkä mekanismin tai pikemminkin minkä ihmeen avulla?
Toteutetulla tai meneillään olevalla vapauttamisella ei ole nimittäin koskaan luotu työpaikkoja, päinvastoin.
Joidenkin julkisten palvelujen osalta se on jopa vähentänyt henkilöstöä.
CES:n ammattiliittojen mukaan 300 000 työpaikkaa on jo menetetty ja 200 000 muuta työpaikkaa on uhattuna.
Palkansaajien asema on kaikkialla murenemassa käsiin.
Kiistän toisen väitteen: energian hinnan alenemisen.
Kenelle ja miten?
Hinnan aleneminen ei nimittäin useinkaan hyödytä kuin suuria teollisia kuluttajia.
Tavallisille käyttäjille kaasusta ja sähköstä on tullut kauppatavara, jota voi tai jota ei voi ostaa.
Onko käyttäjien kohta maksettava sähkönkulutuksensa etukäteen niin kuin Isossa-Britanniassa, vai joutuvatko he tulemaan toimeen ilman, kun heidän maksukorttinsa on käytetty loppuun?
Energiantarve on ensisijainen tarve.
Energiansaannin on siis oltava perusoikeus.
Olemme sitä mieltä, että vain todellisen julkisen ja demokraattisen hallinnan avulla voidaan järkiperäistää energian tuotantoa ja kulutusta siten, että samalla taataan ympäristön kunnioitus ja hintojen kertakaikkinen tasaus.
Se olisi ensimmäinen askel kohti eurooppalaista julkista palvelua, joka vastaisi käyttäjien ja palkansaajien nykyisiä tarpeita.
Tämä huolenaihe tuntuu kuitenkin olevan varsin etäinen tässä mietinnössä, ja siitä syystä en voi äänestää sen puolesta sen tämänhetkisessä muodossa.
Arvoisa puhemies, haluaisin ensiksikin kiittää esittelijä Peter Mombauria ja antaa hänelle tunnustusta tästä pätevästä mietinnöstä, ja voidaan tosiaankin sanoa, että energiamarkkinoiden vapauttaminen on edennyt nopeammin ja vaikuttavammin kuin edellisellä vaalikaudella osasimme odottaa.
Tämä on ensimmäinen asia.
Arvoisa kollega Caudron, te ette myöskään voi kääntää kehitystä enää taaksepäin, ja hyvä niin.
Toiseksi, energiamarkkinoiden vapauttamisen epäilijät on tehokkaasti vaiennettu.
Sähkön ja kaasun hinnat ovat kilpailussa laskeneet huomattavasti, hyvä kollega Vachetta, myös kuluttajien kannalta!
Te teette täällä aina suuryrityksistä voittajia, mikä on täysin väärin, se on pelkkää pötyä!
Kuluttajien ja talouden kannalta toimitusvarmuus on säilytetty, ja työpaikkojen kilpailukyky on huomattavasti parantunut eikä huonontunut.
Kansainvälisessä kilpailussa se on parantunut!
Vielä on ratkaistava joukko ongelmia.
Markkinoiden avaaminen ei ole vielä edennyt yksittäisissä valtioissa tarpeeksi pitkälle.
Lähdemme siitä, että siinä voidaan aikaansaada lisää edistystä myös Ranskan puheenjohtajakaudella.
Toiseksi, vapauttamisen on tapahduttava kilpailuviranomaisten valvonnassa, ja siihen tarkoitukseen meillä on eurooppalainen elin, joka pystyy siihen ja tekee sen, muussa tapauksessahan valtion monopoli korvataan yksityisellä monopolilla.
Mombaur viittasi juuri siihen.
Kolmanneksi, energian tuottaminen ja verkkojen hallinta on ehdottomasti erotettava selvästi toisistaan.
Myös korvaukset ja pääsyehdot voidaan minun nähdäkseni selvittää paremmin sääntelyviranomaisen kuin suuryritysten vapaaehtoisen sopimuksen avulla.
Neljänneksi, televiestinnän esimerkin mukainen verkon säännelty ja kiinteähintainen käyttöoikeus on paras ratkaisu etenkin pk-yritysten ja myös pienempien kunnallisteknisten huoltolaitosten tasavertaisen kohtelun kannalta.
Tulevaisuudessa pitää valvoa ja myöntää myös valtiontukia eikä ainoastaan fuusioita.
Puheenjohtaja Monti selitti tätä.
Pidän sitä periaatteessa oikeansuuntaisena, mutta uskon kuitenkin, että hänen esittämänsä viiden vuoden aikaraja on liian lyhyt; sitä on mielestäni pidennettävä kymmeneen vuoteen, jotta Euroopan teollisuus voi täysin kehittyä ja tehdä lupaavia investointeja näille tärkeille tulevaisuuden markkinoille.
Arvoisa puhemies, tämän keskustelun aikana on käynyt ilmi, että joillekin vapauttaminen on tavoite sinänsä.
Sitä se ei mielestäni ole.
Vapauttamisella on oltava tavoite, ja tavoitteena voivat olla alemmat hinnat, toimitusvarmuus, parempi kilpailukyky ja kestävä teknologinen kehitys.
Tästä näkökulmasta tarkasteltuna Tanskassa on - todellakin EU:n direktiivien innoittamana - käynnistetty sähköalan täysi vapauttaminen.
Kyse on suurista muutoksista, jotka huolestuttavat työntekijöitä.
Kun heidän kanssaan keskustelee kyseisestä vapauttamisesta, he sanovat: kannatamme vapauttamista, mutta sen on oltava kaikille sama Euroopassa.
Se on juuri tämän asian ongelma.
Olemme saaneet vapauttamisen, joka koskee 15:n eri maan markkinoita, vapauttaminen on aloitettu 15:ssä eri maassa, mutta täydellinen vapautuminen ei ole vielä toteutunut.
Voimme ehkä päätellä, että olemme vapauttaneet pelkästään vapauttamisen vuoksi.
Alalla työskentelevät pudistavat päätään, ja tavalliset kuluttajat eivät saa vapauttamisella tavoiteltua hyötyä.
Sen vuoksi on oikein jatkaa aloittamaamme vapauttamista ja toteuttaa se täysin.
Vapauttaminen on tietenkin toteutettava, mutta se on toteutettava samoin ehdoin.
Samalla on tärkeää muistaa, että vapauttamisen toteuttaminen ei saa jäädä ainoaksi toimeksi.
Meidän on varmistettava, että tulevaisuudessa tehtävään energiamarkkinoiden vapauttamistyöhön on otettava mukaan koko energiapolitiikka.
Useita näkökohtia on otettava huomioon.
Tarkoitan kuluttajia, ympäristöä, kilpailukykyä, uusiutuvia energianlähteitä ja työntekijöitä.
Täydellisen vapauttamisen lisäksi meillä on useita muita asialistoja, joita meidän on ryhdyttävä toteuttamaan.
Arvoisa puhemies, kiitän kollega Mombauria erinomaisesta mietinnöstä.
Energiamarkkinoiden vapauttaminen on ainoa oikea tie kuluttajien oikeuksien ja sisämarkkinoiden uskottavan toimintakyvyn turvaamiseksi.
Komission on pidettävä huolta siitä, että energiamarkkinoiden avaaminen tapahtuu aidosti ja reilun pelin hengessä.
Erilaiset kilpailun näennäisesteet, kuten siirtoverkko-operaattoreiden luomat pullonkaulat, pitää setviä viipymättä.
Myös Euroopan suurimmat "energiapelaajat" pitää saada ruotuun.
Esimerkiksi Ranska, jonka energiasektori on huippuedistyksellinen, suojelee härkäpäisesti omia markkinoitaan.
Mitä pelättävää näin kilpailukykyisellä maalla on vapaan kilpailun olosuhteissa?
Energiamarkkinoiden vapauttamiseen kuuluu myös se, että komissio kykenee suhtautumaan eri energiamuotoihin tasapuolisesti.
En malta olla hämmästelemättä energiakomissaari Palacion lausuntoja, joiden mukaan vapaana virtaava vesi ei kuuluisi uusiutuvien energialähteiden joukkoon.
Komission on harkittava kantaansa uudelleen.
Pohjoismainen vesivoima on ympäristöystävällinen ja luonnonmukainen energialähde, jota kyetään tuottamaan usein erittäin kilpailukykyiseen hintaan, kuten tällä hetkellä hyvästä vesitilanteesta johtuen.
Vesivoimalla tuotettu sähkö pystyy nykyään kilpailemaan hinnassa jopa Itä-Euroopasta ja Venäjältä tuotavalle sähkölle, joten ainakaan Pohjoismaiden markkinoille tuleva itäsähkö ei ansaitse polkumyyntileimaa.
Keski-Euroopassa toimivien suurten energiapelaajien protektionismi on keskeinen syy siihen, että vesivoimalla tuotetun edullisen sähkön pääsy Keski-Euroopan markkinoille kangertelee.
Sertifiointijärjestelmät takaavat sen, että kuluttajan valintamahdollisuus on suorassa suhteessa sähkön hinnanmuodostukseen.
Arvoisa puhemies, aivan ensimmäiseksi haluan esittää onnitteluni mietinnön esittelijälle hänen erinomaisesta työstään.
Energiamarkkinoiden vapauttaminen on olennaisen tärkeä seikka talouden kehityksen kannalta.
Kilpailukyvyn parantaminen ja hintojen aleneminen myös kuluttajien kannalta ovat päämääriä, joita pitää tavoitella perinpohjaisesti.
Markkinoiden vapauttaminen antaa mahdollisuuden sellaisiin uudelleenjärjestelyihin Euroopan tasolla, joissa kaikilla mailla on yhteiset säännöt.
Toivon, että komissio esittäisi perusteellisia ehdotuksia niiden esteiden ylittämiseksi, joita yhteisön sisäisen kaupan tiellä on, sekä tilapäistoimenpiteitä niitä valtioita vastaan, jotka eivät sovella direktiivejä.
On tärkeää vauhdittaa vapauttamisprosessia sähkö- ja kaasualalla ja samalla yhdenmukaistaa energiapolitiikan kehystä jäsenvaltioissa.
Kuten muilla aloilla on jo tapahtunut, vapauttamisprosessin avulla pitää aloittaa esikuva-analyysi komission julkaiseman puolivuosittaisen kertomuksen myötä sähkön ja kaasun kuluttajahinnoista Euroopan unionissa.
Näin saadaan suora arvio energiamarkkinoiden vaikutuksista kuluttajille.
Tämän lisäksi on laadittava suuntaviivat hinnanmäärityskriteereiden ja kerätyn tiedon yhdenmukaistamiseksi siten, että jäsenvaltioiden tilanteiden vertailusta saadaan mahdollisimman hyödyllinen.
Mietinnön esittelijän tavoin haluan korostaa, että kilpailu ei estä määräämästä toimijoille yleisen edun mukaisia palveluvelvoitteita.
Muistutan lisäksi, että vapauttaminen ei merkitse pelkkää yksityistämistä, koska todellisuudessa yrityksen johtamista jatketaan kuten ennenkin: vapauttamisen pitää merkitä avautumista, kauppavaihtoa ja kilpailukykyä.
En usko, että vapauttamisella on kielteisiä vaikutuksia työllisyyteen, koska pienemmät energiakustannukset antavat yrityksille mahdollisuuden kehittyä entisestään ja luoda työpaikkoja niiden tilalle, joita menetetään monopolien purkautumisen myötä.
Arvoisa puhemies, hyvät kollegani, kollega Mombaurin mietinnössä, joka käsittelee energia-, sähkö- ja kaasumarkkinoiden vapauttamisen tilannetta, on se hyvä puoli, että siinä tehdään yhteenveto komission eri tiedonannoista tällä alalla.
Mietinnössä muistutetaan kuitenkin myös joistakin tosiasioista, ja mainitsen niistä kaksi.
Ensinnäkin energia-alan sisämarkkinoiden toteuttaminen on kirjattu perussopimuksiin, ja niin on siis tehtävä.
Toiseksi tämä tavoite edellyttää kiistatta samanaikaista avautumista kilpailulle, vapauttamisprosessia sekä näiden energiamuotojen siirron, tuotannon ja jakelun erottamista erillisiksi toimiksi.
On pakko todeta näin Ranskan puheenjohtajakauden alussa, että enkä ole asiasta iloinen Euroopan parlamentin ranskalaisena jäsenenä Ranska viivyttelee joidenkin yhteisön direktiivien siirtämisessä osaksi kansallista lainsäädäntöään.
Ranska on ilmeisesti luokan huonoin oppilas.
Niinpä yhteisön sähködirektiivi siirrettiin myöhässä ja mahdollisimman vähiltä osin osaksi maani lainsäädäntöä.
Pahoittelen yleisemmin esittelijän tavoin sitä, että jotkin maat eivät halua toteuttaa kuin pienimmän mahdollisen vapauttamisen.
Kuitenkin on sanottu, ja haluan itsekin korostaa sitä, että täydellinen vapauttaminen sellaisena kuin muut ovat sen toteuttaneet on hyödyttänyt kuluttajia suuresti esimerkiksi sähköalalla: Yhdistyneessä kuningaskunnassa hinnat alenivat neljänneksen tai kolmanneksen ja Saksassa lähes 35 prosenttia pitääkö siitä muistuttaa?
Tästä syystä on mielestäni nyt tuettava komissiota sen ponnisteluissa ja, kuten Mombaurin mietinnössä ehdotetaan, sovittava yksityiskohtaisesta ja sitovasta aikataulusta, jotta voidaan toteuttaa täydellinen energiamarkkinoiden vapauttaminen, ilman muuta ehdokasvaltioissa mutta ensisijaisesti jäsenvaltioissa.
Unionin uuden puheenjohtajavaltion esittelemissä eurooppalaisissa pyrkimyksissä ei voida tyytyä saavutettujen ja ohitettujen tilanteiden puolustamiseen.
Sisämarkkinoiden toteuttaminen ei voi tosiaankaan yksinään olla tiivistelmä Euroopan unionista.
Sitä ei kuitenkaan voida lykätä loputtomiin.
.
Arvoisa puhemies, haluan ensiksi onnitella esittelijä Mombauria hänen mietinnöstään, joka ymmärtääkseni sitä paitsi vastaa suurelta osin komission kantaa.
Toiseksi haluan kiittää kaikkia puhujia, vaikka en olekaan samaa mieltä kaikesta, mitä täällä on sanottu.
Haluan joka tapauksessa todeta, että olen esittelijä Mombaurin kanssa samaa mieltä siitä, että sähköalan vapauttaminen on laskenut hintoja ja tuonut parannuksia asiakkaille, kotitalouksille ja myös suurteollisuudelle.
Tämä on lisännyt työpaikkoja ja parantanut Euroopan teollisuuden kilpailukykyä ja tuonut siis kehitystä ja työtä, vaikka onkin totta, että työpaikat ovat vähentyneet jonkin verran teollisuuden sähköalalla.
Hyödyt ovat kuitenkin olleet paljon suurempia kuin ongelmat.
Lisäksi on sanottava, että Lissabonin ja Feiran huippukokouksissa toistettiin, että on välttämätöntä jatkaa vapauttamista.
On totta, toisin kuin joku totesi, että aikataulua ei ole.
Se ei tarkoita, etteikö meillä olisi selvää tahtoa edetä.
Joka tapauksessa tähänastinen edistys - joka on erittäin tärkeää - ei mielestäni riitä.
Meidän on 15 jäsenvaltion vapautuneiden markkinoiden asemesta luotava vapautuneet eurooppalaiset yhtenäismarkkinat.
Sitä varten meidän täytyy ratkaista keskeneräisiä asioita, kuten markkinoiden avoimuusaste, siirtoverkko-operaattorien erottaminen tuotantojärjestelmistä ja syrjimättömien hintojen takaaminen.
Haluan tässä yhteydessä kiittää siitä, että esittelijä Mombaurin päätöslauselmassa tuetaan sähköntuotannon ja siirtoverkkojen hallinnan erottamista toisistaan.
Toisaalta Firenzen prosessissa tehdyt ponnistelut ovat erittäin tärkeitä, ja meidän on jatkettava tätä tietä.
Jos ne osoittautuvat riittämättömiksi, niitä täydennetään komission aloittein.
Tältä osin on halukkuutta etsiä sellaisia tariffeja, jotka mahdollistavat vaihdon lisäämisen ja selkeän pääsyn verkkoon.
Lisäksi on sanottava, että Firenzen prosessia - jossa käsiteltiin sähköä - on täydennettävä kaasua käsittelevällä Madridin prosessilla.
Kummassakin niistä on toimielinten kannalta omaperäinen lähestymistapa, sillä niihin osallistuu edustajia parlamentista.
On olemassa eräs fyysinen näkökohta, nimittäin yhteenkytkentäkyky, jota tarvitsee myös kehittää ja joka rajoittaa nykyisin yhtenäismarkkinoiden kehittämistä niin sähkö- kuin kaasualallakin.
Jos vapauttamista on jatkettava, emme saa unohtaa erästä avaintekijää: julkisen palvelun tehtävää sähköalalla - myös kaasualalla, joskin toisella tasolla.
Tämä tarkoittaa toimitustakeita - kuten joku jäsenistä sanoi - ja riittävää palvelua kaikille kansalaisille.
Tämä näkökohta on mukana niissä aloitteissa, jotka aion esittää tämän vuoden lopussa neuvostolle ja parlamentille, jotta ne olisivat keväällä Eurooppa-neuvostossa valmiita vauhdittamaan entisestään mainitsemieni alojen vapauttamista.
Haluan myös sanoa, että turvallisuusmääräyksiä koskevaa näkökohtaa on tarkasteltava lähiaikoina ja että ehdotan parlamentille ja neuvostolle keskustelua, jossa ei käsitellä ydinvoima-alaa, hiilivoima-alaa eikä uusiutuvia energianlähteitä vaan jossa käsitellään kokonaisvaltaisesti unionin energiahuollon takeita, erilaisia energianlähteitä ja niihin kaikkiin liittyviä ongelmia, sillä mikään ei ole ilmaista, vaan kaikella on hintansa, hyvät ja huonot puolensa.
Tarvitsemme kiihkotonta keskustelua käytettävissämme olevista energianlähteitä ja toimitustakeita koskevista vaihtoehdoista Kioton sitoumusten pohjalta.
Olen sitä mieltä, että vesi on uusiutuva energianlähde - miksikäs ei?
Vesivoima on uusiutuva energianlähde.
Asia on vain niin, että vesivoimaa ei lasketa mukaan myönnettäessä tukia, jotka ovat aivan eri asia.
Uusiutuvien energianlähteiden kehittämistä on mielestämme tuettava mahdollisimman paljon.
Tätä erittäin tärkeää eurooppalaista teknologiaa, jonka teollisuus ulottuu kauas rajojemme taakse, on vastedeskin tuettava.
Vesivoima jätetään direktiivissä tukien ulkopuolelle, mikä ei tarkoita, etteikö se olisi uusiutuvaa.
Se on vastedeskin otettava huomioon uusiutuvien energianlähteiden kokonaistarkastelussa.
Arvoisa puhemies, minulla ei ole aikaa puhua pitempään.
Haluaisin jälleen kerran kiittää esittelijä Mombauria suurenmoisesta mietinnöstä ja todeta, että aiomme tehdä ehdotuksia vapauttamisen jatkamisesta ja että aiomme käsitellä sähköalan sosiaalisia näkökohtia ja julkista palvelua.
Saldo on suoraan sanottuna positiivinen, ja meidän on jatkettava sen mukaan, mitä neuvosto meille sanoi Lissabonin ja Feiran huippukokouksissa.
Paljon kiitoksia, arvoisa komission jäsen.
Keskustelu on päättynyt.
Äänestys toimitetaan huomenna klo 11.30.
Yhteisön rautatiet
Esityslistalla on seuraavana yhteiskeskustelu seuraavista suosituksista toiseen käsittelyyn:
aluepolitiikka-, liikenne- ja matkailuvaliokunnan suositus toiseen käsittelyyn (A5-0173/2000) neuvoston yhteisestä kannasta Euroopan parlamentin ja neuvoston direktiivin antamiseksi yhteisön rautateiden kehittämisestä annetun neuvoston direktiivin 91/440/ETY muuttamisesta (5386/1/2000 - C5-0178/2000 - 1998/0265(COD)) (Esittelijä: G. Jarzembowski),
aluepolitiikka-, liikenne- ja matkailuvaliokunnan suositus toiseen käsittelyyn (A5-0171/2000):
I. neuvoston yhteisestä kannasta Euroopan parlamentin ja neuvoston direktiivin antamiseksi rautatieyritysten toimiluvista annetun neuvoston direktiivin 95/18/EY muuttamisesta (5387/1/2000 - C5-0176/2000 - 1998/0266(COD)),
II. neuvoston yhteisestä kannasta Euroopan parlamentin ja neuvoston direktiivin antamiseksi rautateiden infrastruktuurikapasiteetin käyttöoikeuden myöntämisestä ja rautateiden infrastruktuurin käyttömaksujen perimisestä sekä turvallisuustodistusten antamisesta (5388/1/2000 - C5-0177/2000 - 1998/0267(COD)) (Esittelijä: H. Swoboda).
Ennen kuin näytän vihreätä valoa rautateiden puolestapuhujille ja koska meillä on täällä taas uusi kokoonpano, lyhyt huomautus.
Meillä on vielä pitkä keskustelu edessämme.
Pyydän hartaasti pitämään puheajoista kiinni.
Koska niillä kahdella äänekkäimmällä rautateiden puolestapuhujalla, jotka puhuvat aluksi, on loputtoman pitkät puheajat, toivon hartaasti, että he puhuisivat hieman lyhyemmin.
Arvoisa puhemies, arvoisa komission varapuheenjohtaja, hyvät parlamentin jäsenet, liikennevaliokunta ehdottaa täysistunnolle, että rautatiemarkkinat tosiaankin vihdoin avattaisiin asteittain vuoteen 2010 mennessä.
Vain tällaisen avaamisen myötä voidaan saavuttaa yhteinen tavoite eli siirtää enemmän tavaraa maanteiltä rautateille ja saavuttaa sen myötä Euroopan unionissa pysyvästi kestävää kehitystä edistävä liikkuvuus.
Ensinnäkin komissiolle, etenkin varapuheenjohtaja Palaciolle, ja puheenjohtajavaltio Suomelle sydämellinen kiitos siitä, että neuvostossa saatettiin joulukuussa 1999 ylipäätään vahvistaa yhteinen kanta.
Olemme siitä hyvin kiitollisia.
Aiomme kuitenkin yhteispäätösmenettelyssä edustaa parlamenttina sitä näkemystä, että kannoissa ei mennä tarpeeksi pitkälle rautateiden tulevaisuuden pitkän linjan turvaamisessa.
Neuvosto haluaa edetä vain pienin askelin.
Olemme sitä mieltä, että kahdeksan vuotta sisämarkkinoiden toteutumisen jälkeen on aika antaa ainakin viesti ja säätää lopullisesti siitä, että vuonna 2010 on saatu päätökseen ainakin rautatiealan vapauttaminen.
Tämän pitäisi olla myös Lissabonin huippukokouksen hengen mukaista; siellähän valtion- ja hallitusten päämiehet vaativat jouduttamaan liikenteen vapauttamista.
Mitkä sitten ovat tärkeimmät tarkistuksemme?
Olemme ensinnäkin samaa mieltä neuvoston kanssa siitä, että rautatieverkkojen tehokkaamman käyttämisen edistämiseksi avattaisiin erityinen Euroopan laajuinen rautateiden rahtiliikenneverkko ainoastaan kansainvälistä rahtiliikennettä varten.
Katsomme, että viisi vuotta on riittävä aika osoittaa rautateille ja niiden henkilökunnalle, että niiden ei tarvitse pelätä verkkojen avaamista.
Katsomme, että rautatieyritysten käyttöoikeuden pitäisi ulottua viiden vuoden kuluttua 15 jäsenvaltion koko rautatieverkkoon niin kansainvälisen kuin kansallisenkin tavaraliikenteen osalta ja viimeistään vuonna 2010 myös kansainväliseen ja kansalliseen henkilöliikenteeseen.
Tällaisen asteittaisen ja varovaisen avaamisen myötä Euroopan unionissa olisi tosiaan lopultakin vuonna 2010 yhteinen rautatieverkko.
Sen varmistamiseksi, että kaikkien jäsenvaltioiden rautatieyritykset saisivat todellisen käyttöoikeuden toisten jäsenvaltioiden verkkoihin, on meidän käsittääksemme vaadittava, että kunkin verkon hallinto ja kunkin kansallisen rautatieyhtiön liikennepalveluiden tarjoaminen erotetaan selvästi toisistaan.
40 viime vuoden ajan vallinnut käytäntö osoittaa, että jos niitä ei eroteta toisistaan, ottaa kansallinen rautatieyhtiö aina itselleen parhaat infrastruktuurin käyttömahdollisuudet ja epää siten muilta rautatieyhdistyksiltä todellisen syrjimättömän pääsyn.
Jotta verkkojen käyttöastetta voitaisiin edelleen nostaa, katsomme, että rautatieyritysten muilla oikeushenkilöillä, kuten laivaajilla ja huolitsijoilla, pitäisi olla oikeus hakea kaikkialla yhteisön alueella reittien käyttöoikeutta ja saada sellainen.
Tämä reittien käyttöoikeuden hakijapiirin avaaminen kaikissa jäsenvaltioissa - viimeistään vuodesta 2005 lukien - on ensinnäkin laivaajien ja huolitsijoiden edun mukaista, sillä he ovat valmiita käyttämään rautateitä, ja toiseksi se olisi askel eteenpäin rautatiealan sisämarkkinoiden loppuunsaattamiseksi, koska rautateiden yksinomaista käyttömahdollisuutta rajoitettaisiin siten hieman.
Eräs elementti ovat vielä reittimaksut.
Niitä on mielestämme nostettava keskipitkällä ja pitkällä aikavälillä kustannusten kattamisen suuntaan, koska vasta sitten, kun käyttäjät - the user pays - eli rautatieyritykset todellisuudessa vastaavat verkon hallinnosta ja ylläpidosta, niitä voidaan rahoittaakin.
Liikennevaliokunta päätti lopuksi suurella enemmistöllä, että Irlantia, Kreikkaa, Luxemburgia ja Isoa-Britanniaa Pohjois-Irlannin osalta koskevat poikkeussäännökset poistetaan.
Unionin eri osissa ei mielestämme saa olla käytössä erilainen oikeus, ja toiseksi myös maantieteellisesti eristyksissä olevilla alueilla, joita me kaikki tietenkin erityisesti arvostamme, pitäisi ottaa käyttöön kustannusten todenmukaisuuden ja selkeyden ja verkon avoimen käyttöönoton periaatteet.
Haluaisin lopuksi tehdä vielä kerran selväksi, että voimme kaikki huomenna äänestyksessä antaa tietynlaisen viestin.
Jos hyväksymme liikennevaliokunnan suosituksen suurella enemmistöllä, meillä on todelliset mahdollisuudet päästä sovittelumenettelyssä neuvoston kanssa kompromisseihin, jotka niin neuvosto kuin parlamenttikin voivat hyväksyä ja jotka tietenkin ylittäisivät yhteisen kannan, mutta joiden ansiosta otettaisiin todellisia edistysaskeleita rautatiealan avaamiseksi, sillä me kaikkihan haluamme lisätä rautateiden käyttöä.
Haluamme siirtää enemmän tavarakuljetuksia maanteiltä rautateille, ja siksi tarvitsemme selkeää kompromissia neuvoston kanssa.
Siihen pääsemme kuitenkin vain omaksumalla parlamenttina selkeän kannan.
Arvoisa puhemies, arvoisa komission jäsen, hyvät parlamentin jäsenet, tänään keskusteltavana olevia kolmea asiakirjaa voitaisiin oikeastaan pitää teknisinä asiakirjoina.
Selvitettyäni tänään ryhmässäni mietintöäni huomasin kuitenkin, millaisia tunteita se voi täällä herättää, mutta se on hyväkin, sillä todellisuudessa onkin kyse hyvin suuresta asiasta, nimittäin siitä, miten rautatiet voivat tulevaisuudessa Euroopassa saada jälleen painoarvoa, ei aineellista merkitystä vaan entistä suuremman merkityksen, sillä monet unohtavat uudistuksia vastustaessaan sen, että rautateiden nykytilanne on nyt ja on viime vuodet ollut sellainen, että kiskoilla kuljetetaan yhä vähemmän tavaraa.
Euroopassa kulkee yhä junia, mutta niiden vaunuissa on yhä vähemmän rahtitavaraa, emmekä voi hyväksyä sellaista asiaintilaa.
Siksi uskonkin, ja se on meille yhteistä, että haluamme rakentaa eurooppalaisen rautatieverkon ja että neuvoston päätös, neuvoston yksimielisyys, on eräänlainen vähimmäistason yksimielisyys, joka ei riitä meille, joskin meillä ehkä on eriäviä mielipiteitä siitä, miten paljon pitemmälle meidän on mentävä kuin neuvosto.
Menneisyydestä on tietysti korjattava monia laiminlyöntejä, sillä tähän mennessä on ollut vain kansallisia rautateitä.
Nyt puhutaan kuitenkin globaalistumisesta.
Yksityiset yritykset toimivat nykyään kansainvälisesti, ja ainoastaan rautateiden osalta kansainvälisyys ei ole vielä todella lyönyt itseään läpi.
Kyse on siis vapauttamisesta ja markkinoiden avaamisesta, ja asiasta on tietenkin erilaisia mielikuvia.
Sellainenkin mielikuva on, että markkinat ovat se näkymätön käsi, lähes jumalainen prinsiippi, jonka pitää johtaa ja ohjata kaikkea, mutta on niitäkin, joiden mukaan meidän pitäisi avata aloja markkinoille vain varovaisesti ja ainoastaan välttämättömät alat.
Uskon, että ainakin meidän kantamme ja minun kantani on, että on olemassa keskitie, jota yritämme edetä, mutta on määriteltävä selvästi, kuinka markkinoiden avaaminen toteutetaan.
Rautatieyrityksille on tietenkin tässä yhteydessä annettava mahdollisuus sopeutua vähitellen uusiin ehtoihin.
Kilpailu on meille väline suorituskyvyn nostamiseen, joten rautateille on saatava enemmän liikennettä erityisesti lisäämällä tavaraliikennettä, jonka osalta tilanne on tukalin, jotta rautateiden suorituskyky ei entisestään vähenisi.
On siis aloitettava asteittainen prosessi mutta selkeämmin ja joutuisammin kuin neuvosto esittää.
Olemme ensinnäkin ylivoimaisella enemmistöllä sitä mieltä, että kaikissa maissa olisi oltava kilpailuviranomainen, eräänlainen sääntelyviranomainen.
Siten kaikkia rautatieyrityksiä, kaikkia asianosaisia, huolitsijoita ja muita varten olisi joka maassa viranomainen, jonka puoleen voisi kääntyä kilpailun julkisuutta ja avoimuutta rikottaessa.
Siksi ei voi olla myöskään mitään poikkeussäännöksiä.
Rakennamme eurooppalaista rautatieverkkoa, emme yhtä verkkoa yhdelle maalle ja toista toiselle.
Siksi nämä poikkeussäännökset on lakkautettava.
Se ei merkitse, että kaikesta olisi oltava yksityiskohtaiset määräykset, vaan että ne etuoikeudet, joita annamme, pitää antaa kaikille maille eikä joillekin enemmän ja toisille vähemmän.
Toiseksi, olemme eri mieltä infrastruktuurien pakollisesta erottamisesta.
Uskomme, että pitäisi olla mahdollista toimia puolueettomasti myös integroitujen yritysten osalta, kunhan tietenkin tase ja tietyt perusedellytykset ovat erillisiä.
Meidän ehdotuksemme ja minun ehdotukseni on, että komissio laatisi muutaman vuoden kuluttua kertomuksen ja selvittäisi meille, parlamentille, onko asiassa rikottu vapaan ja avoimen kilpailun periaatteita vai ei, ja sitten voisimme tehdä toisenlaisen päätöksen.
Olemme sitä mieltä, että vapauttamisen pitää koskea ennen kaikkea tavaraliikennettä, kansainvälistä mutta viime kädessä myös kansallista tavaraliikennettä.
Henkilöliikenteestä olemme sitä mieltä, että on tärkeää ja ainakin tällä hetkellä riittävää todeta selvästi, että rajat ylittävä henkilöliikennekin on saatava markkinoiden avaamisen piiriin.
Se, pitäisikö Stuttgartin ja Münchenin välinen henkilöliikenne vapauttaa, on kysymys, joka voidaan minun puolestani ratkaista Saksan liittohallituksessa tai Baijerin maakuntahallituksessa muttei välttämättä Euroopan unionin tasolla.
Tarkoitamme, että yksittäisille jäsenvaltioille pitäisi antaa päätöksenteossa liikkumavaraa.
Hintajärjestelmä on tärkeä kysymys.
Millä hinnoilla kapasiteetin käyttöoikeus pitäisi myöntää?
Asiasta on kaksi periaatetta.
Ensimmäinen periaate kuuluu: maksetaan vain rajakustannukset eli ne kustannukset, jotka syntyvät, kun paikalle tulee ylimääräinen juna.
Toinen periaate kuuluu: kaikkien syntyvien kustannusten pitäisi palautua, kun annetaan käyttöön reitit, raiteet ja niin edelleen.
Uskomme, että rajakustannukset ovat kyllä lyhyellä aikavälillä mielekkäitä, jotta saataisiin jälleen aikaan kilpailua ja jotta rautateillä olisi jälleen liikennettä, mutta pitkällä aikavälillä pitäisi kylläkin ottaa käyttöön jonkinlainen periaate, jonka mukaan kulut katetaan täysin, siis vastaavanlainen periaate kuin maanteillä.
Muuten ei päästä siihen, että esimerkiksi raiteilla kuljetetaan enemmän tavaraa, ja joillakin rautateillä, myös esimerkiksi Saksan valtionrautateillä, on juuri se ongelma, että kulujen täysimääräiseen kattamiseen tähtäävä periaate johtaa nykytilanteessa siihen, että varsin monet eivät hyväksy näiden rautateiden tarjouksia, koska ne ovat yksinkertaisesti liian kalliita.
Siksi myös tässä tapauksessa pitäisi olla asteittainen ylimenokausi ja vastaavuutta rautateiden ja maanteiden välillä.
Viimeinen seikka, jonka halusin vielä mainita, on, että aina vain arvostellaan sitä, miten julkisten palveluiden nyt käy ja siirrytäänkö niissä nyt kokonaan maantiekuljetusten varaan.
Päteekö tässä vain markkinoiden periaate, yksityistalouden periaate?
Tätä tarkoitusta varten olemme jälleen esittäneet julkisten palvelujen osalta erästä säädöstä, jota - ja olen kiitollinen myös saamastamme tuesta - oli jo suunniteltu, koska Euroopan komissio ei ole tähän mennessä valitettavasti tehnyt mitään yleisluonteista ehdotusta siitä, miten julkiset palvelut on hoidettava.
On myös mahdollista, että tulevaisuudessa jokin maa voi sanoa, että julkisten palveluiden on oltava ensisijaisia tietyillä seuduilla ja tiettyinä aikoina.
Tässä kohden voidaan siis aivan hyvin vahvistaa ensisijaisuus.
Uskon siis, että voimme huomenna tehdä päätöksen, joka varmasti johtaa siihen, että sovittelumenettely saatetaan alulle.
Se ei ole mikään erityinen ongelma.
Me, kumpikin esittelijä ja kaikki parlamentin ryhmät olemme valmiita kompromissiin.
Tosin neuvostonkin on tehtävä myönnytyksiä.
Me olemme tehneet myönnytyksiä, ja jos myös neuvosto tekee myönnytyksiä, voidaan kompromissiin päästä.
Lopuksi haluaisin kiittää sydämellisesti koko oman ryhmäni ja parlamentin muidenkin ryhmien henkilöstöä, joka on tehnyt kovasti töitä, ja tietenkin myös komissiota, jotta huomenna syntyisi toivottavasti kaksi tai kolme varsin hyvää asiakirjaa.
Arvoisa puhemies, arvoisa komission varapuheenjohtaja, aluksi haluaisin lausua onnitteluni kahdelle esittelijälle, jäsen Jarzembowskille, joka otti viestikapulan entiseltä kollegaltamme Pavlos Sarlisilta, joka Euroopan parlamentin jäsenenä oli esittelijänä ensimmäisessä käsittelyssä, sekä jäsen Swobodalle heidän mietintöjensä johdosta.
Haluaisin sanoa, että molemmat esittelijät esittelivät erittäin hyvin mietintöjen tekniset seikat.
Aluepolitiikka-, liikenne- ja matkailuvaliokunnan puheenjohtajana haluaisin käsitellä kahta johtopäätöstä, jotka meidän mielestäni pitää tästä keskustelusta tehdä.
Ensimmäinen johtopäätös koskee rautateiden vapauttamista.
Tästä on puhuttu jo vuosia, kuten on jo vuosia puhuttu yhteismarkkinoista Euroopan unionissa.
On koittanut aika siirtyä sanoista tekoihin sekä ensimmäisessä että toisessa asiassa.
Meidän pitää ymmärtää, että yhteismarkkinat eivät voi täysin toteutua, ellei myös liikennettä ole täysin vapautettu, ja mielestäni rautateiden vapauttaminen vaikuttaa ratkaisevasti tähän suuntaan.
Yhtä ratkaisevasti se vaikuttaa myös tämän aina vain enemmän rappeutuvan liikennevälineen elvyttämiseen, jota kutsutaan rautatieksi.
Toinen viesti koskee neuvostoa.
Neuvoston pitää ottaa vakavasti huomioon parlamentin näkemykset.
Tietysti on olemassa Helsingissä de Palacion avulla saavutettu kompromissi.
Tähän kompromissiin on suhtauduttu myönteisesti, mutta se ei ole riittävä; on mentävä pitemmälle ja tämän edistämiseksi on otettava huomioon parlamentin kannat.
Neuvosto on väärässä uskoessaan, että keskustelu päättyi viime joulukuussa Helsingissä, kun neuvoston tasolla saatiin aikaan kompromissi.
Parlamentti on olemassa, ja sillä on kantansa, joita se tukee selvästi myös huomenna, kuten me kaikki uskomme, äänestyksessä, jonka luulen toistavan sen, mitä tapahtui valiokuntamme kokouksessa, jossa mietinnöt hyväksyttiin suurella ääntenenemmistöllä.
Arvoisa puhemies, rautateille status quo ei todellakaan ole mikään vaihtoehto.
Niiden on joko muututtava tai kuoltava.
Eurooppalaiset rautatiet heikkenevät pysyvästi, eikä vähiten tavaraliikenne.
Uudet rahdit kuljetetaan Euroopassa maanteitse, ei rautateitse.
Siihen on tultava muutos, ja uskon, että niin tapahtuu.
Tämän vuoksi kannatan laajasti neuvoston kantaa, joka merkitsee pientä mutta tärkeää askelta kohti rautateiden vapauttamista.
Tämän vaatimattoman askeleen vaihtoehto on paikallaan pysyminen.
Tämän vuoksi en valitettavasti voi tänään kannattaa jäsen Jarzembowskin ehdottamaa taktiikkaa, sillä tällä reseptillä emme pääse nopeasti minnekään.
Meidän on otettava huomioon kansalliset erot ja etenkin sosiaali- ja ympäristöaloja koskevat huolenaiheet.
Yleisesti ottaen neuvoston kannassa on löydetty oikea tasapaino hinnoittelussa, toimilupien myöntämisessä, käyttöoikeuksien myöntämisessä ja tehtävien jaossa.
Se on löytänyt oikean tasapainon äärimmäisyyksien välillä, ja suosittelen, että Euroopan rautateihin sovelletaan - käyttääkseni esittelijä Swobodan ilmaisua - "kolmatta tietä".
Labour-puoluetta edustavilla parlamentin jäsenillä on kaksi erityistä huolenaihetta, joihin tiedän monen muun jäsenen yhtyvän: toinen koskee poikkeuksia.
Uskomme, että Kreikalle, Irlannille ja Pohjois-Irlannille pitäisi myöntää viiden vuoden rajoitettu poikkeus niiden erityisen maantieteellisen ja geopoliittisen aseman takia.
Toiseksi toivomme, että tekstiin voidaan lisätä uudelleen 12 artikla, jonka poistamista liberaaliryhmä ajoi valiokunnassa ja jonka poistaminen voisi riistää kansalaisilta ja verkon käyttäjiltä etuja ja estää vammaisilta käyttöoikeudet.
Nämä perusturvatoimet on säilytettävä.
Meidän palkintomme tänä iltana on se, että ensimmäistä kertaa historian aikana voimme vapauttaa kansainvälisen tavaraliikenneverkon.
Tämä tavoite on mahdollista saavuttaa.
Älkäämme hukatko tätä mahdollisuutta.
Arvoisa puhemies, mielestäni esittelijät ovat tehneet erittäin hyvää työtä, ja heidän työnsä tulos, jonka olemme saaneet aikaiseksi liikennevaliokunnassa heidän johdollaan, on yhtenäinen kokonaisuus, jolla on selkeä tavoite.
Esittelijä Swoboda puhuikin juuri siitä: sisämarkkinoiden elinvoimaiset rautatiet, jotka voivat olla koko unionin palveluksessa.
Tämä on myös merkki neuvostolle siitä, että parlamentti haluaa mennä pitemmälle kuin komissio.
En ole samaa mieltä kollega Wattsin kanssa.
Meidän pitää mielestäni mennä pitemmälle kuin neuvoston yhteisessä kannassa mennään.
Meidän on nyt vahvistettava rautateiden täydellisen vapauttamisen kaava keskipitkällä aikavälillä, ja nyt ottamamme askel on ensimmäinen askel.
Neuvoston ehdottama askel on ensimmäinen.
Meidän on myös otettava seuraavat askeleet, eli kaiken tavaraliikenteen vapauttaminen vuonna 2005, ja pitkällä aikavälillä vuonna 2010, johon on vielä kymmenen vuotta, myös kansallisen ja kansainvälisen matkustajaliikenteen alalla pitää ottaa se askel.
Muutama seikka on tässä yhteydessä hyvin tärkeä, ja toivon, että riittävä määrä kollegoja tukee huomenna niitä kantoja.
Ensiksi eron tekeminen infrastruktuurin ja palveluiden välillä.
Se on olennainen.
Kukaan ei voi olla samalla tuomari ja asianosainen.
Toiseksi: kuka voi anoa mukaan pääsyä?
Eivät vain rautatieyhtiöt, vaan myös muille pitää antaa mahdollisuus.
Hyvä kollega Swoboda, en näe mitään syytä lykätä sitä vuoteen 2010.
Mielestäni voimme tehdä niin jo vuonna 2005.
Sitten 12 artikla.
Mielestäni emme tarvitse 12 artiklaa, meidän pitää asettaa eurooppalaiset vaatimukset eurooppalaisille lisensseille.
Tämä ei tarkoita, etteivätkö kuluttajat olisi tärkeitä, etteikö rautateillä työskentelevien sosiaaliturva olisi tärkeä tai etteikö turvallisuus olisi tärkeää.
Sen on oltava ensimmäisellä sijalla.
Näin on tehtävä siksi, että eurooppalaiset rautatiet tarvitsevat eurooppalaisia säädöksiä eivätkä kansallisia, sillä niiden avulla jäsenvaltiot voivat tehdä asioita, joita niiden ei enää tarvitse tehdä eurooppalaisilla markkinoilla.
Jos noudatamme tätä linjaa, rautatieyhtiöt ajattelevat ensisijaisesti asiakkaitaan ja matkustajiaan eivätkä itseään.
Haluan sanoa vielä yhden teknisen seikan.
Parlamentin sihteeristö on ilmoittanut, että tarkistusta 23 ei oteta käsiteltäväksi.
Kiistän sen työjärjestyksemme 80 artiklan 2 kohdan b alakohdan ja 80 artiklan 3 kohdan perusteella.
Toivoisin, että sihteeristö tarkistaisi asian, sillä tarkistukseni liittyy myös tarkistukseen 24, joka käsittelee 12 artiklaa ja joka on otettu käsiteltäväksi.
Arvoisa puhemies, arvoisa komission jäsen, hyvät kollegat, minun on myönnettävä, että ryhmässäni on vallalla kaksi väitettä, joiden perusteella kiistellään näistä yhteisön rautateihin liittyvistä kysymyksistä.
Vaikka olemmekin kaikki yksimielisiä siitä, että rautatiekuljetuksia on vihdoinkin todella kehitettävä ja vaikka haluammekin yksimielisesti tehdä kaikkemme käynnistääksemme maantiekuljetusten siirtämisen rautateille, toiset ovat sitä mieltä, että tämä saavutetaan täydellisen vapauttamisen myötä, kun taas toiset katsovat minun laillani, että on täysi syy hankkia mahdollisimman paljon takuita etenkin ennen matkustajaliikenteen vapauttamista.
Olen sitä mieltä, että eri jäsenvaltioiden rautatieverkkojen nykytila ei salli kilpailulle avautumista.
Verkkoja on uudenaikaistettava huomattavasti, ennen kuin saavutetaan yhtäläiset kilpailuedellytykset.
Kilpailuedellytykset on määriteltävä, jotta kilpailu olisi todellista ja oikeudenmukaista.
Näitä edellytyksiä ei ole saavutettu, ja meidän on vältettävä kaikkia poikkeamia.
Etenkin julkisille yrityksille on annettava aikaa uudenaikaistaa verkostonsa ennen kilpailulle avautumista.
Niin työolojen kuin myös välttämättömien turvallisuussääntöjen yhdenmukaistamiseen liittyviä takuitakaan ei ole vielä saavutettu.
Muistamme vieläkin Ison-Britannian katastrofin, joka vaikuttaa edelleen siihen, mitä odotamme rautatiekuljetuksien turvallisuusvaatimuksilta.
Liikenneministerien neuvoston 10. joulukuuta tekemä kompromissi oli jo edistysaskel.
Perustakaamme siis rautatiekuljetusten verkko.
Kyse ei ole matkustajaliikenteen sivuuttamisesta.
Ensin on perustettava rautatieverkko, jonka myötä kansalaisilla on todella mahdollisuus liikkua saastuttamatta paikasta toiseen.
Arvoisa puhemies, rautatiekuljetukset ovat tosiaan hyvin tärkeitä kansalaisten liikkuvuuden, Euroopan kaupan kehityksen sekä ympäristön ja aluesuunnittelun kannalta.
Euroopan parlamentti on jo ensimmäisessä käsittelyssä avannut oven kansainvälisen tavaraliikenteen vapauttamiselle sallimalla valtuutettujen ehdokkaiden pääsyn reiteille.
Neuvosto teki joulukuussa kompromissipäätöksen tästä rautatiepaketista.
Neuvosto ehdottaa, että jäsenvaltiot arvioivat valtuutettuja ehdokkaita, että tavaraliikenneverkkojen avaaminen tapahtuu erityisverkon välityksellä, jota kutsutaan Euroopan laajuiseksi rautateiden tavaraliikenneverkoksi, ja lopuksi että erottaminen erillisiin yksiköihin tapahtuu vain vaiheittain.
En ole tyytyväinen neuvoston kantaan, mutta totean, että siinä otetaan huomioon tilanteiden erilaisuus ja annetaan jokaiselle valtiolle mahdollisuus tehdä valintansa, esimerkiksi jatkaa niitä sitoumuksia, joihin on yhteistyössä ryhdytty.
Tämän toisen käsittelyn myötä joudumme vastakkain ääriliberaalin ylitarjonnan kanssa.
Ehdotetuissa tarkistuksissa siunataan rautatiejärjestelmän täydellinen hajauttaminen.
Valtuutettujen ehdokkaiden osalta toissijaisuus päättyy viiden vuoden kuluttua.
Kyse on vaiheettomasta erottamisesta, kansainvälisen ja kansallisen tavaraliikenteen täydellisestä avaamisesta sekä vuonna 2010 matkustajaliikenteen avaamisesta.
Vähän aikaa sitten puhuimme sähköstä.
Torstaina puhumme yhteisestä ilmatilasta.
Koko julkinen ala vannoo saman asian nimiin: taikasanana on vapauttaminen!
Olen sitä mieltä, että ainakin rautatiekuljetuksille laskusta uhkaa tulla hyvin suuri.
Rautatieyritykset joutuvat näin tyytymään palvelujen tarjoajien osaan.
Tilanne aiheuttaa vilpillistä kilpailua.
Kun palvelujen tuottajat hyötyvät kaupallisen marginaalin suurimmasta osasta ja voivat valita kannattavimmat alat, rautatieyritykset joutuvat vastaamaan korkeista materiaalikustannuksista ja henkilöstömenoista.
Huolimatta siitä väitteestä, että liikenne tulee kasvamaan, vaarana on, että järjestelmä eristää kannattavat alat ja aiheuttaa tuhoisaa valikoitumista.
Saman opinkappaleen mukaan ainoana tavoitteena on saavuttaa tuloksia vapauttamisessa.
Käyttäjiä ja näiden alojen palkansaajia ei kuunnella.
Mitään etukäteistutkimusta ei ole tehty vakavassa mielessä.
Minusta vaikuttaa sitä paitsi siltä, että neuvoston päätösten vaikutusta olisi jo ryhdyttävä tarkastelemaan.
Olisi myös mielenkiintoista verrata, miten yksityinen ala ja yhteistyöala eroavat rautatiekuljetuskäytävien osalta.
Jos tässä toisessa käsittelyssä tehdyt ehdotukset hyväksytään, kaikki alan toimijat pitävät niitä todellisena yllyttämisenä.
En halua tukea heitä sen enempää kuin sosialistiryhmän tarkistuksiakaan, joissa pidetään välttämättömänä edetä lisää vapauttamisen tiellä.
Arvoisa puhemies, arvoisa komission jäsen, neuvoston yhteinen kanta rautateistä ei ole yllättävä, vaan se on joiltakin osin pettymystä herättävä.
Jos nämä suunnitelmat toteutetaan muuttumattomina, näyttää siltä, että yhteisön rautateillä ei tapahdu tulevina vuosina juurikaan muutoksia hyvään suuntaan.
Siksi esitän muutaman huomautuksen siitä kriittisestä tilasta, joka vallitsee rautatiealalla.
Ensiksikin rautatiealan kehitys kulkee koko Euroopan unionissa liian hitaasti oikeaan suuntaan, ja tämä pätee sekä henkilöiden että tavaroiden kuljetukseen.
Siksi on välttämätöntä, että molempien alojen toimenpiteet toteutetaan koko unionin alueella.
Historia osoittaa, että valtion liiallinen puuttuminen asiaan on estänyt välttämättömän joustavuuden.
Tiettyjen markkinoiden osien suojaaminen sekä maantieteellisesti että aloittain ei myöskään ole vaihtoehto, koska se ei voi estää tätä taantuvaa kehitystä.
Sen lisäksi myös alan sisällä on tehtävä parannuksia.
Monilla rautatieyhtiöillä on historiallista perua olevat kiinteät siteet valtiovaltaan.
Tehtävien erottaminen on välttämätöntä, jotta estettäisiin eri markkinaosapuolten epätasa-arvoinen kohtelu.
Infrastruktuurin hallinta ja kuljetuspalveluiden tuottaminen on siksi erotettava jyrkästi toisistaan, eikä erottelu saa olla voimassa vain paperilla.
Lopuksi tämäkin ala hyötyy selkeydestä ja toimintakyvystä.
Alan sisäisestä sääntelystä aiheutuville tehtäville ei pidä kehittää monimutkaista rakennetta.
Mitä harvemmat elimet puuttuvat asiaan, sitä parempi.
Eurooppalaisesta tarkkailukeskuksesta ei olekaan mielestäni juurikaan hyötyä, ja se saattaa vain hämärtää näkymiä.
Arvoisa puhemies, sanottakoon selvästi, että olen samaa mieltä useimmista esittelijöiden huomautuksista.
Haluankin kiittää heitä siitä hyvästä työstä, jota he ovat tehneet.
Arvoisa puhemies, ymmärrän, että tämän mietinnön taustalla on tavoite saattaa loppuun rautatieliikenteen sisämarkkinat niin, että rautateitse tapahtuva tavaraliikenne voi kilpailla menestyksekkäästi maanteitse tapahtuvan tavaraliikenteen kanssa.
Se on välttämätöntä Euroopan rautateiden pitkän aikavälin jatkuvuuden kannalta, ja kaikki jäsenvaltiot ovat varmasti yhtä mieltä tästä tavoitteesta.
Meidän tehtävämme on sopia siitä, miten tämä voidaan parhaiten saavuttaa pitäen samalla mielessä muutamissa jäsenvaltioissa ilmenevät ongelmat.
Puhun oman maani Irlannin puolesta.
Sekä Irlannin tasavalta että Pohjois-Irlanti pyrkivät jatkamaan joulukuussa 1999 sovitun poikkeuksen soveltamista maantieteellisistä ja geopoliittisista syistä.
Irlanti on pieni, Euroopan mannermaasta eristäytynyt maa.
Maahan ei voi päästä rautateitse muualta Euroopasta.
Olen itse nähnyt, miten pohjoisen ja etelän välisiä rautateitä on pommitettu jatkuvasti 30 viime vuoden ajan Irlannissa esiintyneiden levottomuuksien vuoksi.
Vasta nyt niiden on mahdollista kehittyä ja menestyä.
Rautateiden vapauttamispaketin toteuttaminen tässä vaiheessa edellyttää monimutkaisen hallintorakenteen luomista, mutta Irlanti ei pääse hyötymään sen mukanaan tuomista eduista, toisin kuin muut jäsenvaltiot.
Olen varma, että Irlannin hallitus on hyväksynyt infrastruktuurin ja toiminnan jakoa koskevan laajan periaatteen ja että se on sitoutunut uudistamaan Irlannin rautateiden rakennetta saavuttaakseen tämän tavoitteen.
Pyydän, että nykyisen poikkeuksen soveltamista jatketaan niin, että näiden muutosten toteuttamiseen annetaan aikaa ja että samalla pidetään mielessä, että jos jokin EU:n rautatieliikenteen harjoittajista haluaa päästä Irlannin markkinoille, poikkeus lakkautetaan välittömästi.
Lopuksi totean, että vaikka kannatankin tätä poikkeusta, henkilökohtainen toiveeni on, että mikään ei estä Irlannin rautateiden kipeästi kaivattua parannusta ja laajennusta.
Arvoisa puhemies, arvoisa komission jäsen, hyvät kollegat, Euroopan kuljetustilanne on esitettävissä muutamalla valaisevalla luvulla.
Vuosina 19901997 tavaraliikenne kasvoi 21 prosenttia, kun taas rautateiden tavaraliikenne väheni samaan aikaan 7 prosenttia.
Samalla matkustajaliikenne kasvoi 15 prosenttia ja rautatieliikenne vain 3 prosenttia.
Euroopan rakentaminen on ollut niin tavara- kuin matkustajaliikenteenkin kannalta mahtava liikkuvuutta edistävä tekijä, mutta siitä on hyötynyt lähinnä tieliikenne, koska se on ollut rajatonta 1990-luvun alusta lähtien.
Euroopan rautateiden on siis avauduttava pikaisesti ja pelottomasti.
Niiden tulevaisuus riippuu laajalti niistä itsestään.
Se riippuu myös siitä, annammeko niille kaikki mahdollisuudet.
Rautatieläisten on vastattava haasteeseen, jonka kansainvälisten verkkojen avaaminen kaikkien unionin maiden junille asettaa.
Tähän pyritään 15 jäsenvaltion liikenneministereiden joulukuussa 1999 tekemässä päätöksessä, jossa kannatetaan rautateiden tavaraliikenneverkkoa, joka edustaa 94:ää prosenttia kansainvälisestä rautatieliikenteestä.
On luonnollista, että rautatielainsäädäntömme mukautetaan tähän uuteen tilanteeseen, joka edellyttää pääsyä koskevaa sääntelyä, hintoihin liittyviä periaatteita sekä yhtäläisiä ja johdonmukaisia tarkastusmuodollisuuksia unionissa.
Tältä osin Swobodan mietinnössä näkyy kiitettävä pyrkimys sopeutua monimuotoisiin kansallisiin oloihin.
Sitä vastoin on mahdotonta hyväksyä ja sitä paitsi parlamentin ensimmäisen käsittelyn vastaista, että tätä toista käsittelyä käytetään hyväksi, kuten Jarzembowskin mietinnössä ehdotetaan, jotta voitaisiin säätää kaikkien verkkojen, niin paikallisten kuin kansallisten verkkojenkin, kilpailuttamisesta ja yleisestä yksityistämisestä, koska se perustuu sellaiseen opinkappaleeseen, tarkistamattomaan uskomukseen sellaisen markkinamallin ylivertaisuudesta, joka on osoittanut Yhdistyneessä kuningaskunnassa selvästi rajoittuneisuutensa.
Sanoin aiemmin, että rautateiden tulevaisuus riippuu myös meistä.
Tarkoitin, että se opinkappale, jonka pohjalta ohjaamme tätä asiakokonaisuutta, uhkaa sen menestymistä.
Kaikki tietävät täällä hyvin, että rautateiden Euroopan rakentaminen ei voi jäädä sellaisen teologisen väittelyn varaan, jossa vertaillaan valvotun avaamisen ja villin yksityistämisen etuja.
Rautatiealalla, jolle uhrataan Euroopassa vain 25 prosenttia kuljetusinfrastruktuurien sijoituksista, kun taas tieliikenteelle omistetaan niistä 65 prosenttia, tarvitaan erityisesti mittavia sijoituksia, jotka kohdistuvat yhteentoimivuuteen, pullonkaulojen vähentämiseen, verkkojen laajentamiseen, yhdistettyihin kuljetuksiin ja niin edelleen.
Yhdistynyt kuningaskunta osoittaa meille tältä osin, miten yksityistäminen voi merkitä taantumista.
Tästä syystä olemme sitä mieltä, ettei työmme saa vaarantaa neuvoston yhteisessä kannassa saavutettua herkkää tasapainotilaa.
Arvoisa puhemies, rautateitse tapahtuvan tavaraliikenteen osuus EU:ssa on miltei puolittunut viimeisten 30 vuoden kuluessa.
On ensisijaisen tärkeää muuttaa tämän kehityksen suuntaa, jos me haluamme aidosti kestävän liikennepolitiikan.
Onnittelen jäsen Swobodaa ja jäsen Jarzembowskia heidän erinomaisista mietinnöistään, joilla edistetään merkittävästi rautateiden kehittymistä, mikäli ne vain hyväksytään.
Yhdyn kuitenkin osittain jäsen Wattsin huoleen tarkistuksesta 1, joka koskee toimiluvan myöntämistä rautatieyrityksille, sekä ehdotuksesta poistaa korvausta koskeva 12 artikla.
Vapauttamisprosessissa on aina hyvin tärkeää varmistaa, että tietyt normit säilytetään, esimerkiksi sekä työntekijöiden että kuluttajien turvallisuuteen liittyvät normit.
Samalla meidän on huolehdittava siitä, että markkinoiden avautumiselle ei aseteta keinotekoisia esteitä.
Näiden molempien tavoitteiden saavuttaminen edellyttää, että löydämme herkän tasapainon.
Epäilen, edistetäänkö tarkistuksella 1 sen suunniteltua oikeudellista tarkoitusta ja voisiko sillä olla jäsen Wattsin pelkäämiä vaikutuksia.
Uskon, että sillä voidaan lähettää vääriä signaaleja.
Kannatan sen sijaan tarkistuksia 23 ja 24, jotka yhdessä voivat turvata jälkimmäisen näistä tavoitteista vahingoittamatta edellistä.
- Arvoisa puhemies, arvoisa komission jäsen, hyvät kollegani, voisin hyväksyä parhaillaan käsiteltävinä olevissa direktiiveissä ehdotetun rautatieliikenteen eurooppalaistamisen ja siitä aiheutuvan rautatiealan vapauttamisen.
Samaa voisin sanoa rautateiden infrastruktuurin hallinnan ja liikennepalveluiden erottamisesta toisistaan oikeudellisesti ja liiketoiminnallisesti.
Tehdäkseni sen minun olisi kuitenkin saatava takeet eräistä perusasioista, jotka toimivat näihin direktiiveihin perustuvien ensiarvoisen tärkeiden talouspoliittisten toimien hyvyyden ja tehokkuuden koetinkivenä.
Tiedämme kaikki, että useat Euroopan maat eivät päässeet oikealla hetkellä osallisiksi 1800-luvun teollisesta vallankumouksesta nimenomaan siksi, että sopivat rautatieyhteydet puuttuivat.
Jotkut niistä odottavat vieläkin rautateidensä nykyaikaistamista, ja tarkemmin sanoen ne odottavat pääsyä suurnopeuksisten junien verkkoon.
Alan vapauttaminen ei saa missään tapauksessa muodostua tuon kytkennän esteeksi.
Rautatieverkkojen on siksi jatkossakin oltava osa julkista palvelua kaikilla alueilla, erityisesti syrjäisimmillä alueilla.
Toisaalta vapauttaminen ei saa tuoda mukanaan tarpeellisten linjojen lakkauttamista ja työttömyyttä tai aiheuttaa turvallisuuden ja palvelun laadun heikkenemistä.
Viimeaikaiset kokemukset ovat saaneet meidät pelkäämään näitä seurauksia, joita on ehdottomasti vältettävä.
Siksi suhtaudumme varsin varauksellisesti näiden direktiivien puoltamiseen.
Arvoisa puhemies, rautateiden kehitystä käsittelevä esittelijä ottaa lähtökohdakseen sen, että rautatiet ovat toistaiseksi suurilta osin hävinneet kilpailun maantieliikennettä ja lentoliikennettä vastaan, mutta siitä huolimatta on toivottavaa säilyttää rautatiet ja vahvistaa niitä.
Olen hänen kanssaan täysin samaa mieltä.
Se onkin sitten ainoa asia, josta voimme olla samaa mieltä.
Olen sitä mieltä, että esittelijä Jarzembowski erehtyy.
Se, mitä hän haluaa saavuttaa, edellyttää täysin toisenlaista lähestymistapaa, ja se, mitä hän esittää, saa aikaan taantumuksen.
Hänen esityksensä sopivat 1900-luvun lopun muotisuuntaukseen.
Voimme havaita kaikilla alueilla uusliberaalisen suuntauksen julkisia palveluita, yhteisön yrityksiä ja järjestäytyneitä työntekijöitä vastaan.
Tämä suuntaus kohdistuu etenkin postilaitosta, rautateitä ja energia-alaa vastaan, sellaisia yrityksiä, joilla on mahdollisuudet näyttää, että voimme järjestää taloutemme demokraattisemmalla, ympäristöä säästävämmällä ja vähemmän voittoa tavoittelevalla tavalla.
Valitettavasti näiden yritysten omistajat, demokraattisesti valitut yhteisömme, ovat laiminlyöneet näitä yrityksiä vuosikausia ja kohdelleet niitä kuin yksityisiä yrityksiä.
Esittelijä näkee rautatiet haitallisena valtion monopolina, joilla on hankalat ja vaativat ammattiliitot.
Hän haluaa murtaa monopolin mahdollisimman nopeasti ja radikaalisti.
Sen sijaan, että hän kiinnittäisi huomionsa parempaan yhteistyöhön nykyisten rautatieyhtiöiden välillä ja näiden yhtiöiden demokraattisen valvonnan vahvistamiseen, jolloin rautateidemme eduista voitaisiin hyötyä paremmin Euroopan tasolla ja harmilliset seikat voitaisiin poistaa, hän panee kaiken toivonsa kilpailuun ja vapauttamiseen.
Sitä organisaatiomallia, jonka avulla maantieliikenne ja lentoliikenne ovat voittaneet kilpailun rautateitä vastaan, pitäisi hänen mielestään soveltaa myös itse rautateihin.
Olemme tähän mennessä saaneet kokemusta vapauttamisesta Englannin ja Alankomaiden malleista.
Englannin mallissa kansallinen rautatieyhtiö on jaettu alueellisiin yrityksiin, jotka ovat osittain suurten ulkomaalaisten konsernien omistuksessa.
Joillakin alueilla ne ovat monopoliasemassa.
Englannissa investoidaan uudistuksiin nyt vähemmän kuin muissa maissa.
Junat ovat lyhyempiä ja ylikuormitettuja, ja rautatieliikenteen turvallisuus on vähentynyt.
Alankomaiden mallissa kilpailijat voivat saada yksinoikeuden joidenkin linjojen käyttöön, jolloin ne ryhtyvät kilpailemaan nykyisen rautatieyhtiön kanssa, joka perustettiin vuonna 1939 vanhojen, yksityisten ja huonosti toimivien rautatieyhtiöiden yhdistyessä.
Kun uusi yrittäjätulokas oli käynyt propagandasotaa nykyistä yhtiötä vastaan poikkeavin maksuin ja poikkeavin junin, suuri ranskalainen vesiyhtiö osti uuden tulokkaan ja sen jälkeen linja lakkautettiin.
Tiettävästi on kannattavaa käyttää vain linjoja, joihin saa monopolin, ja se totuus tekee esittelijä Jarzembowskin ehdotuksista toteuttamiskelvottomia.
Arvoisa puhemies, kymmenen vuotta sitten kollegani Cornelissen osallistui täsmälleen samanlaiseen keskusteluun.
Jos lukisin hänen tekstinsä tänään, kukaan ei huomaisi sitä.
Juna on pysähtynyt.
Kuka menee junaan kulkeakseen taaksepäin?
Sisämarkkinoiden ja sähköisen kaupankäynnin takia Euroopan unionin liikenne- ja tavarakuljetukset lisääntyvät 70 prosenttia.
Siihen tarvitaan kaikkia ajateltavissa olevia kuljetusmahdollisuuksia: sisävesiä, ilmateitä, maanteitä ja junia.
Kaiken pitää toimia aikataulussaan ja olla puhtaita.
Tähän mennessä rautateistä ei ole ollut apua tässä.
Junien prosenttiosuus kuljetuksista on laskenut huomattavasti, ja on vaikeaa havaita minkäänlaista kehitystä Euroopan rautateillä.
Junat todistavat Euroopan unionin olevan oikeassa, eli kilpailu pitää valveilla ja terävänä.
Jos kilpailu puuttuu, mikä johtuu jäsenvaltioiden poikkeavan protektionistisesta suhtautumisesta, junat on tuomittu tällä vuosisadallakin toisen luokan asemaan.
Tästä hetkestä lähtien rautateiden on poistettava rajatylittävän tavaraliikenteen esteet käyttämällä hyväkseen toistensa infrastruktuureja.
Niiden pitää tehdä materiaaleistaan huomattavasti kestävämmät, sillä ne häviävät siltä osin reilusti maantieliikenteelle.
Seuraavassa vaiheessa seuraavat seikat ovat mielestäni tärkeitä.
Infrastruktuurin oikeudenmukainen käyttö, joka ei ole syrjivää.
Kuljetusyritykset ja infrastruktuurin hallinta on erotettava toisistaan.
Ne eivät saa olla samassa omistuksessa.
Turvallisuus on asetettava ehdottomasti etusijalle, eivätkä itse kuljetusyritykset voi hoitaa turvallisuuden valvontaa.
Toinen tärkeä seikka on rautateiden infrastruktuurin avaaminen ja markkinoiden vapauttaminen, joka ei ole aivan sama kuin yksityistäminen.
Tämä on olennaisen tärkeää, jotta tavarakuljetuksiin saataisiin uutta elämää ja niiden avulla houkutellaan uusia yrittäjiä, joilla on uudet näkemykset ja uusi johtamiskulttuuri.
Vapauttaminen, josta yhteisessä kannassa puhutaan, on hyvä alku, mutta se ei ole riittävä.
Vain rautatieverkkojen lopullinen avaaminen tarjoaa rautatieyhtiöille ja niiden työntekijöille mahdollisuuden.
Silloin pitää olla kyse molemminpuolisesta vapauttamisesta.
Kenenkään ei tarvitse päästää kilpailijaa hyötymään omasta infrastruktuuristaan, ellei kilpailija halua tai voi tarjota samoja mahdollisuuksia.
Arvoisa puhemies, arvoisa komission jäsen, hyvät kollegat, ei ole mitään epäilystä tarpeesta elvyttää Euroopan rautateitä, mihin tähdätään käsiteltävänä olevalla lainsäädäntöpaketilla.
Liikenteen infrastruktuurin tukkeutuminen, joka käy päivä päivältä uhkaavammaksi liikenteen turvallisuuden ja ympäristön kannalta, tekee rautateiden tukemisen välttämättömäksi.
On selvää, että asiaa koskevat neuvoston hyväksymät yhteiset kannat edistävät toivottua elvyttämistä kaikkien rautatieyritysten oikeudenmukaisella ja avoimella kohtelulla, infrastruktuurikapasiteetin käyttöoikeuden myöntämistä ja käyttömaksujen perimistä koskevan loogisen kehyksen määrittelyllä sekä erottamalla toisistaan rautatieinfrastruktuurin hallinto ja liikennepalveluiden tarjoaminen, jolloin keskusteltavaksi tietenkin jää, missä muodossa, missä määrin ja miten nopeasti tämä erottaminen pannaan täytäntöön.
On varmaa, että olemme menossa oikeaan suuntaan.
On kuitenkin tietysti ymmärrettävää, että eräät jäsenvaltiot kohtaavat ongelmia välittömästi tai lähes välittömästi hyväksyessään ehdotetut uudet toimenpiteet niiden koko laajuudessaan.
Toisaalta koska eri valtioissa rautatieverkot poikkeavat huomattavasti toisistaan ja erityisesti joidenkin jäsenvaltioiden tai alueiden maantieteellisten erityispiirteiden vuoksi, järjestelmän nopea muuttaminen on hyvin vaikeaa, ja toisaalta mikään raju tapa panna täytäntöön tämä muutos näissä valtioissa ei tarjoaisi valtioille eikä yhteisölle mitään merkittävää hyötyä.
Uskomme, että ehdottoman dogmaattiseen kantaan sisältyy monta vaaraa, ja se on myös epäoikeudenmukainen, koska tiedämme hyvin, että se ei päde kaikkiin aloihin.
Toisinaan tehokkaampi on muinaisten kreikkalaisten näennäisesti ristiriitainen ohje, tunnettu oksymoron "kiiruhda hitaasti".
Lopuksi minun täytyy rehellisesti onnitella kahta esittelijää hyvin tehdystä työstä ja pyytää heiltä ymmärrystä objektiivisesti todetuille erityispiirteille.
Tässä nimenomaisessa tapauksessa näin tapahtuu myös kotimaassani Kreikassa, joka on kuitenkin osoittanut pystyvänsä suuriin saavutuksiin silloin, kun sitä todella tarvitaan.
Arvoisa puhemies, arvoisa komission jäsen, hyvät parlamentin jäsenet, miljoonat kuorma-autot, linja-autot ja henkilöautot ruuhkauttavat päivittäin Euroopan laajuiset reittimme, maantiemme ja moottoritiemme, mikä johtaa muun muassa suureen ajanhukkaan, energiantuhlaukseen ja merkittäviin ympäristöhaittoihin.
Kaikista näistä syistä Verts/ALE-ryhmä on aina puolustanut rautateitä - joita nykyisin ei juuri käytetä - vaihtoehtona, joka tuhoaa vähemmän luonnonvaroja ja on puhtaampi ja luontoa säästävämpi kuin muut liikennemuodot.
Nyt, kun rautatiealan vapauttamista koskevia yhteisön direktiivejä muutetaan ja kehitetään, haluamme puolustaa paitsi sitä, että rautateitä ei rangaistaisi muihin liikennemuotoihin verrattuna, myös sitä, että niitä syrjittäisiin myönteisesti, jotta ne voisivat toipua sijoitusten vähenemisestä, jonka me olemme aiheuttaneet.
Mitä tulee määräyksiin sellaisten infrastruktuurien käytöstä, jotka käyttäjät lopulta maksavat, esitämme, että lyhyellä ja keskipitkällä aikavälillä perittäisiin vain pelkästä junaliikenteestä aiheutuneet rajakustannukset eikä sijoituksista ja ylläpidosta aiheutuneita kustannuksia, jotka olisi katettava valtion talousarvioista, kuten maanteiden ja moottoriteiden tapauksessa.
Ainoastaan näin pystymme tekemään rautateistä kilpailukykyisen joukkoliikennemuodon.
Arvoisa puhemies, arvoisa komission jäsen, hyvät kollegat, kun joku saa huomattavan paljon postia ihmisiltä, joita ei tunne, voi siihen olla kaksi syytä.
Joko hän on hyvin kuuluisa tai sitten asia on kirjeiden kirjoittajille hyvin tärkeä.
Euroopan parlamentin jäsenet eivät ole kovin kuuluisia.
Niin ollen jälkimmäinen syy on vaikuttanut tähän kirjeenvaihtoon.
Olemme kaikki saaneet viime päivinä hyvin monia kirjeitä, asiakirjoja ja keskustelutarjouksia, joista lähes kaikki ovat kansallisten rautateiden edustajilta.
Niissä kaikissa varoitetaan kuin yhdestä suusta toteuttamasta hallinnon ja infrastruktuurin pakollista erottamista, kuten esittelijä Georg Jarzembowskin ehdotuksissa vaaditaan.
Myös esittelijä Swoboda käsitteli tätä asiaa.
Hän oli sitä mieltä, että vapauttaminen on toteutettava mutta vähitellen.
Georg Jarzembowski väitti, että tähänastiset järjestelmät, joissa kansallisilla liikenteenharjoittajilla on miltei monopoliasema, eivät ole johtaneet järjestelmän parhaaseen mahdolliseen käyttöön.
Kukapa sen voisi kiistää?
Luvut puhuvat sangen selvää kieltä.
Rautatiemme eivät nykyään tosiaankaan ole sitä, mitä Euroopassa kipeästi kaivattaisiin, eli tehokas järjestelmä, ja se myös myönnetään.
Kaikki lähialoilta saadut esimerkit vahvistavat tämän väitteen oikeellisuuden.
Pienin askelin emme enää edisty.
Sen on osoittanut televiestintäliikenne, sen osoittavat sähkötalous ja monet muut alat.
Samaa odotamme rautatiealaltakin.
Rautatiet ovat ensisijaisesti käyttäjiensä palveluksessa ja siten tehokkaan, paremmin toimivan eurooppalaisen liikennejärjestelmän palveluksessa.
Sitä me haluamme, sitä me tarvitsemme, ja siksi aiomme myös äänestää sen puolesta.
Arvoisa puhemies, arvoisa komission jäsen, hyvät kollegat, tänään keskusteltavana olevalla rautatiepaketilla pyritään kokonaisuudessaan Euroopan rautateiden nopeaan vapauttamiseen.
Kuten tiedättekin, me PPE-ryhmässä vaadimme sitä kaikille niille aloille, jotka ovat välttämättömiä sisämarkkinoiden lopullisen toteutumisen kannalta ja joilla halutaan tuoda tervettä kilpailua perinteisen monopolitalouden tilalle.
Vain pitkälle ulottuvalla vapauttamisella voidaan aikaansaada tarvittavaa edistystä niin rautateiden laadullisessa ja määrällisessä suorituskyvyssä kuin tarvittavassa yhdistämisessäkin muihin liikenteenharjoittajiin.
Komission luonnokset rautatieyritysten kehittämiseksi sekä toimilupien ja kapasiteetin käyttöoikeuden myöntämiseksi ovat sikäli oikeansuuntaisia.
Voin vain antaa täyden tukeni kollegalleni Georg Jarzembowskille hänen pyrkimyksissään aikaansaada onnistunut rautatiepaketti ja kiittää häntä erinomaisesta mietinnöstä.
Minulle on tärkeää, että investoinnit, joita kertyy verkkoon, tutkitaan tarkoin ja korvataan hallinnon ja infrastruktuurin erottamisen yhteydessä.
Vapauttaminen hyväksytään kuitenkin vasta sitten, kun siitä koituu todellisia etuja, eikä kuluttajan tarvitse pelätä turvallisuutensa puolesta.
Tässä mielessä meidän pitäisi ehdottomasti pitää kiinni tietyistä edellytyksistä myönnettäessä rautatieyritysten toimilupia.
Mitä tulee rautateiden kapasiteetin käyttöoikeuden myöntämiseen, pitäisi taata, että ketään syrjimätön käyttöoikeus on mahdollinen.
Olen kyllä tietoinen siitä, että joustava sääntely verkon käyttöoikeudessa on johtanut energia-alalla erinäisiin ongelmiin.
Se on minun näkökulmastani kuitenkin erittäin markkinataloudellinen lähestymistapa, ja sama pätee myös rautatiealaan.
Meidän ei pitäisi vain puhua yhteisestä Euroopasta vaan olla rohkeita ja tehdäkin asialle jotain!
Arvoisa puhemies, viimeiset hereillä olevat kollegat, haluan kiittää Jarzembowskia ja Swobodaa selkeistä mietinnöistä, joilla pyritään vihdoinkin rautateiden elvyttämiseen avaamalla ne kilpailulle.
Rautateistä puhuminen on tänä päivänä muotia, se on poliittisesti korrektia.
Tuntuukin siltä, että parlamentti on monesti vain yhden sallitun totuuden talo.
Ryntäämme kaikki samaan suuntaan kuin lammaslauma uskotellessamme toisillemme, että rautatiet ratkaisevat Euroopan kuljetusongelmat.
Tosiasioiden myöntäminen on meille poliitikoille vaikeaa.
Minulla ei ole suinkaan mitään rautateitä vastaan, päinvastoin, nautin suuresti juodessani ravintolavaunussa olutta ja ihaillessani ohikiitäviä maisemia.
Pystyäksemme järkevään päätöksentekoon meidän on selvitettävä itsellemme rautateiden todellinen merkitys taloudelle ja eri kuljetusmuotojen suuruusluokat.
Maantiekuljetukset ovat ylivoimaisia.
Tonnikilometreissä mitattuna rautatiekuljetusten osuus on laskenut alle viiteentoista prosenttiin, mutta tämäkin mittaustapa antaa liian ruusuisen kuvan tilanteesta.
On talouden kannalta aivan eri asia, kuljetetaanko viisikymmentä tietokonetta tuhannen kilometrin päähän kuin sata tonnia soraa kymmenen kilometrin päähän.
Tonnikilometrimäärä on molemmissa sama.
On myös aivan eri asia kuljettaa tonnien painoista raakatekstiiliä kuin iso läjä silkkisolmioita - otin siitä läjästä muuten yhden itselleni.
Tämän takia vertailu on tehtävä kuljetusten arvon perusteella, ja näin laskettuna rautateiden osuus jää - yllätys yllätys - vain kolmeen prosenttiin.
En ole matemaattinen lahjakkuus, mutta huomaan dramaattisen eron maantieliikenteen hyväksi, sen osuus on yli 95 prosenttia.
Suuruusero on kuin kärpäsellä ja härkäsellä, mutta eipä ihme, sillä maantiekuljetusten kuljetuskykyä, joustavuutta ja ovelta ovelle -toimitusta on mahdotonta lyödä laudalta.
Tällä hetkellä rautateiden todellinen rooli Euroopan taloudessa on valitettavasti marginaalinen, vaikka niitä tuetaan voimakkaasti veronmaksajien rahoilla.
Mutta juuri tämän vuoksi meidän on tehtävä kaikkemme rautatieliikenteen elvyttämiseksi ja tuettava asteittaista avaamista kilpailulle.
Odotamme Ranskalta rakentavaa panosta Euroopan rautatieasemien kellojen asettamisessa uuden vuosituhannen aikaan.
.
Arvoisa puhemies, ennen kuin käsittelen yksityiskohtaisesti erilaisia rautatieinfrastruktuuripakettiin liittyviä kysymyksiä, haluan erittäin vilpittömästi onnitella esittelijä Swobodaa ja esittelijä Jarzembowskia heidän suurenmoisesta työstään.
On ilahduttavaa, että parlamentti pysyy lujasti vakaumuksessaan erityisesti rautatieliikenteen markkinoiden täyden toteuttamisen osalta.
Hyvät jäsenet, puhumme nimittäin yksinkertaisesti siitä, että sen sijasta, että meillä on rinnakkain 15 kansalliset rautatiet, yhdistäisimme ne koko yhteisön alueen kattavaksi yhteiseksi verkoksi, joka mahdollistaisi rautateiden toiminnan parantamisen.
Hyvät jäsenet, kumpikin esittelijä sanoi jo tämän, kuten myös jäsen Rack viitatessaan äänestäjiltä saamiensa kirjeiden määrään, mutta vaikka tässä keskustelussa on joitakin erittäin teknisiä osa-alueita, siinä on myös suuri poliittinen osa-alue.
Tässä mielessä se herättää voimakkaita tunteita, kuten täällä on todettu ja kuten me hetki sitten kuulimme.
Haluan sanoa teille, että useimmille meistä on kuitenkin selvää, että asiat eivät voi jatkua entisellään: suljetut, kansallisten rajojen sisällä olevat julkiset järjestelmät aiheuttavat sen, että rautatiet menettävät päivä päivältä osuuttaan tavara- ja myös henkilöliikennemarkkinoista lukuun ottamatta erästä tiettyä rautatiemuotoa, nimittäin suurnopeuksisia junia tai lähiliikennejunia.
Tämän vuoksi on ehdotettava sellaisia ratkaisuja, joiden avulla voidaan parantaa palvelun laatua, koska kuluttajien ja käyttäjien kannalta on kyse juuri tästä.
Olemme sitä mieltä, että jos mahdollistamme aluksi sen, että Hampurista Lissaboniin voisi järkevästi liikennöidä jokin juna, meidän täytyy ensiksi mahdollistaa se, että tuo juna voi kuulua saksalaiselle tai ranskalaiselle tai espanjalaiselle tai portugalilaiselle yhtiölle ja niin edelleen.
Ne ovat julkisia tai yksityisiä, emmekä käsittele sitä kysymystä nyt, mutta on selvää, että jos yhdistämme verkon, meillä on automaattisesti avoimet markkinat.
Unohtakaamme siis dogmaattiset väitteet, joita täällä on tänäkin iltana esitetty.
Hyvät jäsenet, haluan sanoa esittelijöille, että pidän kovasti heidän tarkistuksistaan.
En kuitenkaan voi hyväksyä monia niistä, vaikka olisinkin halunnut voida tehdä niin.
Kerron teille, miksi en.
Siksi, että lukeudun niihin ihmisiin, joiden mielestä täydellisyys on hyvän pahin vihollinen ja että on parempi ottaa yksi askel eteenpäin kuin joutua umpikujaan.
Jos hyväksyisimme esittelijä Jarzembowskin ja esittelijä Swobodan tarkistukset, joista suurin osa vastaa komission alkuperäistä ehdotusta ja yleistä näkemystäni, rikkoisimme kompromissin, joka saatiin vaivoin aikaan neuvostossa, kuten te erittäin hyvin tiedätte, pitkien keskustelujen ja pitkällisen pattitilanteen jälkeen aamun pikkutunneilla.
Haluan tältä osin sanoa teille, että liikkumavaraa on, koska parlamenttia ei suinkaan sivuuteta, vaan sen täytyy osallistua näiden direktiivien laatimiseen, mutta neuvoston kanssa on saatu aikaan perusluonteinen kompromissi, jota en tietenkään halua rikkoa, ja teidän täytyy ymmärtää se.
Se olisi nimittäin karhunpalvelus teidän pyrkimyksillenne ja myös minun pyrkimyksilleni, nimittäin rautateiden edistämiselle.
Haluan sanoa teille, että olen valmis ottamaan ensi vuonna lisäaskeleen ja tekemään toisen aloitteen, joka voidaan aikanaan hyväksyä tai hylätä niin neuvostossa kuin parlamentissakin ja jonka eri kohtia voidaan muuttaa.
Siinä tarkastellaan myös joitakin näkökohtia, jotka liittyvät ainakin henkilöliikenteeseen tai mahdollisesti tavaraliikenteeseen eri maiden sisällä, mutta se on erillään nykyisestä paketista, josta meillä on - toistan - perusluonteinen kompromissi neuvoston kanssa.
Ennen kuin lausun toistamiseen kiitokseni esittelijöille työstä, jonka tiedän olleen erittäin monimutkainen - tunnen sen läpikotaisin - mutta joka on mielestäni ollut erittäin tärkeä, ja ennen kuin käsittelen yksitellen kaikkia tarkistuksia, pyytäisin esittelijöiltä ja koko parlamentilta tiettyä joustavuutta, jotta onnistuisimme lopuksi löytämään sovitteluratkaisun, joka - sillä pelkäänpä, että asia on niin, että meidän on mentävä sovitteluun - mahdollistaa tämän rautateiden tulevaisuuden kannalta keskeisen paketin etenemisen.
Siirryn nyt kumpaankin mietintöön ja totean näiden yleisluonteisten kysymysten jälkeen ja kenties keskustelun selventämiseksi ja sitä tämän enempää pitkittämättä, että voisimme hyväksyä tarkistukset 3, 6, 8, 9, 11, 13, 14, 17, 20, 21 ja 24 direktiivin 91/440/ETY muuttamista käsittelevästä mietinnöstä, jonka esittelijä on jäsen Jarzembowski.
Sen sijaan minun on hylättävä tarkistukset 1, 2, 4, 5, 7, 10, 12, 15, 16, 18, 19, 22, 23, 25, 26 ja 27.
Vaikka - toistan - olen täysin samaa mieltä monista niistä, en voi hyväksyä niitä.
Tarkistukset 6, 8, 9 ja 11, joissa ehdotetaan infrastruktuurien hallinnon ja palvelujen tarjoajan erottamista toisistaan, selkiyttävät tekstiä huomattavasti.
Pidän lisäksi tärkeänä 6 artiklan 4 kohdan poistamista, sillä se olisi mielestäni voinut aiheuttaa väärinkäsityksiä, ja tuen näin ollen erityisesti tarkistusta 8 ja sanamuotoon tehtyjä vastaavia korjauksia.
Siirryn nyt jäsen Swobodan esittelemiin direktiiveihin ja totean, että emme voi direktiivin 95/18/EY osalta hyväksyä tarkistusta 1, sillä 12 artiklan tarkoituksena on muistuttaa, että yhteisön lainsäädännön lisäksi on olemassa kansallisia määräyksiä, joita täytyy kunnioittaa - on olemassa tietty määrä kansallista sääntelyä, joka ei katoa täysin tämän säädöksen jälkeen - ja että voimme hyväksyä tarkistuksen 24.
Direktiivin 95/19/EY osalta on sellaisia avainkysymyksiä kuin esimerkiksi - esittelijä Swoboda ja jäsen Ortuondo ovat maininneet tämän - rajakustannusten tai kokonaiskustannusten hintoja koskeva kysymys, johon esitetään yhdessä tapauksessa siirtymäkautta.
Haluan sanoa, että vaikka toisenlaiset ehdotukset olisivat saattaneet mielestäni olla parempia, komissio hyväksyy tarkistukset 4, 6, 8, 12, 13, 15, 16, 19 ja 20; mutta emme voi tukea tarkistuksia 1, 2, 3, 5, 7, 9, 10, 11, 14, 17, 21, 22 ja 23.
Arvoisa puhemies, haluan jälleen kerran kiittää esittelijöitä heidän työstään ja sanoa heille, että pyydän niin heiltä kuin parlamentiltakin joustavuutta, jotta saisimme lopulta aikaan jonkinlaisen tuloksen, jota täytyy sitä paitsi täydentää toisella direktiivillä, järjestelmien yhteentoimivuutta koskevalla direktiivillä, jolloin otamme suuren askeleen eteenpäin.
Ehkäpä se ei ole kaikkea sitä, mitä jotkut meistä haluavat, ja se menee jopa hieman pitemmälle kuin jotkut haluaisivat, mutta olen varma, että todellisuus osoittaa meidän olevan oikeassa.
Paljon kiitoksia, arvoisa komission jäsen.
Keskustelu on päättynyt.
Äänestys toimitetaan huomenna klo 11.30.
Ammatillisen koulutuksen tunnustaminen
Esityslistalla on seuraavana oikeudellisten ja sisämarkkina-asioiden valiokunnan suositus toiseen käsittelyyn (A5-0174/00) neuvoston yhteisestä kannasta Euroopan parlamentin ja neuvoston direktiiviksi ammatillisen koulutuksen tunnustamista koskevasta yleisestä järjestelmästä (esittelijä: R. Wieland).
.
Arvoisa puhemies, hyvät parlamentin jäsenet, käsiteltävänä olevassa mietinnössä on kyse varsin mutkikkaasta asiasta.
Yksi tarkistuksista koskee johdanto-osaa, jossa itse asiassa käsitellään erästä täällä parlamentissa varsin yleistä asiaa - koska oikeudellisten asioiden valiokunta hyväksyi sen suurella enemmistöllä - nimittäin sitä, että sen paremmin oikeutta hakeville kansalaisille kuin asiantuntijoillekaan ei anneta kohtuullisessa ajassa käyttöön riittäviä säädöstekstejä.
Siksi komissiota erityisesti kehotetaan yhdessä tarkistuksessa toimittamaan ajoissa ja sopivassa muodossa käyttöön tekstejä, joissa esitetään kulloinenkin oikeudellinen tilanne.
Tässä on tietyssä määrin kyse asiasta, josta parlamentissa pitäisi neuvotella kaikkien direktiivien yhteydessä.
Toiseksi on kyse asiasta, joka pitää tietyssä määrin panna sulkeisiin.
Italialaisille farmaseuteille vaaditaan poikkeussäännöstä.
Oikeudellisten asioiden valiokunta ehdottaa yhteisestä kannasta poiketen, että tähän poikkeussäännökseen liitettäisiin määräaika.
Direktiivi suojaisi kaikkia ennen lokakuuta 1990 opintonsa aloittaneita.
On kuitenkin odotettava, että opinnot päätetään kohtuullisessa ajassa.
Näiden yleisten säännösten lisäksi meillä on vielä tarkistuksia erityisesti lääkäreitä koskevien direktiivien osalta.
Lääkärit ja ihmisten terveys ovat hyvin arkaluonteisia asioita.
Jos joudun auto-onnettomuuteen, voin arvioida auton kärsimän vahingon ja korjata sen.
En tunne asianajajatoimintani ajalta ketään, joka ei saadessaan vahingonkorvauksen ruumiinvammasta sanoisi antavansa rahoja mielellään takaisin, jos niillä lievennettäisiin hänen ruumiinvammaansa.
Siksi asiaan on kiinnitettävä aivan erityistä huomiota.
Oikeudellisten asioiden valiokunta panee siksi painoa sille, että erikoisalojen lääkäreiden olisi ensinnäkin otettava erikoistumiskoulutuksessaan huomioon myös yleislääketiede.
Differentiaalidiagnostiikka muuttuu jatkuvasti, joten erikoislääkäreiden koulutuksessa pitäisi ottaa huomioon myös yleislääketiede.
Toiseksi, kannatamme suurella enemmistöllä erikoislääkäreiden koulutuksen pidentämistä vähintään kahdesta vuodesta vähintään kolmeen vuoteen, jotta noudatettaisiin Euroopan unionissa laajalti vallitsevaa suuntausta.
Asiaintilaan on aika tehdä parannuksia.
Kolmanneksi, oikeudellisten asioiden valiokunta kannattaa sitä, että jatkokoulutukselle annetaan enemmän painoarvoa.
Tiedämme ja myönnämme, ettei asia ollut vielä ajankohtainen ensimmäisessä käsittelyssä.
Työjärjestyksessä on joitakin erityispiirteitä, jotka tekevät tästä asiasta erityisen ongelmallisen.
Yksi näistä poikkeuksista on, että ensimmäisen ja toisen käsittelyn välillä on pidetty uudet parlamenttivaalit.
Tässä tapauksessa on käynyt niin.
Siksi oikeudellisten asioiden valiokunta esittää ajatuksen jatkokoulutuksesta yhtenä perustavista elementeistä parlamentissa, yhtenä perustavista elementeistä Euroopan unionissa.
Olemme sitä mieltä, että meidän ei pidä puhua elinikäisestä oppimisesta vain juhlapuheissa, vaan lääkärien jatkokoulutus on vaatimus, jota potilaat voivat, saavat ja heidän pitääkin odottaa.
Siksi valiokunta ja huomenna kai parlamenttikin kokonaisuudessaan tukee tarkistuksia 1-11.
Haluaisin vielä lopuksi puuttua erääseen kohtaan.
Käsiteltävänä on vielä kaksi Irlannin arkkitehtejä koskevaa tarkistusta.
PPE-ryhmä, minun ryhmäni, aikoo peruuttaa asiaa koskevan tarkistuksensa.
Suosittelen samoin UEN-ryhmän samansuuntaisen tarkistuksen hylkäämistä.
Asiassa on kysymys kansallisesta ongelmasta, joka on ratkaistava kansallisella tasolla, ja se ratkaistaankin, mutta missään tapauksessa sitä ei voida ratkaista Euroopan tasolla.
Jos otamme tässä asiassa käyttöön säännöksiä, on aivan varmaa, että muut, joilla on siihen vielä vähemmän oikeutta, esittävät vastaavan pyynnön.
Yhtenäismarkkinat ovat yksi Euroopan yhteisön suurista saavutuksista.
Jäsenvaltioiden erillisten ja pirstoutuneiden markkinoiden muuttaminen Euroopan yhtenäismarkkinoiksi on valtaisa ja vallankumouksellinen muutos.
On totta, että prosessia ei ole vielä saatettu loppuun, mutta se on saatettu peruuttamattomasti alkuun.
Tämän muutoksen edellyttämät mekanismit ovat hyvin laajat, kuten voidaan todeta yhden sotien jälkeisen maailman vallankumouksellisimman, joskin päällisin puolin tylsän, ohjelman, toisin sanoen lordi Cockfieldin vuoden 1992 ohjelman jo hyvin pintapuolisen tarkastelun jälkeen.
Tämän rajoissa voimme selvästikin valita yhtenäismarkkinoiden toteuttamisen välineet, ja tämä valinta on tehtävä yhdenmukaistamisen ja vastavuoroisen tunnustamisen välillä.
Näistä yhdenmukaistaminen on houkuttelevampi vaihtoehto gung ho -poliitikoille, joka haluavat tulla nähdyksi toimeliaina, mikä on yksi nykymaailman vitsauksista.
Minun mielestäni vastavuoroista tunnustamista koskevat järjestelmät ovat houkuttelevampia.
Ne ovat loppujen lopuksi hienostuneempia ja kehittyneempiä.
Tunteeton yhdenmukaistamispakko on aiheuttanut lukemattomia poliittisia vahinkoja Euroopan poliittisille yrityksille, ja jos yhtenäismarkkinat olisivat perustuneet enemmän vastavuoroiseen tunnustamiseen ja vähemmän Euroopan poliittisten olojen yhdenmukaistamiseen, ne eivät olisi läheskään yhtä kuumeiset kuin ne ovat tänään.
Yksi vastavuoroista tunnustamista koskevan verkoston käyttöönottoon liittyvistä suurista ongelmista on, että sen toteuttamisen ja jatkuvan yhteensopivuuden ja tarkoituksenmukaisuuden varmistamisen edellyttämät menettelyt ovat monimutkaisia.
Se edellyttää jatkuvaa seurantaa, ja suhtaudumme erittäin myönteisesti tämäniltaisen keskustelun aiheena olevien direktiivien muuttamiseen.
Kuten esittelijä Wieland on korostanut erinomaisessa mietinnössään, tämä direktiivi koskee lähinnä todistusten tunnustamiseen liittyviä menettelyjä.
Lopuksi totean, jos saan päättää puheenvuoroni brittiläisen parlamentin jäsenen näkökulmasta patrioottiseen huomautukseen, että olemme erityisen tyytyväisiä ehdotukseen pidentää yleislääkärin erityiskoulutuksen vähimmäisaikaa kahdesta vuodesta kolmeen vuoteen.
Toiseksi olemme tyytyväisiä säännökseen, jonka mukaan jäsenvaltioiden on määrä laatia tutkimuksia kolmannessa maassa hankitusta ja jossakin jäsenvaltiossa jo tunnustetusta kelpoisuudesta.
Lopuksi totean yleisesti, että haluaisin toistaa esittelijän yleisen päätelmän siitä, että koko järjestelmä on aivan liian vaikea ja monimutkainen kaikille muille paitsi asiantuntijoille ja juristeille, ja meidän on tehtävä kaikkemme yksinkertaistaaksemme lainsäädäntöä ja tehdäksemme siitä ymmärrettävämmän niin, että kaikki kansalaiset ymmärtävät, miten yhtenäismarkkinat toimivat.
Arvoisa puhemies, hyvät kollegat, jos Eurooppaan suhtaudutaan vakavasti, on huolehdittava siitä, että nuorilla ihmisillä olisi Euroopan unionissa hyvä tulevaisuus.
Siihen kuuluu erityisesti se, että nuoret voivat kehittää kykyjään ja taipumuksiaan samalla tavoin unionin jokaisessa maassa ja jokaisella paikkakunnalla valintansa mukaan ja alkuperästään ja koulutuspaikastaan riippumatta.
Jos joku on jollakin unionin laidalla opiskellut jotakin, hänen pitäisi voida harjoittaa ammattiaan myös keskellä unionia tai jossakin maassa unionin jollakin toisella laidalla.
Euroopan parlamentti suhtautuu tähän nuorten tulevaisuutta koskevaan näkökohtaan hyvin vakavasti.
Siksi huolehdimme aina samantasoisten ammattitutkintotodistusten tunnustamisesta kaikissa jäsenvaltioissa.
Emme halua byrokratian olevan liikkumis- ja sijoittautumisvapautta koskevien kansalaisoikeuksien esteenä.
Haluamme kuitenkin varmistaa koulutuksen korkeat standardit.
Se takaa edistyksen ja on kaikkien kansalaisten edun mukaista.
Esittelijä Wielandin tekemän hyvän työn ansiosta oikeudellisten asioiden valiokunnan oli helppo painottaa joitakin tärkeitä asioita tänään käsiteltävänä olevasta direktiivistä.
Toivon, että täysistunto on samaa mieltä ja äänestää sen puolesta suurella enemmistöllä.
Sosiaalidemokraattinen ryhmä aikoo joka tapauksessa äänestää kaikkien - korostan, kaikkien - tarkistusten puolesta.
Minulle itselleni ja ryhmälleni on hyvin tärkeää, että elinikäisen oppimisen välttämättömyyttä on painotettu.
Se takaa nimenomaan lääkäreiden, joista tässä direktiivissä pääasiallisesti on kyse, korkean ammattitason tulevaisuudessa.
Oli myös selvää yli ryhmärajojen, että yksittäisissä jäsenvaltioissa hankitun ammatillisen pätevyyden on oltava samanarvoista.
Se on potilaille ja siten viime kädessä kaikille kansalaisille vähintään yhtä tärkeää kuin lääkäreille itselleen.
Jo siksi on tärkeää, että neuvosto yhtyy Euroopan parlamentin kantaan eikä turvaudu sovittelumenettelyyn.
Sovittelussa se voi sitä paitsi voittaa vain aikaa muttei missään tapauksessa saada tunnustusta.
Kiitän tarkkaavaisuudestanne!
Arvoisa puhemies, myös minä ilmoitan ryhmäni nimissä, että suhtaudumme myönteisesti tarkistuksiin 1 ja 11 ja siihen, missä hengessä ystäväni, jäsen Wieland on ne esittänyt.
Nämä ovat tärkeitä kohtia, ja olemme niistä samaa mieltä.
Suhtaudumme erityisen myönteisesti yleislääkärin koulutuksen pidentämiseen kolmeen vuoteen, kuten myös jäsen Gebhardtin alun perin esittämään tarkistukseen, joka koskee yleislääkärien elinikäistä oppimista.
Se on äärettömän tärkeää.
Lääketieteen järjestöt ovat painostaneet meitä tässä kysymyksessä, ja olen niiden kanssa täysin samaa mieltä.
On myös tärkeää varmistaa puhtaasti kielinäkökulmasta, että sana gleichwertig käännetään sanalla "vastaava" ja vastaavin eurooppalaisten kielten ilmaisuin.
Korostan lopuksi sitä, että mikään ei ole tärkeämpää kuin se, että Euroopan unionin lait ovat kansalaisten ymmärrettävissä.
Ilman sitä yhteisöstämme ja unionistamme puuttuu selvä tarkoitus, joka tekee niistä sekä hyväksyttävämmän että toivotumman kansalaisten silmissä.
Tämän vuoksi meidän tulisi antaa suurin mahdollinen tukemme kaikille lakien konsolidointihankkeille, jotka tekevät lainsäädännöstä ymmärrettävämmän ja sen tarkoituksista selvempiä kansalaisten näkökulmasta.
Olen hyvin tyytyväinen voidessani kannattaa tätä mietintöä.
Onnittelen vielä kerran ystävääni, jäsen Wielandia siitä, missä hengessä hän on esittänyt sen.
Arvoisa puhemies, vuosien sekaannusten jälkeen on vihdoinkin aika selkiyttää koulutuksen ja tutkintotodistusten tunnustamista koskevaa yleistä järjestelmää nimenomaan siksi, että Euroopan kansalaiset saisivat mahdollisuuden olla tekemisissä selkeän, avoimen ja ennen kaikkea kaikkien saatavilla olevan lainsäädännön kanssa.
On selvää, että kyse on melkoisen vaikeasta hankkeesta etenkin, kun meillä on edessämme 14 direktiiviä, joita jokaista on muutettu useampaan kertaan.
Tämän lisäksi liian usein jäsenvaltioiden laiminlyönnit ja viiveet on kuitattu Euroopan säännöstön monimutkaisuudella ja vaikeudella päästä käsiksi tietoihin Euroopan tasolla.
Kuten mietinnön esittelijäkin sanoi, tällainen tilanne on vaikea lakimiehillekin.
Viime kädessä kansalaiset ovat kuitenkin ainoita, jotka joutuvat maksamaan tämän tilanteen seurauksista, erityisesti nuoret, jotka ovat kaiketi käyttäneet voimavaroja ja aikaa, koska he ovat olleet varmoja tulosten ja virallisten tunnustusten saavuttamisesta ja jotka ovat tunteneet itsensä instituutioiden pettämiksi.
Ja tilanne on vielä vakavampi, jos otetaan huomioon työttömyysluvut koko Euroopassa.
Kuulun kulttuurivaliokuntaan, jota ei taaskaan ole kutsuttu koolle keskustelemaan aiheesta, joka ei liity ainoastaan oikeudellisiin näkökohtiin vaan josta pitäisi vallita yksimielisyys myös muilla aloilla.
Koulutuksen tunnustamiseen Euroopassa liittyvät hankaluudet johtavat tällaisiin asiakirjoihin, jotka parlamentin ja komission ponnisteluista huolimatta ovat varsinainen "kollaasi".
Tämä asiakirja on "kollaasi", koska siinä pyritään korjaamaan epäoikeudenmukaisia tosielämän tilanteita.
Ne, joilla on eniten vaikutusvaltaa, kuten lääkärien eturyhmä, joka on osoittautunut erittäin aktiiviseksi, onnistuvat saamaan tilanteeseensa ratkaisun.
Monet muut ihmiset ovat kuitenkin matkustaneet ja hankkineet akateemisia tutkintoja ja ammatillista koulutusta, mutta heidän koulutustaan ei vieläkään tunnusteta eikä heillä ole mitään oikeuksia.
Olen sitä mieltä, ja tässä asiassa ajattelen siis päinvastoin kuin jäsen Wieland, vaikka hän onkin tehnyt hyvää työtä, että tämä on hyvin yksinkertainen ongelma, jos sitä tarkastelee roomalaisen oikeuden ja siihen sisältyvän yksilöiden oikeuden käsitteen kautta.
Jokaisella yksilöllä on oikeus siihen, että hänen koulutuksensa tunnustetaan.
Puhumme nykyisin jatkuvasti liikkuvuudesta ja annamme apurahoja liikkuvuuden edistämiseksi, mutta emme sitten kuitenkaan tunnusta näillä apurahoilla hankittua koulutusta.
Puhumme tutkimuksen Euroopasta ja tietojen ja taitojen Euroopasta, mutta emme silkan pelon ja omien intressiemme vuoksi tunnusta sitä, mitä yksilöt tekevät oman maansa ulkopuolella.
Näin ollen haluaisin pyytää, että tämän direktiivin myötä koulutuksen tunnustamista laajennettaisiin lääkärien koulutuksesta moneen muuhun koulutusalaan, koska mielestäni on todella epäoikeudenmukaista, ettei näin ole ja että näin maat siirtävät tietoa niihin maihin, joissa koulutus tunnustetaan.
Lopputulos on se, että suuri osa koulutuksesta jää tietyille alueille, tiettyihin yliopistoihin, tiettyihin yrityksiin.
Jos koulutuksen tunnustamista laajennettaisiin, Euroopassa voitaisiin jo puhua täysin oikeutetusti tietojen ja taitojen siirrosta ja todellisista innovaatioista.
Näin ollen pyydän tässä tapauksessa kulttuurivaliokunnan edustajana, että koulutuksen tunnustamista laajennettaisiin ja että tutkintojen hyväksymiselle annettaisiin mahdollisuus.
Arvoisa puhemies, hyvät parlamentin jäsenet, suhtaudun myönteisesti ylipäätään kaikkiin toimenpiteisiin ja direktiiveihin, jotka koskevat muodollista kelpoisuutta osoittavien asiakirjojen ja myös korkeakoulujen päästötodistusten vastavuoroisen tunnustamisen parantamista.
Kaikki kollegat, jotka minun laillani asuvat rajaseuduilla, tuntevat ne ongelmat, joita koituu kansalaisillemme, jotka työskentelevät jossakin naapurijäsenvaltiossa tai haluavat sijoittautua sinne.
Euroopan unionista tehdyssä sopimuksessa on säädetty yksiselitteisesti henkilöiden vapaasta liikkuvuudesta ja sijoittautumisoikeudesta.
Vitsaus piilee kuitenkin yksityiskohdassa.
Huomaamme nyt, että jokaisesta ammatillisesta profiilista pitäisi oikeastaan antaa oma säädös.
Ihmiset eivät enää ymmärrä sellaista.
Tätäkö on kansalaisten Eurooppaa?
Nämäkö ovat yhteismarkkinat?
Näin voidaan kysyä.
Pelkästään olemassa olevien direktiivien määrä - tämänpäiväisestä asiasta niitä on "vain" 14 - osoittaa, kuinka paljon vaikeuksia on.
Meidän on vähennettävä ja yhtenäistettävä valtavia hallinnollisia kustannuksia myös jäsenvaltioiden sisällä.
Siksi komission ehdotusta menettelyjen yksinkertaistamiseksi on pidettävä hyvin myönteisenä.
Ammatilliset profiilit, koulutustavat ja edellytykset ovat EU:n sisällä yksittäisissä maissa hyvin erilaisia.
Meidän on jo pyrittävä yhtenäistämään koulutusta ja opintoja.
Yhtenäisestä koulutusohjelmasta ja koulutussisällöstä olisi pitkällä aikavälillä varmasti paljon apua.
Siihen meidän on pyrittävä.
Jäsenvaltioiden on siihen mennessä harkittava hyvin huolellisesti, miten ja missä jälkivaatimukset ja jälkikäteen tehtävät täydennykset ovat tarpeen ja missä muodossa on vaadittava täydentävää tarkistusta.
Komission esittämää aikarajoitusta - sen mukaan tunnustamisesta on päätettävä kolmen kuukauden kuluessa - on pidettävä hyvin myönteisenä.
Myös kolmansissa maissa hankittujen todistusten tunnustamismenettelyjä on yksinkertaistettava.
Meidän on avauduttava EU:n sisällä, jotta kaikilla kansalaisilla olisi mahdollisuus toteuttaa kykyjään kaikissa jäsenvaltioissa!
Arvoisa puhemies, hyvät kollegani, haluan tänä iltana vain antaa tunnustusta aloitteelle, jonka tavoitteena on yksinkertaistaa ja selventää todistusten ja ammatillisen koulutuksen tunnustamiseen liittyviä direktiivejä.
Haluan siis onnitella esittelijä Wielandia ja sanoa, että yhdyn Evelyn Gebhardtin jo lausumiin sanoihin.
Rajaseudun edustajana joudun nimittäin hyvin usein vastaamaan opiskelijoiden kysymyksiin heidän törmätessään vuosina 1989 ja 1992 käyttöön otettuun järjestelmään.
Sanonkin liioittelematta, että asialla on kiire.
Nykyiset järjestelmät ovat läpinäkymättömiä.
Liian monet opiskelijat tuntevat törmäävänsä kuin seinään, kun he kääntyvät jäsenvaltioiden hallintojen puoleen, jotta heidän koulutuksensa tunnustettaisiin.
Heille esitetään liian usein perusteettomia kieltoja, jotka asettavat heidät sietämättömiin tilanteisiin.
Periaatetasolla kyse on vapaan liikkuvuuden loukkaamisesta.
Inhimillisellä tasolla kyse on usein katastrofista opiskelijoille, jotka ovat pyrkineet parantamaan ammattitaitoaan ja jotka eivät löydä vastaavaa ammattia.
Kyse on myös tunnustamismenettelyn hinnasta.
Minä siis olen hyvin tyytyväinen siihen, että vihdoin ryhdytään toimiin, joiden avulla vapaan liikkuvuuden periaatteet näkyvät käytännössä.
Direktiiviehdotus sisältää konkreettisesti mielenkiintoisia ja selventäviä määräyksiä.
Niinpä on määrätty, että vastaanottavan jäsenvaltion on otettava huomioon ammattikokemus, jonka asianosainen on hankkinut todistuksen saamisen jälkeen ja ettei voida enää järjestelmällisesti vaatia korvaavia toimia.
Epäilemättä olisi voitu mennä pitemmällekin.
Toisten ammattien osalta joudutaan epäilemättä menemään pitemmälle, ja toivon, että neuvosto suhtautuu asiaan huomenna rohkeammin.
Silloin puhumme asiasta varmasti uudelleen, mutta luulen, että voimme olla jo tänä iltana tyytyväisiä vaiheeseen, jonka olemme saavuttaneet.
Arvoisa puhemies, ensiksi haluan kiittää parlamentin jäseniä siitä mielenkiinnosta, jota he osoittavat esitystä ja sitä työtä kohtaan, jota oikeudellisten ja sisämarkkina-asioiden valiokunta ja erityisesti esittelijä Wieland ovat tehneet.
Joissakin parlamentin esittämissä tarkistuksissa esitetään parannuksia neuvoston yhteisen kannan tekstiin selventämällä eräitä kohtia, joiden tulkinnasta voisi muuten aiheutua epäselvyyttä.
Näitä ovat tarkistukset 4, 5, 6 ja 11, ja komissio suhtautuu niihin myönteisesti.
Komissio ottaa lisäksi huomioon tarkistuksissa 1 ja 2 esitetyt pyynnöt todistusten tunnustamista koskevan direktiivin konsolidoimisesta ja kolmansissa maissa hankittujen todistusten tunnustamista koskevan ongelman uudelleentarkastelusta.
Komissio ei periaatteessa vastusta näitä pyyntöjä, mutta se muistuttaa jälleen kerran, että niiden paikka ei ole direktiivin johdanto-osassa.
Etenkin siksi, että ne eivät millään tavalla liity direktiivin sisältöön.
Niiden hyväksyminen olisi ristiriidassa lainsäädäntötekniikan ja tällä alueella tehdyn toimielinten välisen sopimuksen kanssa.
Mitä tulee lääketieteelliseen koulutukseen, jota käsitellään tarkistuksissa 3 ja 7-10, komissio on parlamentin tavoin toisaalta sitä mieltä, että kyseessä on erittäin tärkeä asia, johon tulee kiinnittää enemmän huomiota, mutta toisaalta nämä tarkistukset sisältävät vain joitakin irrallisia ehdotuksia, jotka edellyttävät yleisempää analysointia, ennen kuin niitä voidaan tutkia ja ne voidaan hyväksyä.
Yhteisön lainsäädäntöä ei voida muuttaa, ennen kuin kotilääkärin ja erityislääkärin asemasta ja peruskoulutuksen, erityiskoulutuksen ja elinikäisen oppimisen merkityksestä on tehty todellinen kokonaisvaltainen analyysi.
Siksi komissio on sitä mieltä, että on liian aikaista hyväksyä tarkistukset 3 ja 7-10.
Lisäksi näiden tarkistusten hyväksyminen hidastuttaisi huomattavasti ehdotuksen lopullista hyväksymistä, mikä ei olisi vain harmillista vaan epäoikeudenmukaista kaikkien niiden etujen takia, joita tämä direktiiviehdotus tarjoaa.
Tarkistukset 12 ja 13 eivät oikeastaan ole uusia.
Niissä on kyse ensimmäisessä käsittelyssä hyväksytyn tarkistuksen uudelleen esittämisestä, ja niiden tarkoituksena on järjestää joidenkin irlantilaisten arkkitehtien asema.
Neuvosto ja komissio ovat jo selittäneet, miksi näitä tarkistuksia ei voida hyväksyä, eli siksi, että niissä on kyse puhtaasti maan sisäisestä asiasta.
Tässä oli vastaukseni.
Kiitän teitä minulle antamastanne mahdollisuudesta puhua täällä tästä asiasta.
Arvoisa komission jäsen, kiitän nimenomaisesti sekä lyhyydestä että täsmällisyydestä!
Keskustelu on päättynyt.
Äänestys toimitetaan huomenna klo 11.30.
(Istunto päättyi klo 23.40.)