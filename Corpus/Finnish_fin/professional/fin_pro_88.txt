# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Toisessa esittämässäni tarkistuksessa puolletaan heikkoja ja hylättyjä alueita, tavoite 1:n alueeseen kuuluvia Välimeren alueita, ja tarkistuksen tavoitteena on investoida vähintään 5 prosenttia käyttämättömistä alueellisista rakennevaroista jotka muutoin kumotaan näiden samojen alueiden hyväksi, ja tämä tarkistus antaa vihdoin mahdollisuuden hyödyntää sitä erinomaista henkistä pääomaa, joka meillä on ja pienentää yhteiskunnan perusrakenteita ja teknologiaa koskevaa kuilua, jollainen on nimenomaan näiden alueiden ja Euroopan alueiden välillä.
Kolmas tarkistus, josta myös ystäväni Novelli on samaa mieltä, ja haluan kiittää häntä, antaa vihdoin verohelpotuksen avulla mahdollisuuden lisätä entisestään tutkimuksen tasoa kaikilla aloilla.
Arvoisa komission jäsen, tästä syystä haluan päättää puheenvuoroni antamalla tunnustusta uudelle tieteellisen tutkimuksen suuntaukselle, jonka te halusitte aloittaa, ja 20. kesäkuuta teille tulevat antamaan osansa kunnianosoituksesta kaksi Nobel-palkittua, Rita Levi Montalcini, joka sai Nobelin palkinnon neurotutkimuksesta ja Renato Dulbecco, ja tämä tarkoittaa juuri sitä, että te olette tämän tutkimusalueen kautta vihdoin tuonut arvokkuutta kaikille tutkijoille.
Arvoisa puhemies, komission jäsen, hyvät kollegat, yhteistyö tutkimuksen alalla on Euroopassa vaikeaa.
Paljon vaikeampaa kuin Yhdysvalloissa, ja juuri sen tähden komission edustaja Busquinin tiedonanto on niin tärkeä.
Tutkimukseen ja yhteistyöhön tehtävien investointien on johdettava taloudellisen kasvun ja työllisyyden lisääntymiseen.
Tämä pyrkimys ansaitsee parlamentin täyden tuen, ja siksi kannatan innokkaasti Plooijin mietintöä.
Esitän samalla myös vilpittömät onnitteluni hänelle.
Toivoisin meidän keskustelussamme kuitenkin pyrkivän suurempaan tarkkuuteen.
On todettava, etteivät kaikki tutkimukset johda taloudellisen kasvun lisääntymiseen tai työllisyyden kohentumiseen.
Tutkimuksesta, joka koskee politiikkojen valintaa, riskianalyysiä, ympäristövaikutusten arviointia, valvontaa tai vertailevaa tutkimusta, on kova kysyntä.
Näitä kaikkia tarvitaan elintarvikealaa ja kansanterveyttä koskevien ympäristösektorien poliittisten päätösten valmistelussa ja arvioinnissa.
Juuri näillä alueilla Euroopan yhteistyö on mielekästä.
Yhteiset tutkimuskeskukset pystyvät antamaan paljon esimerkkejä hyvistä yhteistyöhankkeista.
Useilla tutkimuksen alueilla yhteisissä tutkimuskeskuksissa työskentelevät tutkijat tuntevat olevansa kuin hämähäkkejä verkossa.
Politiikkoja tukevassa tutkimuksessa komission aloitteilla on siis suuri merkitys sikäli, että vältytään tekemästä sama työ useampaan kertaan, estetään toiminnan hajanaisuus ja lokeroituminen ja edistetään parhaiden mittausmenetelmien ja huipputekniikan vakiintumista standardiksi.
Mutta tämäntyyppisen tutkimuksen ei voida odottaa suuresti vaikuttavan työllisyyteen itse tutkimuskeskusten ulkopuolella.
Myös soveltavasta tutkimuksesta on kova kysyntä.
Tämän alueen vaikutuksen työllisyyteen voi odottaa olevan paljon suuremman.
Mutta eurooppalaisessa politiikassa voitaisiin tällä kohdin tyytyä luomaan tutkimukselle hyvät edellytykset, ja käytännön esteet olisi raivattava tieltä.
Lopuksi perustutkimuksesta.
Ero soveltavan tutkimuksen ja perustutkimuksen välillä on muuttumassa epäselväksi, mutta silti se pysyy tärkeänä.
Moniin olemusta ja luontoa koskeviin ja biotieteiden peruskysymyksiin ei ole vieläkään vastattu.
Juuri tällä alalla suoritettujen kansallisten tutkimustoimien koordinointi on erittäin tärkeä asia.
Arvoisa puhemies, kiitän mietinnön esittelijää arvokkaasta työstä.
Mietintö muuttui valiokunnassa tehtyjen tarkistusten myötä laaja-alaisemmaksi, tutkimusaluekysymyksissä ei saa keskittyä vain tiedeyhteisöihin.
Myös pk-sektorin keskeinen rooli innovaatioiden ja tutkimustoimen moottorina on pidettävä kirkkaana mielessä.
Komission tiedonanto antaa turhan yksipuolisen kuvan eurooppalaisen tutkimuksen haasteista.
Tiedonannosta näkee, että sen valmistelussa ei ole hyödynnetty horisontaalisesti eri pääosastojen asiantuntemusta.
Koska keskustelulla tutkimusalueesta on yhtymäkohtia esimerkiksi unionin laajentumisprosessiin ja pk-sektorin elinvoimaisuuteen, olisi toivonut, että komission tiedonanto olisi sisältänyt enemmän visioita ja konkretiaa.
Ei riitä, että puhutaan laajasti unionin kilpailukyvystä.
Tutkimuspolitiikassa avainsanoja ovat joustavuus, globaali ajattelu ja resurssien nykyistä tehokkaampi käyttö.
Tieteen itseohjautuvuudelle ja jäsenvaltioiden omille tutkimuspoliittisille painotuksille on jätettävä tarpeeksi tilaa.
Tämän vuoksi on tarkkaan mietittävä, mitä komission esityksessä korostetuilta yhteisiltä tutkimuskeskuksilta tulevaisuudessa halutaan.
Missään tapauksessa ei ole tarkoituksenmukaista, että unionin tutkimuskeskusten roolia laajennetaan niin, että kansallisten tutkimuslaitosten toiminta vaikeutuu resurssien uusjaossa.
Tutkimuksen sisämarkkina-ajattelu tuo eniten lisäarvoa juuri ei-julkisin varoin rahoitettavan tutkimuksen ja tietotaidon tasaisemman jakaantumisen kautta.
Käytäntö on osoittanut, että puiteohjelmien avulla ei pystytä reagoimaan tarpeeksi joustavasti BSE-kriisin kaltaisiin nopeaa toimintaa vaativiin ongelmiin.
Esimerkiksi tutkijoiden tarvesidonnaisen liikkuvuuden lisääminen sekä EU:n ja Itä-Euroopan tiedeyhteisöjen välisen yhteistoiminnan tehostaminen luovat uskottavaa pohjaa tutkimusaluehankkeille.
Tässä keskustelussa on myös kiinnitettävä erityistä huomiota naisten asemaan eurooppalaisessa tutkimuspolitiikassa, etenkin työvoimapulasta kärsivä teknologiaosaajien joukko on hälyttävän miesvaltainen.
EU:n on otettava yhdeksi keskeisimmäksi koulutus- ja tutkimuspoliittiseksi haasteekseen herättää naisten kiinnostusta tällä sektorilla.
Arvoisa puhemies, hyvä esittelijä, hyvät kollegat, olen itsekin hyvin tyytyväinen voidessani ilmaista mielipiteeni komission jäsenen tiedonannosta ja voidessani sanoa, että se on erittäin korkealaatuinen asiakirja, joka - kuten tänä iltana on taas nähty - on saanut aikaan asiallista keskustelua Euroopassa tehtävän tutkimuksen tehokkuuden lisäämisestä.
Olemme lyhyesti sanottuna siirtyneet tietoyhteiskuntaan, minkä seurauksena olemme asettaneet tutkimuksen yhteiskuntamme keskipisteeksi.
Kuitenkin Euroopassa - kuten usein on sanottu - tutkimuksen asema on huolestuttava lukujen valossa.
Kokonaisvaltaisen Euroopan laajuisen toimintasuunnitelman pikainen käyttöönotto on kuitenkin välttämätöntä jälkeenjääneisyytemme korjaamiseksi.
Tämä ei tarkoita sitä, että syyttäisimme jälleen tehottomuudesta puiteohjelmia, joiden saavutuksia olemme saaneet seurata.
Siitä huolimatta on pakko todeta, että uusia aloitteita on tehtävä, jotta purettaisiin jäsenvaltioiden kansalliset järjestelmät, joiden osuus ponnisteluista on nykyään hyvin pieni.
Niistä moninaisista toimenpiteistä, joihin on ryhdyttävä, puhun tänä iltana erityisesti koulutuksesta ja tutkijoiden liikkuvuudesta viitaten keskusteluun, jonka olen jo käynyt komission jäsenen ja oman alueeni tutkijoiden kanssa.
Ilmaisen siis heidän huolensa siitä, että emme kouluta riittävästi tieteellisiä tutkijoita ja sitäkin vähemmän eurooppalaisia tutkijoita.
Tutkijoiden koulutukseen olisi siis sisällytettävä eurooppalainen ulottuvuus, johon kuuluu suurempi liikkuvuus.
Toimenpiteisiin on ryhdytty, mutta tosiasiassa liikkuvuutta ennen sen toteuttamista ja sen toteuttamisen aikana haittaavat hallinnolliset esteet, kuten sosiaaliturvan kattavuus, lannistavat monet tutkijat.
Lopetan tähän sanomalla, että on myös pyrittävä antamaan tietoa kansalaisille, joissa tieteen edistysaskeleet herättävät niin toivoa kuin pelkoakin.
Toivon siis, että meidän ministerimme antaisivat ensi kesäkuussa suostumuksensa, jotta koko joukko hankkeita toteutettaisiin Euroopassa mahdollisimman pian komission jäsenen ehdotusten pohjalta.
Arvoisa puhemies, olen iloinen siitä, että komission jäsen Busquinillä on ollut päättäväisyyttä ja rohkeutta perustaa eurooppalainen tutkimusalue, varsinkin kun otamme huomioon sen, että asiantuntemuksen alueella toissijaisuusperiaate on aina ollut suuri kiistakysymys.
Kulttuuriasioita käsittelevän valiokunnan jäsenenä minun on sanottava, että parlamentti ei ole ottanut huomioon tämän valiokunnan mielipidettä.
Olen tämän valiokunnan jäsenistä ainoa, joka käyttää puheenvuoron tässä keskustelussa.
Olen pahoillani siitä, että näin jätettiin huomiotta se rikastamisen mahdollisuus, jota kulttuuriasioita käsittelevän valiokunnan näkemys olisi tuonut mukanaan.
Tältä näkökannalta katsoen haluaisin nyt esittää hiukan rakentavaa arvostelua.
Ensiksikin haluaisin sanoa, että niin kiitettävä ja rohkea kuin tämä työ onkin siitä syystä, että toissijaisuusperiaate on ikään kuin lyijykengät, joita eurooppalaiset raahaavat jaloissaan loistavista toiveistaan ja hyvästä päästään huolimatta -, siitä puuttuu silti inhimillisiä voimavaroja koskeva rinnakkainen hanke.
Rahasta ja yrityksistä siinä puhutaan paljonkin, mutta hiukkaakaan ei oteta huomioon sitä - tai otetaan huomioon vain pienin kirjaimin ja epäsuorasti -, että tässä on kysymys inhimillisistä voimavaroista ja että tutkimustyö tarkoittaa sen vuoksi koulutusta ja vielä kerran koulutusta.
Euroopassa ei ole tutkijoiden koulutusohjelmia.
Feder-ohjelmaan ja Feder-hankkeisiin eivät kuulu stipendiaatit.
Mikä vielä pahempaa, viidenteen tutkimussuunnitelmaan sisältyy vain yksi henkilö hanketta kohti silloin, kun jotain erittäin merkittävää hanketta on mahdotonta toteuttaa pelkästään stipendiaattien avulla.
Käytettävissämme olevat väestöpyramidit eivät pidä sisällään kovinkaan monia tohtoritason opettajia eikä meillä ole siihen henkilöstöäkään riittävästi.
Miksi puhumme liikkuvuudesta, jollei meillä ole tutkijoita?
Tähän suureen haasteeseen meidän on vastattava, ja tässä tapauksessa kannattaisinkin Rübigiä ja muita, jotka ovat ehdottaneet erityisiä koulutusohjelmia.
Yliopistoja ja tutkijoita on tuettava, sillä Euroopassa tutkimustyö tarkoittaa uhrautumista ja työuraa, joka on täynnä riskejä ja suo hyvin vähän palkintoja, joista mikään ei tietenkään ole taloudellinen palkinto.
Toistan vielä, että on välttämätöntä kierrättää professorikuntaa.
Ja vain Euroopan laajuisen strategisen suunnitelman avulla voimme saada jotakin aikaan.
Lopuksi tahdon vielä sanoa, että pelkään pahoin, että vain etevimmät keskukset saavat tunnustetun aseman.
Arvoisa puhemies, aion ainoastaan korostaa niitä kolmea kysymystä, jotka komission jäsen Busquin otti esille ja joita käsiteltiin jälleen mietinnössä, josta nyt keskustelemme.
Ensimmäinen kysymys koskee tutkimuksen, talouskasvun ja työllisyyden välistä tiivistä suhdetta.
Jotta Euroopan unioni voisi vastata Yhdysvaltojen tuomiin haasteisiin, koko unionin yhdessä, mutta erityisesti eräiden maiden pitäisi kohdistaa mittavamman suuruisia varoja tutkimukselle ja edistää yksityisten yritysten investointeja.
Olen samaa mieltä niiden kanssa, joiden mielestä jäsenvaltioille pitää ehdottaa suuntaukseksi verohelpotuksia, jotka olisivat yhdenmukaisia eurooppalaisella tasolla.
Toinen kysymys: tutkimus ja kehitys pitävät jo yllä vahvasti sulautunutta järjestelmää.
Eräillä aloilla ei ole helppo erottaa perustutkimusta sovelletusta tutkimuksesta.
On kuitenkin välttämätöntä, että julkinen rahoitus ja myös eurooppalaiset ohjelmat olisivat pääasiassa suunnattuja keskimittaisen ja pitkän aikavälin tavoitteisiin, jotka eivät koske vain taloutta, kun taas yritysten päätoimivallaksi jää markkinoita koskeva tutkimus.
Kolmas kysymys koskee tutkimuspolitiikkoja koskevien palvelualojen alueellista kehittämistä ja alueiden roolin vahvistamista.
Tutkimuspolitiikkojen alueellinen ulottuvuus on merkittävä erityisesti tieteitä ja teknologiaa koskevan tietämyksen levittämisessä kohti pieniä ja keskisuuria yrityksiä, jotka ovat luonteenomaisia monille teollisuuden aloille.
Pienet ja keskisuuret yritykset ovat eurooppalaisen teollisuuden vahvuus erityisesti eräissä maissa, mutta niiden asema on edelleen tutkimusjärjestelmässä toisarvoinen.
.
(FR) Arvoisa puhemies, hyvät jäsenet, haluaisin aivan aluksi yhtyä kiitoksiin, joita olen tähän mennessä kuullut.
Myös minä haluaisin kiittää jäsen Plooij-van Gorselia hänen erittäin lyhyessä ajassa laatimastaan erinomaisesta mietinnöstä.
Haluaisin kiittää oikeudellisten ja sisämarkkina-asioiden valiokunnan jäsentä MacCormickia hänen lausunnostaan ja teitä kaikkia panoksestanne ja siitä kaikesta, mitä te olette jälleen tänä iltana ottaneet keskustelunaiheeksi.
Kuten olen jo sanonut teille kaikille, olen sitä mieltä, että tässä keskustelussa tarvitaan ryhmätyöskentelyä ja että parlamentin jäsenillä eli teillä voi olla merkittävä asema suhteiden luomisessa tiedeyhteisöön ja teollisuuden edustajiin.
Voitte olla varmoja siitä, että minä ja muut komission jäsenet olemme valmiita jatkamaan huomenna tätä keskustelua.
Tässä mielessä parlamentin päätöslauselma antaa mielestäni vahvan demokraattisen tuen neuvoston Lissabonissa hyväksymälle suunnitelmalle, jossa muuten päätettiin konkreettisista tavoitteista ja asetettiin niille määräajat.
Meidän olisi harkittava kunnolla, missä määrin valtioiden päämiesten Lissabonissa pitämä kokous teki mahdolliseksi korostaa - ja minusta se on erittäin tärkeää - tiedepolitiikan avainroolia, jonka olemme jälleen tänä iltana ottaneet keskustelunaiheeksi, ja tunnustaa se ollessamme nyt siirtymässä tietoon perustuvaan talouteen ja yhteiskuntaan.
Tämä hetki antaa meille aihetta odottaa hyvin suuria ja ratkaisevia edistysaskeleita asiassa.
Tämän lisäksi haluan tähdentää merkitystä, joka on paitsi hyvin innostuneen tiedeyhteisön myös teollisuuden edustajien kuulemisella, sillä haasteiden merkitys mitataan vasta teollisuudessa.
Rohkenen tuoda tässä nopeasti esille joitakin päätöslauselman kohtia.
Tarkoituksenani ei ole aloittaa keskustelua uudelleen, arvoisa puhemies, sillä on myöhä, vaan esittää teille joitakin lyhyitä kommentteja.
Mielestäni osaamiskeskukset ovat käsite, jota on ehkä syvennettävä.
Tästä näkökulmasta katsottuna pidän niitä välttämättöminä, sillä osaaminen on tieteen ja teknologian kehittämisen ehdoton edellytys.
On nimittäin niin, että osaamista löytyy Euroopan kaikista jäsenvaltioista.
Osaajia ei ole kuitenkaan riittävästi, vaikka heidän määräänsä on mahdollista nostaa.
Tässä tulevat mukaan kuvaan kaikki osaamiskeskusten verkot, joita on luotava, vaikkei niillä olisikaan välttämättä infrastruktuureja.
Niiden liikkeellepaneva voima on ihmisten potentiaali, mutta ne on perustettava toimimaan Euroopan tason nostamiseksi.
Kuten jäsen Harbour painottikin, osaaminen voi ilmetä myös virtuaalisesti nykyteknologiassa ja nopeissa verkoissa, joiden perustamista me odotamme.
Perus- ja soveltavan tutkimuksen tapauksessa minusta on kysymys tasapainon löytämisestä.
Näiden kahden näkökulman välillä on läheinen suhde.
Kaikki tietenkin tunnustavat sen, niin teollisuus kuin tutkimuskin, samoin kuin monitieteisyys, joka on eräs tieteen kehityksen seurauksista.
Tarvittavan tehokkuuden luomiseksi on välttämätöntä kehittää benchmarking-käsitettä.
Minusta se on väline, joka Euroopan tasolla pystyy luomaan tämän tehokkuuden ja myös saamaan aikaan vapaaehtoisen, avoimen koordinaation.
Patentista olen sitä mieltä - kuten on jo riittävän usein sanottu - että sekin on ehdoton edellytys.
Sisämarkkina-asioista vastaava komission jäsen Bolkestein on siitä täysin tietoinen.
Haluaisin muuten käyttää hyväkseni tätä tilaisuutta kiittääkseni parlamenttia siitä, että se on hallitustenvälistä kongressia ajatellen pitänyt huolta osallistumisesta keskusteluun eurooppalaisesta oikeudellisesta toimielimestä, joka on tämän yhteisöpatentin toteuttamisen ehdoton edellytys.
Lyhyesti sanottuna pk-yrityksille patenttikysymys on ratkaiseva tekijä niiden omalla alalla vaikuttavien seikkojen ohella.
Alueellista ulottuvuutta on painotettu, ja minä annan sille suuren painoarvon, sillä hyviä kokemuksia on saatu joillakin alueilla, jotka pitäisi esittää esimerkkeinä koko Euroopalle.
Annan suuren painoarvon myös tutkimuksen ja rakennerahastojen välisille suhteille unohtamatta lainkaan Euroopan investointipankin roolia.
Tässä mielessä keskusteluja on käyty Euroopan investointipankin kanssa.
Vireillä on hankkeita EIP:n roolin tehostamiseksi kaikissa innovaatioissa ja muutoksissa, jotka koskevat ehdokasvaltioita, joista me olemme täällä puhuneet.
Yhteistä tutkimuskeskusta ja sen asiantuntija-asemaa on painotettu; kolmen prosentin tavoite BKT:sta on mielestäni kunnianhimoinen mutta välttämätön tavoite kaikissa jäsenmaissa.
Haluaisin lyhyesti tiedottaa parlamentille seuraavista vaiheista.
Näistä vaiheista ensimmäinen on ilmeisen selvä.
Haluaisin aluksi painottaa kovasti, että oli hyvin tärkeää, että parlamentti ilmaisee kantansa tänään.
Siksi kiitin jäsen Plooijia nopeudesta, jolla hän laati mietintönsä, ja myös kaikkia parlamentin jäseniä siitä, että he käsittelivät mietintöä perusteellisesti hyvin lyhyessä ajassa.
Seuraava vaihe on siis tutkimusasioista vastaavan neuvoston kokous, joka pidetään 15. kesäkuuta.
Tämä mietintö tekee päätöksen tukemisen mahdolliseksi, mistä meidän on oltava käytännön esimerkki.
Minun mielestäni on tosiaankin ryhdyttävä käytännön toimenpiteisiin.
Käytännön toimenpiteiden yhteydessä muistuttaisin lyhyesti vertailuanalyysista.
On olemassa eräs metodologia, joka perustuu kansallisiin tutkimuspolitiikkoihin.
Luulen, että jäsenvaltiot hyväksyvät tämän metodologian, kun toimeen asetetaan korkeatasoinen edustajaryhmä.
Ensimmäiset tulokset ovat nähtävissä vuoden lopussa.
Eurooppalaista osaamista ollaan kartoittamassa yhteistyössä erikoisalojen kansallisten laitosten kanssa.
Se ei varmaankaan kuulosta pahalta kenestäkään.
Toivottavasti tämä ensimmäinen kartoitus on sekin valmis vuoden lopussa.
Tutkijoiden liikkuvuus on samalla tasolla kuin muidenkin työntekijöiden.
Komission jäsen Diamantopouloun kanssa tavoitteenamme on luoda ryhmä, jossa on jäseniä jokaisesta jäsenvaltiosta tutkimassa liikkuvuuden esteitä.
"Naiset ja tiede" -aihealueella on luotu huomattava 500 naisen ryhmä, ja tämä tapahtui muuten parlamentin aloitteesta.
Tämä ryhmä on laatinut erittäin kiinnostavan kertomuksen, jonka te tunnette ja joka arvioinnillaan käynnistää tärkeitä toimenpiteitä kaikissa jäsenvaltioissa.
Arvioinnin tulokset voin antaa teille lähiaikoina.
Lopuksi toteaisin komission jäsen Liikasen kanssa käydyistä, sähköisiä verkkoja koskeneista keskusteluista, että haluamme laajentaa verkkoja useilla gigatavuilla nopeasti.
Arvoisa puhemies, hyvät kollegat, tässä oli kaikki, mitä halusin sanoa lyhyesti.
Aika rientää, enkä halua viivytellä enempää.
Haluan kuitenkin vielä kiittää teitä kovasti mielenkiinnostanne tätä keskustelua kohtaan.
Meidän on mielestäni kehitettävä ja monipuolistettava tätä keskustelua.
Minä puolestani tulen pitämään teidät säännöllisesti ajan tasalla asioista.
Toivottavasti voimme kaikki yhdessä luoda eurooppalaisen tutkimusalueen, johon minä uskon lujasti.
Arvoisa komission jäsen, suuret kiitokset teille osuudestanne keskusteluun.
Ajankohdan huomioon ottaen emme voi keskustella kovin pitkään asiasta.
Vaikka en olekaan tämän keskustelun puheenjohtaja, tahdon silti jo nyt toivottaa kollega Plooij-Van Gorselille menestystä tämän tärkeän mietinnön käsittelyssä.
Keskustelu on päättynyt.
Äänestys toimitetaan huomenna klo 12.00.
Pekingin toimintaohjelma
Esityslistalla on seuraavana Smetin ja Grönerin laatima naisten oikeuksien ja tasa-arvoasioiden valiokunnan mietintö (A5-0125/2000) Pekingin julistuksen ja toimintaohjelman seurannasta (2000/2020(INI)).
.
(NL) Arvoisa puhemies, tämä valiokunta-aloitteinen mietintö on Euroopan parlamentin osuus Yhdistyneiden Kansakuntien yleiskokouksen erityisistuntoon, joka pidetään vajaan kolmen viikon kuluttua New Yorkissa ja jossa arvioidaan Pekingin naisten maailmankonferenssin jälkeisten viiden viimeksi kuluneen vuoden aikaisia toimia ja jossa samalla esitetään julistus sitoumuksen uusimisesta ja toimintasuunnitelman laatimisesta seuraavaa viittä vuotta varten.
Tämä mietintö on siis tärkeä, koska se on ainoa mietintö, jonka Euroopan parlamentti aikoo asiasta esittää.
Toivon, ja pyydänkin heti komissiolta sitä, että meillä on vielä tilaisuus tehdä komission ja Euroopan parlamentin kesken esivalmisteluja ennen New Yorkiin lähtöämme, jotta olemme keskenämme samalla linjalla.
Mielestäni meille on hyödyksi olla samalla linjalla, sillä naisemansipaatioasiassa Euroopan odotetaan esiintyvän edelläkävijänä.
Eurooppa on toiminut edelläkävijänä aikaisemmin, ja sen on pystyttävä jatkamaan tällä tiellä.
Mutta ennen kuin puutun edelläkävijän rooliin, haluan ensin sanoa pari sanaa itse arvioinnista.
Arvoisa komission jäsen, on erityisen vaikea tehdä arviointia, jos saatavilla ei ole tietoaineistoa, jonka avulla päästäisiin tarkalleen selville siitä, missä määrin edistystä on kuluneina vuosina tapahtunut Euroopan eri valtioissa.
Siitä ei ole mitään numerotietoja.
Meillä on raportit valtioittain niistä 12 aiheesta, joista meidän on määrä puhua New Yorkissa ja jotka osoittavat tarkalleen, kuinka pitkälle arvioinnissa on edistytty.
Siksi olenkin erittäin tyytyväinen siihen, että ilmoititte viidennestä toimintaohjelmasta keskusteltaessa haluavanne perustaa eräänlaisen observatorion kaikenlaisten mahdollisten sukupuolieriteltyjen tilastotietojen keräämistä varten.
Sillä tämän asian kohdalla tiedoissamme on valtava aukko.
Toinen kysymys on tämä, ja osoitan nämä sanani itse parlamentille.
Työskentelytapa, jota meidän on ollut pakko noudattaa tämän mietinnön aikaansaamiseksi, osoittaa, että naisten oikeuksien ja tasa-arvoasioiden valiokunnan henkilöstö on erittäin vajaalukuinen.
Apua oli erittäin vaikea saada, ja jos kollega Grönerillä ja minulla itselläni ei olisi ollut hyviä apulaisia, mitään mietintöä ei luultavasti olisi koskaan ilmaantunut käsiteltäväksi.
Mielestäni parlamentille on häpeäksi, että muut valiokunnat saattavat ilmeisesti saada erittäin hyvän ja hyvin varustetun, monilukuisen henkilöstön, mutta tätä ei suoda naisten oikeuksien ja tasa-arvoasioiden valiokunnalle.
Olisi ehkä hyödyksi, jos sittenkin tekisimme asianomaisten naisten kanssa asiasta aloitteen.
Tämä arvioinnista.
En syvenny siihen sen enempää.
Mitä viiteen seuraavaan vuoteen tulee, niin uskon, että toimintasuunnitelma, komission juuri keskusteltavaksi asettama viisivuotissuunnitelma, on erittäin tärkeä.
Siihen sisältyvät ilman muuta kaikki perinteiset aiheet, mikä onkin normaalia, sillä maailma menee eteenpäin, mutta eräät aiheet pysyvät jatkuvasti esityslistalla, joskin yhä uudella lailla tähdennettyinä, mutta loppujen lopuksi ne ovat alati toistuvia aiheita.
Työelämää koskeva aihe.
Mitkä uudet seikat ansaitsevat mielestäni tulla korostetuiksi?
Uudet teknologiat, joiden alalta naiset puuttuvat kokonaan tai joiden alalla heidän läsnäolonsa on liian vähäistä.
Sama asia on tässä jo sanottukin.
Työelämän ja perhe-elämän yhteensovittaminen työllisyyden suuntaviivojen mukaisesti.
Sama palkka samasta työstä.
Asia, johon komissio ei mielestäni ole kyllin paneutunut.
Mielestäni tähän kiinnitetään erittäin vähän huomiota.
Naisten kohdalla sukupuolikuilu on edelleen olemassa palkkoihin nähden.
Päätöksenteko.
Komissio on ajanut asiaa ponnekkaasti.
Eurooppa on toiminut ponnekkaasti, etenkin politiikan alueella.
Työmarkkinaosapuolten tasolla asiaan on mielestäni kiinnitetty liian vähän huomiota.
Työmarkkinaosapuolet ansaitsevat paljon enemmän huomiota osakseen, koska ne yhteiskuntaelämässä ovat niin hallitsevasti etualalla.
Väkivalta.
Kodeissa tapahtuvaan väkivaltaan kohdistetaan mielestäni liian vähän huomiota.
Työpaikoilla tapahtuva väkivalta ja muu sellainen saa kyllä huomiota osakseen, kodeissa tapahtuvaan väkivaltaan sen sijaan kiinnitetään hieman liian vähän huomiota.
Media, myös tähän olisi mielestäni kohdistettava enemmän huomiota.
Medialla on yhteiskuntaelämässä erittäin ratkaiseva asema.
Naiset ovat siinä liian niukasti edustettuina.
Mitä tulee naisten oikeuksiin ja ihmisoikeuksiin, niin toivon, että hallitusten välisessä konferenssissa voidaan saavuttaa tältäkin osin jonkin verran edistystä.
Lopuksi, kuten jo sanoin, Euroopan odotetaan esiintyvän edelläkävijänä.
Mainitsen tässä yhteydessä erityisesti kaksi aluetta.
Ensinnäkin sen, että kehitysapua myöntäessämme tai suhteissamme kolmansiin maihin emme rajoittuisi asettamaan ehtoja ainoastaan naisen taloudelliselle asemalle.
Asiahan on meille jo tuttu.
Tiedämme, että useissa kehitysmaissa talouden kantava voima ovat naiset, ja me annamme tälle seikalle tukemme.
Tämänhän jo tiedämme.
Seikka, jota liian vähän korostamme suhteissamme kolmansiin maihin, on se, että myös naisten ihmisoikeuksia on kunnioitettava.
Se mitä Afganistanissa tapahtuu, on vastuuntunnotonta.
On vastuuntunnotonta, että eräissä maissa jatketaan naisten ympärileikkausta ja että me ylläpidämme itsestään selvällä tavalla mitä parhaimpia suhteita näihin maihin.
Sitten toinen seikka.
Laajennettaessa unionia entisiin itäblokin valtioihin on erittäin tärkeää, että "screening"raportissa, joka komission on määrä laatia, on hyvin tarkka selvitys siitä, mitä näissä valtioissa tapahtuu, sillä niissä on havaittavissa taantumista edistyksen sijaan.
.
(DE) Arvoisa puhemies, arvoisat kollegat, viisi vuotta Pekingin jälkeen toimintaohjelman täytäntöönpano on perusteellisen analysoinnin kohteena.
Olemme tarkastelleet kriittisesti naisten oikeuksien ja tasa-arvoasioiden valiokunnassa 12 pääongelma-aluetta: köyhyys, opetus ja koulutus, terveys, väkivalta, aseelliset konfliktit, talous, valta ja päätöksenteko, institutionaaliset mekanismit, ihmisoikeudet, media, ympäristö ja tyttölapset.
Nyt on kysymys siitä, miten poliittista tahtoa toteutetaan myös parannusten aikaansaamiseksi näillä aloilla.
Haluaisin korostaa, että kahden mietinnön laatijan välinen yhteistyö oli hyvin rakentavaa ja olemme keskittyneet tässä mietinnössä EU:n ja sen jäsenvaltioiden toimenpiteisiin.
Yritämme osoittaa puutteita ja antaa joukon suosituksia toimintaohjelman täytäntöönpanon nopeuttamiseksi.
Pidän tätä mietintöä myös toimintakonseptina EU:n valtuuskunnalle, jonka pitäisi ottaa johtava neuvotteluasema kesäkuussa New Yorkissa ja toimia tiiviissä yhteistyössä hallitusten ja kansalaisyhteiskunnan edustajien kanssa naisten oikeuksien vahvistamiseksi.
Tässä kohdin haluaisin oikein sydämellisesti kiittää myös neuvoston puheenjohtaja Belémia ja komission jäsentä siitä, että meidät oli otettu erittäin hyvin mukaan helmikuussa Brysselissä pidetyn konferenssin valmisteluvaiheeseen, ja toivon, että se sujuu seuraavassa valmisteluvaiheessa yhtä hyvin.
New Yorkiin mentäessä meillä on joukko onnistumisia.
Tasavertaisten mahdollisuuksien ankkuroiminen kaikkiin politiikkoihin, eli gender mainstreaming, on toki tällä välin tullut poikkileikkausperiaatteeksi monilla EU:n aloilla.
Samanaikaisesti jatketaan edelleen positiivisia toimia neljännessä toimintaohjelmassa ja todennäköisesti myös viidennessä.
Vaikka huomattavaa edistymistä on tapahtunut, yhtenä päätehtävänä on myös, että oikeudet toteutetaan nyt käytännössä.
Siinä meillä on apuna Amsterdamin sopimuksen 2 ja 3 artikla, joissa nyt naisten ja miesten yhtäläiset mahdollisuudet on määritelty yhteisön tavoitteeksi ja tehtäväksi, tai 141, jonka nojalla voimme tehdä työllisyyspolitiikassa enemmän.
Kuitenkin tarvitsemme vielä aivan varman oikeusperustan.
Tarvitsemme yhden yhtenäisen oikeusperustan sisällyttämisen perustamissopimukseen naisten ja miesten yhtäläisistä mahdollisuuksista kaikilla politiikan aloilla ja toistamiseen direktiivin 141 artiklan positiivisten toimien toimeenpanemiseksi.
Viides toimintaohjelma on ensisijaisen tärkeä ja lopulta myös yhtäläisistä mahdollisuuksista vastaava ministerien neuvosto, joka on päättävä ministerien neuvosto.
Olen sitä mieltä, että laajentumisprosessissa - yhteisesittelijäni korostikin jo asiaa - ja kehitysmaiden kanssa tehtävässä yhteistyössä Euroopan unionin ulkosuhteissa on vahvistettava yhteistyötä ja tuotava sukupuolinäkökulma esiin.
Kun tajuamme, että neljännessä naisten maailmanlaajuisessa konferenssissa naisten mahdollisuudet olivat merkittävässä roolissa, niin tietoyhteiskunnan edelleen kehittämisessä aletaan noudattaa ensisijaisesti myös samaa periaatetta.
Kuten erittäin hyvin luettelimme, on kysymys työpaikoista, tulevaisuuden tehtävistä, siitä, että naiset eivät häviä globalisaatiokilpailussa.
Me olemme myös kehittäneet vaikuttavan kirjon toimenpiteitä työllisyyden edistämiseksi.
Kuitenkin samapalkkaisuudessa on vielä paljon toivomisen varaa.
Perheen ja työn yhdistämisessä on otettava huomioon molemmat vanhemmat - isät ja äidit - ja vahvistettava kuvaa uudenlaisesta perheen tehtäviin osallistuvasta miehestä.
Naisten poliittisessa tasavertaisuudessa on myönteistä kehitystä.
Meillä on Euroopan unionin kansallisissa parlamenteissa keskimäärin 20 prosenttia naisedustajia.
Täällä parlamentissa naisia on 30 prosenttia.
Mutta on vielä paljon parantamista, jotta saavutetaan niin sanoakseni kriittinen massa.
Uskon, että voin sanoa puolueryhmäni täysi tuki takanani, että tässä kiintiöt ovat välttämättömiä.
Kiintiöt on viimeinkin määriteltävä, jollei haluta, että kestää toiset sata vuotta kunnes naisilla on samat oikeudet kuin miehillä, ja tämä kaikilla yhteiskunnan aloilla, taloudessa, työmarkkinaosapuolten kanssakäymisessä, yliopistoissa, tieteessä.
Meidän on myös raivattava tie tiedotusvälineisiin.
Naisiin kohdistuva väkivalta on vielä yksi tärkeä alue.
Olemme vaatineet täällä Euroopan parlamentissa 350 jäsenen kannattaessa väkivallan vastaista vuotta.
Mutta paljon on vielä tehtävää.
New Yorkissa on tärkeää, että saamme aikaan päätöksen Peking plus 10:stä, toisesta naisten maailman konferenssista 2000-luvulla.
Arvoisa puhemies, arvoisa komission jäsen, Yhdistyneiden Kansakuntien yleisneuvoston kokous, joka pidetään kesäkuun alkupäivinä tunnuksella "Naiset vuonna 2000: sukupuolten, kehityksen ja rauhan tasa-arvoa 21. vuosisadalle", on erittäin tärkeä naisten tilanteen kannalta.
Pekingin toimintaohjelman soveltamisen seurantatyössä on käynyt ilmi, että suurinta huolta ehdotettujen tavoitteiden toteutumisen kannalta aiheuttavat yhä opetuksen saaminen ja koulutus, valta ja päätöstenteko, terveys, köyhyys ja väkivalta.
Viime vuosina tapahtuneet yhteiskunnalliset muutokset vaikuttavat aivan erityisesti naisiin.
Iäkkäiden väestönosien määrän lisääntymisellä on erittäin tuntuva vaikutus naisten elämään, koska lakattuaan huolehtimasta lapsistaan he ryhtyvät yleensä huolehtimaan vanhemmistaan.
Vaikka naisten asemassa onkin tapahtunut huomattavaa edistystä, on jäljellä yhä tärkeitä eroja, etenkin syrjintä työelämässä ja palkkaerot samanlaisessa työssä.
Suurin vastuu kotitöistä lankeaa naisille, usein jopa kaikki kotityöt.
Naisten tilanne siihen liittyvine perhevastuineen on yhdessä työmarkkinoilla vallitsevien vaikeuksien kanssa synnyttänyt termin, joka on yhtä yksiselitteinen kuin epäoikeudenmukainenkin: köyhyyden naisvaltaistuminen.
Tarvitaan yhä aloitteita, jotka helpottavat naisten pääsyä työmarkkinoille ja tekevät mahdolliseksi heidän täysipainoisen ammatillisen kehityksensä; tätä varten olisi helpotettava naisten toista työtä lisäämällä lastentarhojen määrää ja raha-avustuksia.
Miesten on otettava itselleen enemmän vastuuta perheestä ja sopeuduttava jatkuvasti kehittyvään yhteiskuntaan, joka on muokannut uusiksi perinteisiä rooleja.
Tietoyhteiskunta vaatii yhä enemmän teknillisen koulutuksen saaneita ihmisiä, joihin naisten on tultava mukaan, ja tämä onkin toiminta-alue, johon heillä on erityisiä lahjoja.
Jos naisten määrää päätöstentekoprosessissa lisättäisiin, niitä vaivaavat ongelmat ratkaistaisiin paljon helpommin.
Melkoisesti on edistyttykin, mutta yhä on politiikassa ja talouselämässä alueita, joilla naiset ovat aliedustettuja.
Tällä hetkellä vallitsevista ongelmista emme ikävä kyllä voi jättää mainitsematta naisiin kohdistuvan väkivaltaisuuden ongelmia: väkivaltaa kodin piirissä, aseellisissa selkkauksissa ja viime vuosina yhä lisääntyneessä naisilla käytävässä kaupassa.
Se on väkivaltaa, joka on rikkomus ihmisen perusoikeuksia, hänen omanarvontuntoaan ja fyysistä koskemattomuuttaan vastaan.
Amsterdamin sopimus helpottaa tasa-arvotavoitteiden yhdistämistä yhteisön politiikkoihin ja etenkin sen 141 artikla helpottaa myönteisten toimintojen luomista työllistämisen piirissä.
Työllistäminenhän tavallisesti ratkaisee myös muut syrjinnästä, taloudellisesta riippuvuudesta, henkilökohtaisen vapauden puutteesta ynnä muusta johtuvat ongelmat.
Yhteisön viidennessä toimintaohjelmassa olisi käytävä käsiksi yhä jäljellä oleviin ongelmiin myöntämällä talousarviossa määrärahoja, joilla voitaisiin laatia ohjelmia sitä kipeimmin kaipaaville alueille.
Näiden tavoitteiden saavuttamisessa tiedotusvälineiden myötävaikutus on varmasti välttämätöntä.
Arvoisa puhemies, "naiset kannattelevat puolta taivasta", sanoi kerran eräs menestyksekäs mies.
Mutta taivas ei riitä.
Naisia on enemmän kuin puolet maapallon väestöstä, mutta he eivät vieläkään saa ääntänsä kuuluviin ja ovat edelleen aliedustettuina useimmilla poliittisilla, taloudellisilla ja yhteiskunnallisilla alueilla.
Tätä ei voida hyväksyä!
Vuosisatojen ajan naiset ovat vaatineet oikeuksia täysivaltaisina kansalaisina.
Pohjoisen äänioikeusaktivisteista etelän silpomiseen vastustajiin.
Pekingin konferenssissa vuonna 1995 päätettiin yhteisestä näitä eri naisryhmiä koskevasta toimintasuunnitelmasta; virstanpylväs naisten oikeuksien tunnustamisessa osaksi ihmisoikeuksia.
Käytännöllisesti katsoen kaikki maailman hallitukset allekirjoittivat Pekingin konferenssin toimintasuunnitelman.
Pekingin julistuksessa erotetaan 12 kriittistä aluetta ja määritetään pitkän aikavälin tavoitteita ja kantoja, jotka hallitusten, Yhdistyneiden Kansakuntien, kansanliikkeiden ja yksityisen elinkeinoelämän olisi hyväksyttävät naisten edellytysten parantamiseksi.
Viisi vuotta myöhemmin naisten syrjiminen on edelleen laajalle levinnyttä, ja naisiin kohdistuva väkivalta on edelleen maailmanlaajuinen ilmiö.
Lasikatto estää naisten ylennykset työelämässä, hallinnossa ja politiikassa.
Naiset ovat ylivoimaisena enemmistönä niiden miljardin ihmisen joukossa, jotka elävät äärimmäisessä kurjuudessa ja lukutaidottomuudessa, ja miehet tekevät yhä naisia koskevat päätökset.
Kesäkuun Peking+5-konferenssissa on aika tehdä konkreettisia päätöksiä, joiden käytännön tuloksena on Pekingin ohjelman tavoitteiden toteutuminen.
Siinä mietinnössä, josta äänestämme huomenna, korostetaan, että edistysaskeleet kaikilla 12 alueella ovat välttämättömiä, jotta naiset voisivat saada muodostu pelkkä puheharjoitus.
Ensiksi maailman hallitusten on hyväksyttävä konkreettinen toimintasuunnitelma ja sitoutua uudestaan Pekingin tavoitteiden toteuttamiseen.
Toiseksi niiden on annettava sitoumuksia taloudellisista välineistä päätösten toteuttamista varten, ja kolmanneksi valvontavälineitä on perustettava täytäntöönpanon valvomiseksi.
Nämä kolme työkalua ovat tähän mennessä puuttuneet Pekingin suunnitelman täytäntöönpanosta.
Se tosiseikka, että maailman hallitukset kieltäytyvät tunnustamasta, että tyttöjä ja naisia käytetään hyväksi ja vainotaan kehdosta hautaan, on maailman kaikkien aikojen ilmeisimpiä ja laajimpia ihmisoikeuksien loukkauksia.
Sen naisten oikeuksien ja tasa-arvoasioiden valiokunta haluaa muuttaa.
Naisten ei pidä pelkästään kannatella puolta taivasta vaan heillä on myös oltava oikeus ottaa vastuu päätöksistä, jotka koskevat koko maapalloa.
Vai kuinka, arvoisa komission jäsen?
Arvoisa puhemies, me olemme menossa New Yorkiin ennen kaikkea keskustelemaan naisten asemasta maailmanlaajuisesti.
Tottakai meillä myös Euroopan unionissa on syytä parantaa naisten asemaa kaikilla elämän aloilla, mutta ennen kaikkea nyt on kyse maailmanlaajuisesta konferenssista.
Uskon, että sinne kannattaa viedä mukana sellainen ajatus, että naisten aseman vahvistaminen voidaan nähdä yhteiskunnan kehitysstrategiana.
Kun panostamme naisiin, niin samalla autamme kokonaisia yhdys- ja yhteiskuntia astumaan kehityksen tielle.
Tästähän on erittäin vakuuttavaa todistusaineistoa: esimerkiksi naisten perusterveyden hoitoon panostamalla voidaan voittaa monia vaikeita ongelmia.
Köyhyyden poistamisessa naisten tukeminen esimerkiksi meidän näkökulmasta aivan mitättömän pienillä mikrolainoilla on osoittautunut erittäin hyväksi strategiaksi edistää taloudellista toimeliaisuutta.
Naisten koulutus on tietenkin se, joka antaa naisille mahdollisuuksia nousta yhteiskunnan täysivaltaisiksi jäseniksi.
Uskon, että jos meillä Euroopan unionista on jotakin vietävää tähän konferenssiin, niin se liittyy siihen, että me olemme käynnistäneet tällaisen gender mainstreaming -prosessin, jossa me yritämme saada sukupuolinäkökulman kaikkeen päätöksentekoon mukaan.
Kuten me kaikki täällä tiedämme, se ei ole helppoa, siinä on meillä itsellämmekin vielä valtavasti tekemistä, mutta me voimme ottaa esille sen, että esimerkiksi sodan ja rauhan kysymyksissä naisten asema on arvioitava uudelleen.
Naiset ovat hyvin suurissa määrin nykyaikaisten sotien uhreja ja kärsijöitä.
Miksi emme pohtisi sitä, mitä naiset voivat tehdä tällaisten nykyaikaisten konfliktien ennaltaehkäisemiseksi ja ratkaisemiseksi?
Pekingin kokouksessa viisi vuotta sitten sanottiin, että naisten oikeudet ovat ihmisoikeuksia.
Aivan niin kuin esittelijä Smetkin totesi, me emme voi hyväksyä sitä, mitä naisille tapahtuu Afganistanissa, ja meidän täytyy edistää naisten ihmisoikeuksia New Yorkin konferenssissa.
Arvoisa puhemies, tästä mietinnöstä voidaan todeta, että naisten oikeuksien ja tasa-arvoasiain valiokunnassa vallitsee lähes sataprosenttinen yksimielisyys.
Haluaisin kuitenkin painottaa joitakin seikkoja.
Toteamme, että naisten ja lasten oikeudet ovat yleisten ihmisoikeuksien korvaamaton ja erottamaton osa.
Naisten taloudellinen riippumattomuus on välttämättömyys, jos halutaan päästä todelliseen tasa-arvoon.
Naiset Euroopan unionin sisällä ja sen ulkopuolella ovat erityisen alttiita köyhyydelle.
Vuoden 1995 toimintasuunnitelmassa mainitaan nimenomaan vapaus olla itse vastuussa seksuaalisuutta ja yksilön loukkaamattomuuden täyttä kunnioittamista ja naisten ja miesten välisiä suhteita koskevista kysymyksistä sekä seksuaalisia suhteita ja lisääntymistä koskevissa kysymyksissä.
Nämä ovat kohtia, joita erilaiset uskonnolliset fundamentalistit nyt kieltäytyvät hyväksymästä.
Pro-life-liike ja niin kutsutut perheidensuojeluryhmät, Vatikaani ja islamilaiset fundamentalistit ovat erittäin aktiivisia ja ovat olleet aktiivisia erittäin hyvin järjestäytyneellä tavalla niiden konferenssien aikana, joita on viime kuukausina pidetty muun muassa New Yorkissa.
Ne siis sabotoivat rakentavaa vuoropuhelua hallitusten ja vapaaehtoisjärjestöjen välillä.
Haluaisin vedota tämän parlamentin suureen kristillisdemokraattiseen tyhmään, jotta se suhtautuisi torjuvasti tähän YK:n seurantakonferenssin sabotoimiseen.
Haluan myös haastaa jäsenvaltioiden hallitukset ja sen Euroopan parlamentin valtuuskunnan, joka on lähdössä New Yorkiin muutaman viikon päästä tehdäkseen kaiken voitavansa saadakseen aikaan sen Peking+5- konferenssin loppuasiakirjan, jota nämä ryhmät uhkaavat.
Kyseessä on sellaisen loppuasiakirjan saaminen aikaan, jossa on mukana ne toimintasuunnitelman hyväksytyt 12 kohtaa, niin että voimme kaikki yhdessä työskennellä naisten oikeuksien ja tasa-arvon edistämiseksi - ei sen viemiseksi taaksepäin.
Arvoisa puhemies, yhdymme kahden mietinnön esittelijän tekemään perustyöhön, olemme samaa mieltä heidän lähestymistavastaan ja siitä seikasta, että hyvien päämäärien luomista jatketaan, mutta kun sitten onkin aika arvioida, mitä viiden viime vuoden aikana on tehty kuten täällä sanottiin meillä ei olekaan tietoja, enkä tarkoita tällä objektiivisia tietoja, vaan meillä ei ole edes perustietoja, joiden avulla voisimme suunnitella uusia toimia tai tutkia niitä tapoja, joilla korjata epäonnistuneet toimemme.
Euroopan komissio esittää meille siis jälleen kerran suuria päämääriä, mutta hyvin vähän konkreettisia toimia.
Tässä tilaisuudessa voisi mielestämme olla hyödyllistä, että unioni tekisi aloitteen, mutta todellakin konkreettisen aloitteen, jolla olisi vahvistetut määräajat ja joka olisi ensisijainen tavoite.
Koska puheena olevaan asiaan liittyy laajalti ongelmia, mielestämme naisten sukupuolielinten silpominen ansaitsee erityistä huomiota.
Haluaisimme kuulla komission jäsen Diamantopouloulta, tarkastellaanko kolmansien maiden suhteita koskevaa lauseketta erityisen huolellisesti naisten sukupuolielinten silpomisen osalta, jotta kysymyksessä saavutettaisiin lopullinen päätös siinä mielessä, että kaikki ne maat, jotka sallivat tai suvaitsevat naisten sukupuolielinten silpomisen, eivät enää saisi avustuksia Euroopan unionilta.
Tämä on huomattava ongelma, ja tämä käytäntö on niin yleinen ja laajalle levinnyt, että myös Euroopassa päivittäin ilmestyvistä lehdistä siitä saa lukea yhä useammin.
Arvoisa puhemies, arvoisa komission jäsen, puhuessani Pekingissä vuonna 1995 päätetystä tasa-arvon toimintaohjelmasta, haluaisin nyt tilaisuuden tullen nostaa esille YK:n roolin ja ponnistukset tässä kysymyksessä sekä myös palauttaa mieliin unionin merkittävän roolin ja panoksen toimintaohjelman hyväksymisessä maailmanlaajuisella tasolla.
YK:n New Yorkissa pidettävän huippukokouksen lähestyessä on mielestäni sopiva hetki tavoitella aktiivisempaa ja tehokkaampaa eurooppalaista ja maailmanlaajuista politiikkaa kaikilla alueilla, politiikkaa, joka ulottuu Afganistaniin ja Persianlahden maihin asti, missä naisten kova kohtalo on yhä nykyäänkin elää ilman perusihmisoikeuksia.
Tämä ei tietenkään tarkoita, että aliarvioisimme tapahtunutta edistymistä ja Euroopan unionin panosta naisten aktiivisessa mukanaolossa kaikilla ammatillisilla ja tieteen aloilla, naisten suorituksia kaikilla koulutusasteilla, heidän menestystään kaikkialla, missä sovelletaan yhtäläisten oikeuksien politiikkoja ja kykyihin perustuvia järjestelmiä.
Kuitenkin huolimatta saavutetusta kiistattomasta edistyksestä jäljellä on yhä vakavia epätasa-arvo- ja syrjintäongelmia, joilla on vakavia seurauksia demokratian toiminnalle ja jotka aiheuttavat suuria taloudellisia ja sosiaalisia kustannuksia, koska naisten edustamaa arvokasta inhimillistä pääomaa ei hyödynnetä täysimääräisesti.
Tästä syystä seuraavaksi on kuljettava eteenpäin konkreettisen näkemyksen ja suunnitelman, strategioiden ja mekanismien, tarkan aikataulun ja indikaattoreiden sekä sellaisten mitattavien tavoitteiden avulla, jotka antavat meille vuonna 2005 uudessa YK:n huippukokouksessa, jossa arvioidaan mennyttä vuosikymmentä, mahdollisuuden arvioida tarkasti saavutettua edistymistä.
Nyt meidän on laajennettava toimiamme syrjinnän poistamiseksi työmarkkinoilta, naisten osallistumiseksi työmarkkinaosapuolten vuoropuheluun ja puuttumiseksi naisiin kohdistuvaan väkivaltaan.
Meidän on turvattava vastuiden ja velvollisuuksien oikeudenmukainen jako sukupuolten välillä sekä julkisella että yksityisellä taholla.
Lyhyesti sanoen meidän on luotava uusi institutionaalinen ja yhteiskunnallinen kehys, joka heijastaa tapahtuneita muutoksia ja ratkaisee vanhentuneen sukupuolisopimuksen aiheuttamat ongelmat ja vastustuksen.
Tässä taistelussa Euroopan unionin ja jäsenvaltioiden pitää olla etulinjassa.
.
(EL) Arvoisa puhemies, haluaisin aluksi onnitella Gröneriä ja Smetiä erinomaisesta mietinnöstä.
28 konkreettisen suosituksen lisäksi, jotka ovat erittäin hyödyllisiä paitsi Pekingin ohjelmalle myös komission viidennelle ohjelmalle - ja haluankin vakuuttaa, että ne otetaan kokonaisuudessaan huomioon - minun täytyy korostaa, että siihen liittyy myös erittäin kiinnostava tietojen ja kantojen tukema poliittinen analyysi, joka on hieno työkalu, ja se on mielestäni niin kiinnostava, että myös jäsenvaltioiden pitäisi kopioida se.
Viisi vuotta Pekingin jälkeen etenemme kuluneen viisivuotiskauden arviointiin.
Kuten puhujat sanoivat, paljon on tapahtunut ja paljon pitää vielä tapahtua.
Ja on tietenkin välttämätöntä, että New Yorkissa keskustellaan Afganistanista ja tehdään sitä koskeva päätöslauselma, koska se on yksi aikakautemme suurista häpeätahroista; yksi ihmiskunnan suurimmista häpeätahroista vuonna 2000.
Teimme sitoumuksia vuonna 1995, ja nämä sitoumukset on tietyssä määrin täytetty, ja Pekingissä laadimme niistä täyden analyysin.
Voidaan kysyä, onko meillä Euroopan unionin tasolla käytettävissä tarvittavat tiedot.
Haluaisin ilmoittaa teille, että komissio on jo kauan kamppaillut kerätäkseen tiedot kaikista jäsenvaltioista, saadakseen vastaukset yhä uudestaan ja uudestaan lähetettyihin kyselylomakkeisiin, saadakseen vastaukset kaikkiin osa-alueisiin, jotka koskevat lainsäädäntöä, rakenteita, toimia ja tilastoja.
Minun on myönnettävä, että suuren vaivannäön jälkeen olemme päätyneet konkreettiseen tietokokonaisuuteen, joka julkistetaan mahdollisimman pian - toivottavasti 15 päivän päästä - ja jossa on myös vuoden 1999 tiedot.
Tämä oli myös syy tähän erityiseen viivästykseen.
Mitä mietintöön tulee, haluaisin mainita kolme kohtaa, jotka Euroopan maille lähetettyjen kyselylomakkeiden mukaan ovat ensi sijalla Euroopan maiden problematiikassa.
Ensimmäinen ovat uudet muutokset tietoyhteiskunnassa.
Uuden muutokset, jotka muuttavat taloutta, yhteiskuntaa ja työskentelymallia, synnyttävät suuria haasteita mutta myös suuria ongelmia erityisesti kaikista heikoimmille kansanosille ja suuria ongelmia naisille, joiden osallistumisosuus tähän uuteen teknologioiden maailmaan on paljon pienempi kuin miesten ja joiden työttömyys on korkeammalla tasolla.
Tässä asiassa meidän pitää siis korostaa uutta tavoitetta koulutuksessa, elinikäistä koulutusta, uudelleenkoulutusta ja erityisohjelmia, jotka koskevat naisten osallistumista uuteen tietoyhteiskuntaan, sekä myös naisten osallistumista työmarkkinoille.
Toinen kohta koskee demokratiaa; myös se liittyy tietoyhteiskuntaan, jossa avautuu uusi viestintätapa kansalaisten ja poliitikkojen välille, mutta myös uusi tie, joka pitää tuntea ja jolla pitää olla sopiva kulkuneuvo.
Ja on tietenkin olemassa vanha naisten edustuksen ongelma, jota kaikki puhujat ovat jo käsitelleet.
Kolmas kohta, jolle sillekin jäsenvaltiot näyttivät antavan merkitystä, on naisiin kohdistuva väkivalta, jossa vakavin ongelma on naisten välittäminen eli siis nykyaikainen ihmiskauppa.
Hyvät parlamentin jäsenet, valitettavasti meidän on todettava, että uusi aikakausi tuo näyttämölle paitsi sähköisen kaupankäynnin, niin kuin se on taloudessa määritelty, myös naisten ja lasten sähköisen kaupankäynnin.
Tietenkin myös näihin kysymyksiin tarvitaan innovatiivisia ratkaisuja, joissa tarvitaan uusia lähestymistapoja, emmekä voi pitää niitä vain uuden aikakauden hintana.
Mielestäni tämä on myös yksi peruskysymys, jossa tarvitaan arviointia sekä ennen kaikkea sitoumustemme uudistamista.
Haluaisin korostaa, että on selvää, että Pekingin neuvottelut ovat ongelmalliset.
Olen samaa mieltä, että on olemassa keskuksia ja järjestäytyneitä voimia, jotka haluavat viedä taaksepäin kaikkea tätä edistystä ja avata uudelleen esityslistan, josta me olemme sopineet.
Onkin hyvin tärkeää, millä tavoin järjestäydymme kaikilla tasoilla ja kuinka painostusryhmämme toimivat kaikilla tasoilla, jotta välttäisimme kokonaan esityslistan avaamisen ja paluun menneisyyteen ja jotta uudistaisimme sitoumuksemme ja loisimme uuden eteenpäin vievän voiman niiden asioiden toteuttamiseksi, joihin uudella aikakaudella olemme sitoutuneet.
Koska mielestäni kaikki neuvottelut riippuvat myös valmistelutyöstä sekä omien lähtökohtiemme ja vastapuolella olevien lähtökohtien hyvästä hallinnasta, tarvitaan erityistä yhteistyötä puheenjohtajavaltio Portugalin kanssa, yhteistyötä myös parlamentin ja komission taholta.
Ei ole mielestäni tarpeen vakuuttaa, että komissio - ja minä itse - olemme puheenjohtajavaltio Portugalin käytettävissä, jotta olisimme mahdollisimman hyvin valmistautuneita näihin neuvotteluihin.
Kiitos teille, arvoisa komission jäsen.
Keskustelu on päättynyt.
Äänestys toimitetaan huomenna klo 12.00.
Tahdon muuten ilmaista kohteliaisuuteni kaikille yhä läsnä oleville jäsenille sisukkuuden osoittamisesta ja kiittää lämpimästi kaikkia yhä läsnä olevia virkailijoita pitkällisestä aherruksesta.
(Istunto päättyi klo 23.53.)
Slovenian tasavallan presidentti Kuèanin puhe
Minulla on Euroopan parlamentin puhemiehenä kunnia ja hyvin suuri ilo toivottaa tervetulleeksi Slovenian tasavallan presidentti Milan Kuèan.
Arvoisa presidentti, meillä on ensimmäistä kertaa tilaisuus ottaa teidät vastaan, ja olen siitä iloinen.
Slovenian kevään huipentumana ensimmäiset vapaat ja demokraattiset vaalit pidettiin vain 10 vuotta sitten, 8. huhtikuuta 1990.
Tuona keväänä olivat oraalla kesän 1991 yhteenotot ja jännitteet, kesän, jonka aikana Slovenia saavutti itsenäisyytensä.
Me kaikki muistamme tietenkin yhä kuvat noista kesän 1991 kymmenestä dramaattisesta päivästä.
Slovenian kansan ja sen presidentin rohkeus, vapaudenrakkaus ja päättäväisyys veivät tuolloin voiton väkivallan uhasta.
Näin syntyi vapaa ja demokraattinen Slovenia.
Tämä tapaus merkitsi samanaikaisesti paluuta yhteisiin eurooppalaisiin vapauden ja rauhan sekä demokratian ja ihmisoikeuksien kunnioittamisen arvoihin.
Nämä eurooppalaisen sivilisaation olennaiset saavutukset sinetöivät nykyisten ja tulevien yhteisten toimiemme luovuttamattoman perustan.
Euroopan unioni on ennen kaikkea arvojen yhteisö.
Panen ilokseni merkille, että Slovenia on useita vuosikymmeniä kestäneen kommunistisen diktatuurin jälkeen kohottanut nämä arvot valtion perustaksi.
Ja Slovenia kuuluu nyt eurooppalaiseen suurperheeseen, jonka haluamme pian koota yhteen.
Assosiaatiosopimus antoi meille vuonna 1996 mahdollisuuden perustaa Euroopan parlamentin ja Slovenian parlamentin välisen parlamentaarisen sekavaliokunnan.
10. kesäkuuta 1996 maanne esitti virallisen hakemuksensa liittyä Euroopan unioniin.
Neuvottelut käynnistettiin maaliskuussa 1998, ja tiedän, että niitä jatketaan aktiivisesti komission puheenjohtaja Romano Prodin ja komission jäsen Verheugenin johdolla.
Tiedämme, että teillä on ollut Slovenian presidenttinä näinä 10:nä viime vuotena ratkaiseva osa Slovenian myönteisessä kehityksessä.
Siksi olen aivan erityisen iloinen ottaessani teidät tänään vastaan keskuuteemme.
Tervetuloa, arvoisa presidentti, ja annan teille enempää odottamatta puheenvuoron.
Arvoisa puhemies, arvoisat jäsenet, minulla on kunnia saada puhua tässä arvokkaassa parlamentissa.
Olen erityisen iloinen siitä, että olen saanut tehdä sen nyt, kun on kulunut 50 vuotta siitä, kun Robert Schuman kehotti Ranskaa, Saksaa ja muita maita ottamaan käyttöön terästä ja hiiltä koskevan yhteisen talouspolitiikan.
Tuona päivänä alkoi Euroopan yhdentymiskehitys.
Se on teidän ja meidän yhteinen eurooppalainen juhlapäivämme, ja lausun teille vilpittömät onnentoivotukseni.
Onnittelen teitä, jotka olette uskoneet ja luottaneet Euroopan yhdentymisaatteeseen.
Sain vakuutuksen tästä luottamuksesta, kun Euroopan parlamentin ansioitunut puhemies Fontaine teki äskettäin erittäin onnistuneen vierailun Sloveniaan.
Slovenian parlamentille pitämässään puheessa puhemies Fontaine ilmaisi selvästi sitoutuneensa Euroopan yhdentymisen edistämiseen ja sanoi: "On tärkeää, että tuemme pyrkimyksiä lujittaa kunkin maan erityispiirteitä.
Meidän täytyy näin ollen syventää Euroopan unionin perustaa ja valmistella sitä laajentumiseen niin, että se pystyy tulevaisuudessa säilyttämään toimintakykynsä, kun se vastaa sekä sisäisiin että ulkoisiin haasteisiin.
Tämä on mahdollista ainoastaan sillä ehdolla, että säilytämme nykyisen tasapainon pienten ja suurten maiden välillä ja etenemme kohti kansalaisten Eurooppaa."
Tämä ajatus on mielestäni erityisen tärkeä, koska siinä korostetaan rinnakkaiseloa.
Rinnakkaiselo on ihmiskunnan tulevaisuuden ainoa todellinen vaihtoehto; myös Euroopan tulevaisuuden.
Kysymys kuitenkin kuuluu: mihin tuo rinnakkaiselo perustuu?
Olen vakuuttunut siitä, että sen pitäisi perustua ennen kaikkea niihin kokemuksiin, jotka olemme tuoneet tullessamme ja jotka ovat synnyttäneet ne arvot, jotka olemme todenneet Euroopan demokratian perusarvoiksi ja julistaneet koko uutta Eurooppaa yhdistäviksi periaatteiksi.
Ne kokemukset, jotka viemme mukanamme 2000-luvulle, liittyvät siirtomaavaltojen sekä ideologisen, poliittisen ja sosiaalisen totalitarismin nousuun ja tuhoon.
Tämän vastapainona mutta kokemustemme olennaisena osana ovat oikeusvaltio ja ihmisoikeudet, yksilöiden ja kansakuntien vapaus, demokratia poliittisen vallan edellytyksenä sekä sosiaalinen oikeudenmukaisuus ja vakaus tavoitteina, joihin meidän täytyy jatkuvasti pyrkiä.
Kokemusten ohella rinnakkaiselomme pitäisi perustaa sellaisten lakien varaan, jotka määrittelevät ihmisen elämää 2000-luvun kynnyksellä ja joiden avulla pannaan täytäntöön ja vahvistetaan näitä arvoja.
Nämä ovat maailmanlaajuisen yhteisön lakeja.
Toistaiseksi maailmanlaajuinen yhteisö näyttää rajoittuvan markkinoihin, talouksiin sekä tieto- ja viestintäteknologiaan.
Politiikka laahaa tämän suuntauksen perässä.
Rinnakkaiselon vakaa perusta maailmassa edellyttää kuitenkin maailmanlaajuisia politiikkoja, joiden avulla pystytään synnyttämään sellaista sosiaalista johdonmukaisuutta, joka tasapainottaa jo maailmanlaajuistuneen pääoman vaikutuksia.
Maailmanlaajuinen politiikka edellyttää, että kansalaisvaltion suvereeniuteen perustuvat kansalliset politiikat ja edut olisi sidottava yhteisvastuulliseen maailmanlaajuiseen politiikkaan.
Tässä olisi kyse eräänlaisesta maailmanlaajuisesta "sisäpolitiikasta", johon kaikki maat olisivat sidottuja.
Sen perustana olisivat muun muassa seuraavat asiat: maailmanlaajuisesti levinnyt poliittinen ja taloudellinen demokratia; sitovat yksilölliset ja kollektiiviset ihmisoikeusnormit; eri kulttuurien, uskontojen ja sivilisaatioiden välinen vuoropuhelu; nationalismin ja muukalaisvihan vastustaminen; uudenlainen tasapaino taloudellisesti kehittyneiden ja kehittyvien maailmanosien välillä; oppimisen, tietämyksen, tutkimuksen ja tiedon maailmanlaajuistuminen; kansainvälisen ja alueiden välisen yhteistyön kehittäminen; sosiaaliseen oikeudenmukaisuuteen ja yhteisvastuuseen perustuvan yhteiskuntajärjestyksen luominen; yhteinen turvallisuus- ja puolustuspolitiikka; järjestäytyneen rikollisuuden torjunta.
Näiden politiikkojen myötä voisimme kyetä varmistamaan sen, että kylmän sodan ideologisten, poliittisten ja sotilaallisten vastakkainasettelujen tilalle ei tule kulttuurien, uskontojen ja sivilisaatioiden yhteentörmäystä.
Jos haluamme edetä kohti maailmanlaajuista poliittista vastuuta, meidän pitäisi mahdollisimman nopeasti edetä Euroopassa kohti yhteisvastuupolitiikkaa; juuri siinä Euroopassa, joka parhaillaan lujittaa rinnakkaiselon perustaa tulevaisuutta varten.
Tästä ovat merkkinä Euroopan yhteiset politiikat - ei ainoastaan rahapolitiikka vaan myös ulko-, puolustus- ja turvallisuuspolitiikat - ihmisoikeuksia koskeva eurooppalainen peruskirja ja mahdollisesti myös tuleva Euroopan perustuslaki.
Siitä ovat merkkinä myös pyrkimykset kriisinhallintaan, jolla estettäisiin alueen maiden ulkoisten tai sisäisten kriisien laajeneminen aseellisiksi selkkauksiksi ja hyökkäyksiksi, jotka voivat uhata yhteistä rauhaa, turvallisuutta ja vaurautta.
Maailmanlaajuinen yhteisvastuupolitiikka edellyttää paitsi sitä, että estämme muiden sellaiset toimet, jotka vahingoittavat yhteisöä, myös ja erityisesti sitä, että pidättäydymme itse tällaisista toimista.
Avoimessa, moninapaisessa maailmassa, jossa Eurooppa-keskeisyyttä ei enää ole, Eurooppa voi olla yksi sivistyneen kehityksen lipunkantajista vain, jos se on sisäisesti maailmanlaajuinen, jos kaikki sen osat ovat yhdentyneitä ja jos ketään ei jätetä yhteisen tulevaisuutemme ulkopuolelle eikä syrjitä.
Berliinin muurin raunioilla Euroopassa alkaa kuitenkin näkyä merkkejä uudenlaisesta jaottelusta.
Todellisuudessa on olemassa monta Eurooppaa.
On Euroopan unionin maita ja NATO-jäseniä, joiden kehityksen perustana on Euroopan pitkä demokratiaperinne, ihmisoikeuksien kunnioittaminen ja mahdollinen uusi talouskasvu Euroopan yhteisen rahan myötä.
Tähän ryhmään kuuluu lisäksi joitakin pieniä maita, jotka ovat kehittyneet merkittävästi EU:ssa ja säilyttäneet omat erityispiirteensä.
Toinen Eurooppa koostuu niistä maista, jotka neuvottelevat Euroopan unionin kanssa: siis niistä maista, jotka odottavat Eurooppa-junaa ensimmäisen tai toisen luokan odotushuoneissa.
Kolmas Eurooppa koostuu Itä- ja Kaakkois-Euroopan maista (Ukrainasta, Kroatiasta, Bosniasta ja Hertsegovinasta, Albaniasta, Makedoniasta ja Moldovasta), jotka eivät ole vielä päässeet asemalle, vaikka ne haluaisivatkin.
Osa niistä ei pääse sinne ilman apua.
On myös niitä maita, jotka eivät toistaiseksi halua liittyä EU:hun.
Ne leikittelevät mieluummin Euroopan uudenlaisella ideologisella kahtiajaolla.
Voisimme kutsua tätä neljänneksi Euroopaksi.
Serbian, joka on valmis horjuttamaan Kaakkois-Euroopan vakautta, on johdattanut tähän neljänteen Eurooppaan sen aggressiivinen kansallinen poliittinen eliitti, joka on aika ajoin saanut tukea muiden Balkanin kansakuntien poliittisten eliittien nationalistisista pyrkimyksistä.
Kun Eurooppa päättää kestävän rauhan perustasta ja Balkanin sodan kauhukuvien jälkeen myös Kosovon ja Montenegron tulevaisuudesta, Euroopan yhtenäisyys on jälleen kovalla koetuksella.
Veristen sotilaallisten selkkausten mahdollisuus on yhä todellinen.
Tämä yhtenäisyys on sitäkin tärkeämpää, kun Serbiaa on autettava demokraattisessa muutosprosessissa - kun se joutuu kasvokkain totuuden ja oman vastuunsa kanssa.
Tämä muutos käynnistää demokraattisen ja moniarvoisen politiikan sekä pyrkimykset palauttaa eurooppalainen arvojärjestelmä Serbian kansan tietoisuuteen.
Silloin on välttämätöntä, että Serbialle - ja myös muille Balkanin maille - annetaan haastava mutta realistinen mahdollisuus olla mukana Euroopan yhdentymisessä ja että se annetaan kullekin maalle samoin ehdoin, ilman myönnytyksiä, mutta se vaatii tästä syystä sitäkin enemmän apua.
Yksikään tällainen "Eurooppa" ei ole turvassa poliittisilta tai kulttuurisilta eroilta, jotka voivat vääristää niiden demokraattista kuvaa - ei edes ensimmäinen Eurooppa.
Tarkoitan tässä räikeitä muukalais- ja ulkomaalaisvihan, työvoiman liikkuvuuden vastustamisen ja antisemitismin muotoja, jotka kuuluvat nykypäivän poliittiseen populismiin.
Tämä aiheuttaa paineita perusarvoille ja uhkaa rinnakkaiseloa ja yhteistä tulevaisuuttamme.
Välinpitämättömyys näistä ilmiöistä synnyttäisi välillemme uusia esteitä.
Saamamme kokemukset muistuttavat meitä siitä.
Uskon, että joidenkin Euroopan maiden varauksellisuus Itävallan vapauspuoluetta kohtaan johtuu näistä kokemuksista ja että reaktio on johdonmukainen riippumatta siitä, ketä se koskee.
Kaikkien vanhojen jaottelujen lisäksi on syntymässä uusia, ja ne vaivaavat Eurooppaa entistä enemmän, sillä nykymaailman tietoyhteiskunta aiheuttaa haasteita kaikilla elämänalueillamme.
On olemassa yhä enemmän merkkejä yhteiskunnan jakautumisesta kahteen luokkaan.
Maailma on jakautumassa uudella tavalla.
Yhtäältä ovat työttömät ja ne, jotka eivät puutteellisten tietojensa takia pysty käyttämään nykyaikaista tietotekniikkaa.
Heitä uhkaavat sosiaalinen syrjäytyminen ja lama.
Toisaalta ovat ne, joilla on tarvittava koulutus ja joiden tulevaisuus on siksi taattu.
Tämä on uusi ilmiö, joka havaittiin äskettäin Lissabonissa sosiaalista yhteenkuuluvuutta käsitelleessä EU-kokouksessa.
On selvää, että nykypäivän Euroopassa kaikilla on samat ongelmat, ja me kaikki reagoimme niihin.
Emme tietenkään reagoi niihin aivan samalla tavalla.
Joka tapauksessa on välttämätöntä, että pyrimme löytämään niihin vastauksia saman arvojärjestelmän pohjalta.
Rinnakkaiselon arvojen yhteiset kulmakivet on muurattu.
Nyt kaikille on annettava mahdollisuus elää näiden arvojen mukaisesti.
Tässä saattaa olla ratkaisevan tärkeää Eurooppaa kohtaan tunnettu uudenlainen sitoutuminen, jonka ymmärrän Euroopan laajuiseksi inhimillisten siteiden, yhteistyön, yhteisvastuun, kunnioituksen ja muiden arvojen järjestelmäksi.
Tässä ei ole kyse ainoastaan ajatusten, työvoiman, tavaroiden ja pääoman vapaasta virrasta vaan myös sellaisten arvojen kuin moninaisuuden kunnioitus, suvaitsevaisuus, "Euroopan kansalaisten" yhdenvertaisuus lain edessä riippumatta heidän kansallisesta, etnisestä ja kulttuurisesta taustastaan tai näkemyksistään.
Näin he voivat samastua mahdollisimman paljon samoihin arvoihin kaikkialla Euroopassa, mikä puolestaan voi muodostaa Euroopan perusluonteisen sidekudoksen.
Tällainen mielentila olisi paras tae siitä, että suvaitsemattomuus ja vihamielisyys jäävät reunailmiöiksi.
Samalla se tarkoittaisi, että valtaapitävät eivät missään Euroopan maassa kehtaisi suvereeniuden tai sisäisiin asioihin puuttumattomuuden periaatteen nimessä järjestelmällisesti tukahduttaa tai rajoittaa yksilöllisiä eivätkä kollektiivisia ihmisoikeuksia.
Jos niin kävisi, se vaatisi yhteisiä toimia, ilman epäröintiä tai kompromissia.
NATOn väliintulo Kosovossa on kenties ensimmäinen askel tähän suuntaan.
Perusluonteisten ihmisoikeuksien arvo asetettiin valtion perinteisen suvereeniuden arvon edelle.
Järjestelmällinen ihmisoikeuksien loukkaus ei näin ollen saisi vastaisuudessa olla vain yksittäisen maan sisäinen asia.
Siitä on tulossa kansainvälisen yhteisön vastuulla oleva asia.
Aika näyttää, aloittaako tämä uuden luvun kansainvälisissä suhteissa ja kansainvälisessä oikeudessa.
Eurooppa - erityisesti EU - ei saisi olla kahta mieltä tästä.
Euroopan maailmanlaajuistumisen todellisena tienä on Euroopan unionin laajentuminen kaikkiin Euroopan maihin.
Tämä on haastava tehtävä, sillä Euroopan unioni on nyt aloittamassa laajentumistaan maihin, joilla on erilainen poliittinen tausta kuin nykyisillä jäsenillä.
Nyt on niiden maiden vuoro, jotka kuuluivat maailman suuren kahtiajaon aikana entiseen ideologiseen Itä-Eurooppaan.
On niiden maiden vuoro, joiden talouskasvu on tästä syystä laahannut jäljessä.
On kuitenkin totta, että vasta tämä laajentuminen merkitsee Euroopan todellista yhdentymistä ja maailmanlaajuistumista ja että se merkitsee Itä- ja Länsi-Euroopalle menneisyyden loppua ja maailmanlaajuisen Euroopan tulevaisuuden alkua.
Näille maille, kuten Slovenialle, jotka joutuivat blokkiutumisen takia omaksumaan erilaisen kulttuurin, Euroopan yhdentymiseen osallistuminen olisi myös todiste siitä, että ne ovat lopulta palanneet länsimaisen sivistyksen pariin.
Emme joka tapauksessa saisi unohtaa, että nämä maat, myös Slovenia, ovat osoittaneet, että ne ovat varsin lyhyessä ajassa kyenneet omaksumaan ne säännöt, joiden juurtuminen on kestänyt varsin pitkään EU:ssa ja Länsi-Euroopassa.
Suuret uudistuspyrkimykset käyvät takeeksi siitä, että EU:n laajentuminen hyödyttää paitsi nykyisiä jäseniä myös jäseniksi pyrkiviä.
Laajentumisen lykkääminen osoittaisi, että Eurooppa ei ole vieläkään haudannut menneisyyttä, että se ei ole oppinut tarpeeksi historiasta ja että maailmanlaajuistuminen ei ole vielä sen sisäinen vaatimus.
Se osoittaisi myös, että Eurooppa on luopumassa vaikutusvallastaan ja läsnäolostaan maailmassa.
Tämän uuden laadullisen edistysaskeleen myötä EU:n jäsenten keskuudessa on heräämässä epäilyjä.
Ne ovat siirtymässä täysin tunnetulta alueelta vähemmän tunnetulle alueelle.
Laajentumispäätökseen liittyy aivan uusia riskejä; ja EU:n edessä olevasta ongelmasta on päästävä yhteisymmärrykseen.
Ajattelen lähinnä mittavien sisäisten, toimielimiä ja asiasisältöä koskevien uudistusten toteutusta EU:ssa, sen halukkuutta ottaa vastaan uusia jäseniä ja laajentumisen lykkäämistä.
Voisiko olla, että yksittäisten jäsenvaltioiden erityiset edut nousevat jälleen kerran pintaan?
Eikö se, että uusia maita ei hyväksyttäisikään jäseniksi peräjälkeen niin pian kuin ne ovat valmiita, vaan että jäsenehdokasvaltiot hyväksyttäisiinkin ryhmänä ensimmäisellä ja toisella kierroksella, merkitse laajentumisen siirtymistä tämän vuosituhannen ensimmäisen vuosikymmenen loppupuolelle?
Ongelmia, epäilyjä ja epävarmuutta esiintyy myös jäsenehdokasvaltioissa.
Yhä enemmän on vallalla käsitys "liikkuvasta kohteesta", joka siirtyy kauemmaksi.
Tämä laimentaa paremmin valmistautuneiden ehdokkaiden intoa, sillä niistä tuntuu, että niiden täytyy odottaa heikommin valmistautuneita ehdokkaita.
Avoin keskustelu näistä käsityksistä vaikuttaisi toki rohkaisevasti, ja olisi erityisen hyödyllistä, jos kaikki voisivat lakata esittämästä toisilleen tekosyitä.
EU ei saisi käyttää jäsenehdokasvaltioiden ongelmia tekosyynä viivästyttää omia uudistuksiaan, eivätkä jäsenehdokasvaltiot saisi käyttää EU:n sisäisiin uudistuksiin liittyviä vaikeuksia tekosyynä lykätä niitä uudistuksia, joita niiden täytyy toteuttaa täysjäsenyyttä varten.
Tällaiset tekosyyt heikentäisivät tulevan Euroopan nousumahdollisuuksia, ja se, että laajentumisen ehdoksi asetettaisiin kahdenväliset vaatimukset ja yksittäisten maiden edut, vaikuttaisi tähän yhtä lailla.
Tähän kuuluu ehtoja, jotka juontavat juurensa kauas historiaan ja pyrkivät muuttamaan sitä, erityisesti toisen maailmansodan historiaa.
Tällaisia vaatimuksia esiintyy Euroopan unionin vallankahvassa, kun taas ne, jotka käyttävät vain oikeutta ottaa uusia jäseniä Euroopan unioniin, ovat voimattomia.
Haluaisin tässä vaiheessa palauttaa mieliin puheen, jonka pidin marraskuussa 1995 edellisen parlamentin ulko- ja turvallisuusasiain sekä puolustuspolitiikan valiokunnassa.
Samalla vastustin Slovenian syrjintää, sillä Italian tuolloinen hallitus esti veto-oikeudellaan meitä allekirjoittamasta assosiaatiosopimusta ja asetti allekirjoittamisen ehdoksi niiden kiistakysymysten ratkaisemisen, jotka liittyivät Italian ja entisen Jugoslavian välisiin rajasopimuksiin.
Slovenia joutui selkä seinää vasten allekirjoittamaan niin sanotun "Espanjan kompromissin".
En mainitse tätä palauttaakseni mieliin muistoja vaan pikemminkin siksi, että myös parhaillaan käytävissä neuvotteluissa on esiintynyt taipumus ottaa esille muka oikeutettuja Sloveniaan liittyviä EU:n etuja.
Ajattelen vaatimusta, joka koskee omaisuuden palauttamista niille, joilta se anastettiin toisen maailmansodan jälkeen rangaistuksena yhteistoiminnasta natsi- ja fasistimiehittäjien kanssa.
Tuolloisessa Jugoslaviassa Slovenia ei tehnyt mitään, mikä olisi ollut ristiriidassa liittoutuneiden Potsdamissa tekemien päätösten hengen kanssa.
Sloveenithan taistelivat liittoutuneiden rinnalla fasismia ja natsismia vastaan.
Tällä kertaa Slovenia ei halua hyväksyä sille asetettavia ehtoja, ja se toivoo Euroopan unionilta ymmärrystä ja myötätuntoa.
Olen sitä mieltä, että yksittäiset kahdenväliset kysymykset eivät saisi missään tapauksessa olla syynä asettaa ehtoja EU:n täysjäsenyydelle; eikä niiden pitäisi saada kannatusta EU:n jäseniltä, jotta Euroopan yhdentymisen ja sen tulevaisuuden perusta olisi selkeä ja avoin.
Slovenia on pieni kansakunta.
Elimme vuosisatojen ajan monikansallisessa poliittisessa yhteisössä, Itävalta-Unkarin imperiumissa ja kahdessa Jugoslaviassa.
Koimme kaiken sen ahdistuksen, jota kansallisen identiteetin polkeminen, pyrkimykset kansallisen identiteetin hävittämiseksi ja eriarvoisuus yhteiskunnassa ja lain edessä kohtalokkaine seurauksineen aiheuttivat.
Kaikkein pahinta olivat vihamielisyydet natsi- ja fasistimiehityksen aikana.
Meiltä riistettiin oikeus olemassaoloomme kansakuntana.
Tästä syystä arvostamme suuresti niiden pyrkimyksiä, jotka edistävät yhteiseen eurooppalaiseen kotiin liittyvää hanketta, jonka perustana on kansallisten ja muiden yhteiskunnan tahojen avoimen autonomian käsite.
Monimuotoisuus on Euroopan yhdentymisen menestyksen avain, ja Slovenia on sitonut tähän tulevaisuutensa.
Historialliset kokemuksemme ja kansalaistemme tulevaisuus sanelevat sen, ettemme voi hyväksyä vapaaehtoista emmekä pakollista eristäytymistä euroatlanttisista instituutioista.
Slovenia haluaa olla osa niitä, ja se on valmis edistämään mahdollisuuksiensa mukaan Euroopan kansakuntien yhteiseloa, mutta se ei ole valmis maksamaan siitä kohtuutonta hintaa.
Slovenia on valmis jäsenyyteen vuoden 2002 loppuun mennessä, ja se uskoo, että se on tuolloin tervetullut EU:n jäsenvaltioiden joukkoon.
Olemme iloisia myös siitä, että EU:n jäsenvaltiot sitoutuivat Helsingissä laajentumiseen samaan aikaan kuin parhaiten valmistautuneet jäsenehdokasvaltiot.
Jotta nykyiset tavoitteet voitaisiin saavuttaa, neuvottelut pitäisi saada päätökseen ensi vuonna.
Olemme vakuuttuneita, että neuvottelujen nykyinen edistys mahdollistaa tämän.
Haluaisin lopuksi painottaa, etten pidä maailmanlaajuistumista ja Euroopan yhdentymistä yhtenäistymisenä.
Näiden prosessien suotuisat vaikutukset ovat riippuvaisia siitä, että samalla vahvistetaan yksilöllisyyden ja sirpaloitumisen vapautta.
Tässä ei ole kyse pelkästään yksilön vapaudesta ja autonomiasta vaan myös yhteiskuntaryhmien vapaudesta ilmaista etnistä, kulttuurista, uskonnollista, poliittista ja hengellistä taustaansa ja vakaumustaan.
Näillä vapauksilla on erityinen merkitys ihmisten elämässä, ja niiden kautta ihmiset ilmaisevat sidettään erityisiin arvoihin.
Ainoastaan näiden vapauksien kunnioittaminen voi olla Euroopan rinnakkaiselon perustana.
Tähän kuuluu "ykseys erilaisuudessa" -periaatteen vahvistaminen.
Vaihtoehto on selvä.
Ellemme onnistu löytämään tällä uudella vuosituhannella sellaisen rinnakkaiselon perustaa, joka ei ole pelkästään menneisyyden kieltämistä vaan myös tulevaisuuden aktiivista hyväksymistä ja johon kuuluu Euroopan yleismaailmallisen yhteisvastuupolitiikan laatiminen avoimessa Euroopan unionissa, Eurooppa johdattaa kohtaloaan takaisin menneisyyteen eikä tulevaisuuteen.
Demokraattisella Euroopalla on uuden vuosisadan ja vuosituhannen ensimmäisellä vuosikymmenellä edessään uusia haasteita.
Olen vakuuttunut, että yhdentyneen Euroopan kansalaiset pystyvät vastaamaan niihin.
Arvoisa presidentti, kiitän teitä voimakkaasta, vakaumuksellisesta ja suorasta puheestanne.
Muistelitte Robert Schumanin julistuksen viisikymmenvuotispäivää, jota parlamentti vietti todellakin erittäin juhlallisesti.
Panin merkille, arvoisa presidentti, että puhuitte yhteisestä vuosipäivästämme, ja saanhan sanoa teille, että arvostimme tuota muistelua erittäin paljon.
Kiitos myös siitä, että mainitsitte muutaman viikon takaisen vierailuni Ljubljanaan.
Tämä vierailu oli osa yhdeksättä tapaamista Euroopan parlamentin puhemiesten ja ehdokasvaltioiden presidenttien välillä, tapa, joka aloitettiin useita vuosia sitten edeltäjieni Enrique Barón Crespon, Klaus Hänschin ja José Maria Gil Roblesin aloitteesta.
Minulle tuotti tämän vierailun aikana erittäin suurta kunniaa, että annoitte minulle tilaisuuden puhua Slovenian parlamentissa, ja minun on sanottava laajentumisesta vastaavan varapuhemies Podestán, ulkoasioiden valiokunnan puheenjohtaja Brokin ja valtuuskunnan puheenjohtaja Ebnerin tavoin, että meihin teki erittäin syvän vaikutuksen nähdä ne merkittävät edistysaskeleet, jotka maanne oli ottanut Eurooppaan liittymisen tiellä.
Saanhan sanoa teille lopuksi, että parlamenttimme tunnisti mielestäni erittäin hyvin itsensä sanoista, jotka lausuitte.
Esille ottamienne tavoitteiden osalta kerroitte toiveestanne astua yhteiseen kestävään, vahvaan ja yhtenäiseen taloon, ja voin luullakseni sanoa, että tämä on myös parlamentin enemmistön toive.
Mainitsitte myös yhtenäisyyden säilyttämisen eroja kunnioittaen.
Haluaisin palauttaa tämän osalta mieliin, että 80000 nuorta Euroopan unionin jäsenvaltioista osallistui muutama viikko sitten erääseen kilpailuun, jossa etsittiin tunnuslausetta Euroopalle, ja tunnuslause, jonka palkintolautakunta loppujen lopuksi valitsi, kuului Yhtenäisyys moninaisuudessa.
Minun on myönnettävä, että tuo lause ei ehkä ole nerokas, mutta se on kuitenkin kiinnostavampi kuin miltä se vaikuttaa, koska se vastaa mielestäni maidemme monien kansalaisten erittäin syvään tuntemukseen.
Arvoisa presidentti, muistutitte lopuksi niistä arvoista, joita pidätte tärkeinä ja jotka ovat Euroopan yhdentymisen perusta.
Mainitsitte myös toiveen siitä, ettei maailmanlaajuistumisen yhteydessä unohdeta yhteiskunnallista solidaarisuutta.
Tässäkin asiassa minusta tuntuu siltä, että yhdytte täysin Euroopan parlamentin tavoitteisiin.
(Juhlaistunto päättyi klo 12.30.)