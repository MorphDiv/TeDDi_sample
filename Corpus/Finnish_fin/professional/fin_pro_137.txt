# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Yhteisön laajentuminen ja euron käyttöönotto voivat tuoda mukanaan muita vaaroja.
Siksi meidän on yhdistettävä poliisivoimat sekä hallinnolliset ja rikosoikeudelliset voimat ja välineet niin jäsenvaltioiden kesken kuin EU:ssakin.
Komission neljässä suuntaviivassa annetaan asiaa koskevia ehdotuksia, joihin olen erittäin tyytyväinen.
Ensimmäinen suuntaviiva on petostentorjuntalainsäädäntö.
Oikeusperustan on oltava Amsterdamin sopimuksen 280 artikla, jota on kehitettävä edelleen, jotta erilaisille kansallisille lainsäädännöille saadaan yksi yhteinen nimittäjä ja rangaistukset ja menettelyt voidaan siten järjestää yhdenmukaisesti.
Komissio halusi esittää aiheesta asiakirjan marraskuun loppuun mennessä.
En ole vielä saanut sitä.
Ennen kaikkea on kuitenkin selvennettävä lainsäädäntöä, jotta vältetään lainsäädännön porsaanreiät.
Toinen suuntaviiva on uusi operatiivisen yhteistyön kulttuuri.
On tärkeää, että kaikki jäsenvaltiot vetävät yhtä köyttä.
Yli 80 prosenttiahan EU:n varoihin kohdistuvista petoksista tehdään juuri jäsenvaltioissa.
Tähän asti jäsenvaltiot eivät ole lyöttäytyneet yhteen tässä kysymyksessä, muutoin kaikki valtiot olisivat ratifioineet jo aikoja sitten vuoden 1995 yleissopimuksen, ja se olisi jo voimassa.
Se on tällä välin jo osittain vanhentunut, eikä Nizzan huippukokous muuttanut tilannetta mitenkään.
Komissio haluaa kuitenkin luoda uuden kulttuurin myös sisäisesti, kuten komission puheenjohtaja Prodi lupasi.
Se on määrä toteuttaa sisäisellä uudistuksella.
Seuraamme tätä prosessia valppaina.
Kolmas suuntaviiva on toimielinten yhteinen toiminta korruption ehkäisemiseksi ja torjumiseksi.
Kyse eurooppalaisten elinten uskottavuudesta, joka on erittäin tärkeä asia ja jonka yhteydessä on korostettava jo jonkin aikaa toimineen petostentorjuntaviraston OLAFin perustamista ja sen toimintaa.
On lopultakin poistettava sen riippumattoman toiminnan esteet, etenkin henkilöstön rekrytoinnissa ja sen järjestelmällisessä kehittämisessä.
Sekä virastoa että komissiota kehotetaan yhtä lailla ryhtymään toimiin tässä asiassa.
Syytettyjen oikeuksien tietyn turvan varmistamiseksi ehdotamme, että osoitamme kuulemismenettelystä vastaavan neuvonantajan.
Kehotamme Euroopan investointipankkia ja Euroopan keskuspankkia lopultakin liittymään toimielinten väliseen sopimukseen.
Lopuksi petostentorjuntajärjestelmää on täydennettävä lujittamalla rikosoikeudellista ulottuvuutta.
Ensiaskeleena eurooppalaisen oikeusviranomaisen luomisessa meidän on tuettava komissiota Euroopan syyttäjäviranomaisen perustamisessa, sillä mehän olemme vaatineet sitä parlamentissa jo useita vuosia.
Tällä syyttäjävirastolla olisi tukenaan jäsenvaltioiden delegoidut syyttäjät, ja kuten rikosoikeudellista säännöstä pohtineiden asiantuntijoiden kertomuksessa suositellaan, sitä olisi täydennettävä perusvapauksien toteutusta valvovalla eurooppalaisella tuomioistuimella, joka toimisi eräänlaisena tutkinta- ja koordinointiyksikkönä oikeustakeita koskevan periaatteen ja läheisyysperiaatteen mukaisesti heikentämättä kuitenkaan kansallisten toimivaltaisten tuomioistuinten toimivaltaa.
Tämän syyttäjäviraston on rajoituttava tarkasti suojaamaan taloudellisia etuja; johdetun oikeuden alalla voidaan myöhemmin määrittää yhteispäätösmenettelyssä sen työtä koskevat välttämättömät määräykset ja menettelytavat.
Olen tietoinen siitä, että tähän kysymykseen suhtaudutaan vielä varauksin.
Ne on poistettava, sillä pystymme torjumaan alalla ilmenevän rikollisuuden ainoastaan oikeusvaltioperiaatetta kunnioittavin ja yhdenmukaisin säännöin ja toimenpitein, joita ei valitettavasti saatu aikaan Nizzan huippukokouksessa.
Kiitän komissiota sen ponnisteluista ja sen osallisuudesta ...
(Puhemies keskeyttää puhujan.)
Arvoisa puhemies, kun puhe siirtyy rahaan, siihen loppuu tunnetusti hauskuus.
Se pätee myös Euroopan unioniin.
Siksi parlamentissa ja EU:n muissa toimielimissä ollaan yhtä mieltä siitä, että taloudellisten etujen suojaaminen on asetettava yhdeksi prioriteetiksi.
Siitä, miten ja millä tavoin tämä suoja voidaan taata, ollaan tosin monta mieltä.
Tehokas petostentorjunta edellyttää kaikkien poliisivoimien sekä hallinnollisten ja rikosoikeudellisten voimien yhdistämistä, sillä kyse on Euroopan kansalaisten verorahoista ja vielä paljon pidemmälle menevistä asioista.
Kyse on luottamuksesta eurooppalaisten toimielinten huolellisuuteen, ennen kaikkea luottamuksesta komissioon sille uskottujen varojen käytössä.
On yleisesti tiedossa, että tämä luottamus ei ole välttämättä hyvällä tolalla, sillä komissio on itse maininnut vuoden 1999 petostentorjuntaraportissa, että petosten ja sääntöjenvastaisuuksien vuoksi on menetetty noin 850 miljoonaa euroa.
Tämän vuoksi komission on toteutettava sisäinen uudistusprosessinsa ja otettava lopultakin tosissaan ilmoituksensa, jonka mukaan petoksia ei suvaita ja jokaisesta petoksesta syytetään asianmukaisesti.
Tämän ohella petostentorjuntaviraston OLAFin on ryhdyttävä toimiin.
Tarkasteltavana olevassa mietinnössä keskitytään oikeutetusti tähän toimielimeen.
OLAFin riippumattomuutta ja toimintaa ei ole likimainkaan vielä varmistettu, mikä osoitetaan vaikuttavan selvästi OLAFin valvontakomitean 5. joulukuuta esittämissä päätelmissä, joiden mukaan komission asettamat esteet OLAFin henkilöstön rekrytoinnissa vaarantavat mahdollisesti peruuttamattomasti petostentorjunnan.
Kehotan komissiota painokkaasti olemaan puuttumatta OLAFin työhön.
Lopuksi kannatan eurooppalaisen syyttäjäviraston perustamista, jotta petoksista vastuussa olevat voidaan myös haastaa oikeuteen.
Arvoisa puhemies, haluaisin muistuttaa teitä siitä, että tämä hetki on komission.
Nizzan huippukokouksessa ei edistytty myöskään unionin taloudellisten etujen suojaamisessa.
Nyt on ensisijaisen tärkeää, että komissio tekee hyvin nopeasti ja päättäväisesti luovia ehdotuksia, joiden avulla voimme edetä nykyisen oikeudellisen kehyksen puitteissa.
Kollega Theaton erinomaisessa mietinnössä siihen on esitetty useita mahdollisuuksia.
Mietinnössä lujitetaan uudelleen viiden riippumattoman asiantuntijan laatimassa komission uudistamista koskevassa raportissa esitettyä ehdotusta, jonka mukaan eurooppalaisen syyttäjäviraston perustaminen olisi mahdollista saattaa alulle jo Amsterdamin sopimuksen perusteella.
Parlamentti pyysi komissiota jo toukokuussa esittämään ehdotuksen ensimmäisestä vaiheesta, jossa Euroopan syyttäjäviraston toimivaltaan kuuluisivat vain EU:n toimielinten jäsenten ja virkailijoiden tekemät unionin taloudellisiin etuihin kohdistuneet rikkeet ja rikokset.
Sen tehtävänä olisi johtaa OLAFin asiaa koskevia tutkimuksia ja helpottaa tällaisista rikoksista syyttämistä toimivaltaisissa kansallisissa tuomioistuimissa.
Arvoisa komission jäsen, olen varma, että kun tämä ensimmäinen askel on otettu, Euroopan syyttäjävirastoa koskevaa keskustelua ei enää leimaa uskonsota vastustajien ja kannattajien välillä, joka on tähän asti estänyt edistysaskeleet.
Komissiolla on nyt mahdollisuus ottaa ensimmäinen askel myös ja etenkin Nizzan jälkeen.
Komission jäsen Schreyer, te saatte täyden tukemme, kun otatte tämän ensimmäisen askeleen.
Edelliset puhujat sanoivatkin jo yhtä sun toista OLAFista.
Myös valvontakomitean vakavasti otettavaa ja hiljattain esittämää rekrytointia koskevaa lausuntoa on jo siteerattu.
Komission jäsen Schreyer, olette toistuvasti korostanut parlamentissa, että teidän käsityksenne mukaan teidän tehtävänne petostentorjunnasta vastaavana komission jäsenenä on etenkin varmistaa OLAFin riippumattomuus.
Olkaa hyvä ja kertokaa meille, kannatatteko te tässä ratkaisevassa kysymyksessä jäsen Brüneriä vai ette.
Me tiedämme, että komissio on keskustellut tästä kysymyksestä viime istunnossaan, mutta se ei kyennyt päättämään asiasta.
Olkaa hyvä ja kertokaa meille, miten asiassa pitäisi teidän mielestänne edetä ja miten tämä pattitilanne pitäisi purkaa!
Arvoisa puhemies, voin puhua lyhyesti, sillä tämä ei todellakaan ole ensimmäinen keskustelu, jota tästä asiasta käymme.
Haluaisin sen vuoksi myös kiittää esittelijää tässä yhteydessä hänen sinnikkyydestään ottaa tämä asia esityslistalle vaatiessaan yhä uudelleen Euroopan talousasioiden yleisen syyttäjän perustamista.
Uskoakseni se tulee lopulta olemaan tuloksena Nizzassakin.
Meidän on vain sinnikkäästi jatkettava ponnistelujamme.
Kuten tiedämme, asian eteneminen takkuilee neuvostossa huomattavasti, joissakin jäsenvaltioissa edistystä ei ole tapahtunut lainkaan vuoden 1995 jälkeen, ja ongelmat jatkuvat.
Mutta kuten voimme havaita - ja tämä on mielestäni erittäin ilahduttavaa - nykyinen komissio on tarttunut kysymykseen ja valmistellut ehdotuksen Nizzaa varten ja se tekee asiassa yhteistyötä parlamentin kanssa.
Uskoakseni juuri tämä on mahdollisuutemme tässä tilanteessa, sillä parlamentti ja komissio pystyvät yhdessä saamaan jotakin aikaan.
Ja vain yhdessä pystymme murtamaan jäsenvaltioissa ilmenevän vastarinnan.
Ennen kaikkea meidän on pyrittävä antamaan yhtenäinen kuva julkisuuteen.
Järjestimme äskettäin kuulemistilaisuuden.
Uskoakseni meidän on jatkettava tällä linjalla.
Meidän on myös saatava kansallisten parlamenttien edustajat vakuuttuneiksi, koska vain siten pystymme jatkamaan työtämme ja edistymään.
Meidän on ehdottomasti edistyttävä sillä saralla saadaksemme valitsijat ja ennen kaikkea veronmaksajat uskomaan siihen, että petostentorjuntaan suhtaudutaan myös yhteisötasolla vakavasti ja että me pyrimme saamaan aikaan sen, että kaikkialla Euroopassa vallitsevat samat kriteerit kuin yksittäisissä maissa.
Arvoisa puhemies, ryhmäni suhtautuu erittäin myönteisesti petosten, korruption ja rahanpesun vastaisen panoksen tehostamiseen, ja meistä on täysin mahdotonta hyväksyä, että niitä varoja, jotka jäsenvaltioiden veronmaksajat antavat EU:lle, hoidetaan niin huonosti ja että ne niin suuressa määrin kanavoidaan pois niistä tavoitteista, joihin ne on tarkoitettu, ja että kansainvälinen rikollisuus kasvaa suunnattomasti.
Äänestämme kuitenkin tätä mietintöä vastaan sen vuoksi, että emme usko, että mietinnössä ehdotetut keinot ovat tehokkaita petosten ja rikollisuuden torjunnan kannalta.
Vaikka tunnemmekin suurta myötätuntoa esittelijä Theatoa ja hänen muutoin hyvää panostaan kohtaan, vastustamme riippumattoman Euroopan syyttäjäviraston perustamista, koska se on osa Euroopan liittovaltiota, jota vastustamme.
Ongelmia tuottaa nimenomaan EU:n tasolla tapahtuvan varainhoidon luominen, koska ne EU:n veronmaksajien rahojen jakamista koskevat mallit, jotka niin kutsuttu "yhteisö" on laatinut, ovat huonosti muotoiltuja ja useissa tapauksissa täysin ei-toivottuja.
Toisin sanoen, mitä vähemmän EU:n kassassa on rahaa sitä vähemmän petoksia esiintyy.
Viime kuussa Saksan osavaltioiden oikeusministerien kokouksessa pitämässään puheessa esittelijä Theato sanoi selvästi, että avoimet rajat helpottavat rikollisten toimintaa.
Olen siitä samaa mieltä.
Schengenin sopimus merkitsee katastrofia rehellisyydelle, mutta kuka on luonut Schengenin sopimuksen?
EU on sen luoja.
Emme usko siihen, että useammat yhteisötason ratkaisut parantaisivat rikollisuuden torjuntaa, koska panosta leimaisi yhtä suuri leväperäisyys, hutilointi ja salailu kuin EU:n hallintoa muutenkin.
Viimevuotisten tilintarkastuskertomusten käsittelystähän käy selvästi ilmi, että myös parlamentin voimakkaiden tahojen mielestä on kiireellisempää estää petosten selvittämistä kuin saattaa vastuulliset henkilöt vastuuseen.
Kannatamme sitä, että jäsenvaltiot käyvät neuvotteluja yhtenäisestä rikoslainsäädännöstä, mutta emme halua, että valtiomme olisivat yhden liittovaltiota edustavan Euroopan syyttäjäviranomaisen alaisia.
Arvoisa puhemies, arvoisa komission jäsen, hyvät kollegat, äänestin valiokunnassa Theaton mietintöä vastaan, ja huomenna myös ryhmäni, radikaalien ryhmä, äänestää mietintöä vastaan sitä luonnehtivan mustavalkoisuuden ja itseriittoisuuden vuoksi, jota esiintyy myös yleisesti ottaen talousarvion valvontavaliokunnan tai ainakin joidenkin sen jäsenten toiminnassa.
Kaikki hyvä on peräisin talousarvion valvontavaliokunnasta, ja kaikki huono on peräisin siitä, mitä muut tekevät; tämä on syy, miksi mietintö on täynnä viittauksia edelliseen päätöslauselmaan.
Kuten totesimme kolme kuukautta sitten, näyttää siltä, että kaikkien pitää alistua yksinomaan siihen, mitä talousarvion valvontavaliokunta vaatii.
Arvoisa puhemies, äänestämme mietintöä vastaan kahdesta syystä: ensiksikin siksi, että aikaisemmin meillä oli petoksen vastaisen toiminnan yksikkö UCLAF, ja näytti siltä kuin UCLAF olisi Jumalan maan päälle lähettämä vääryyden korjaaja.
Kaikki se, mitä UCLAF teki, hyväksyttiin ilman epäilyksiä, ja me vaadimme silloin komissiota eroamaan UCLAFin tekemien tutkimusten seurauksena.
Nyt kuka ties miksi UCLAFin entiset virkamiehet eivät ole enää hyviä ihmisiä, ja heidät pitää lähettää pois ja antaa OLAFin johtajalle ratkaisevan suurta valtaa, jotta hän voisi päättää hyvin työnsä tehneiden virkamiesten asioista; koska talousarvion valvontavaliokunta esittää tällaisen pyynnön, näiden virkamiesten pitäisi lähteä OLAFista, koska he kerran työskentelivät UCLAFissa ja koska UCLAF oli joidenkin mielestä täydellinen, ja itse asiassa kävikin niin, että meidän piti pyytää komissiota eroamaan.
Äänestämme vastaan myös toisesta syystä eli siksi, että Euroopan syyttäjäviranomaisen perustamispyyntöä varten ei riitä, että tehdään viittaus perusoikeuksien toteutusta valvovaan eurooppalaiseen tuomioistuimeen, vaan vihdoin ja viimein on syytä luoda varmistusjärjestelmä: syyttäjäviranomainen ei nimittäin yksinään ilman varmistusjärjestelmää ole askel kohti demokratiaa, vaan kohti tutkintajärjestelmää, joka saattaa muodostua vaaralliseksi, ja niinhän onkin, että Nizzassa ehdotus ei mennyt eteenpäin.
Arvoisa puhemies, on aina ilo puhua jäsen Dell'Alban jälkeen, koska hän saa brittiläisen euroskeptikon kuulostamaan täällä järkevältä.
Haluaisin todella lämpimästi onnitella tästä mietinnöstä esittelijää, josta pidän ja jota ihailen henkilönä ja poliitikkona, mutta en valitettavasti voi.
Jos valiokuntatasolla ei olisi hyväksytty OLAFia koskevia tarkistuksia, olisin ponnistellut löytääkseni tästä mietinnöstä jotakin, jota olisin voinut tukea.
Onneksi tämä ajatus sai hyvin vähän tukea viime viikonloppuna Nizzassa.
Neuvosto ei myöskään pidä tästä ajatuksesta, kuten jäsen Rühle aiemmin niin kaunopuheisesti korosti.
Itse olen sitä mieltä, että Euroopan yleinen syyttäjä on ensimmäinen askel kohti rikosoikeudellista säännöstöä, koko mantereen kattavaa lakikokoelmaa.
Uskon todellakin, että näin komission jäsenkin ajattelee.
Arvoisa komission jäsen, ehkä olette ystävällinen, että kerrotte minulle, onko asia näin - onko tämä ensimmäinen askel kohti koko mantereelle yhteistä lakikokoelmaa.
Luulin kuulleni teidän sanovan jotakin tämänsuuntaista valiokunnassa.
Haluaisin myös tietää, miksi komission tätä asiaa koskevan asiakirjan julkaisua siirrettiin Tanskan euroa koskevan kansanäänestyksen jälkeiseksi päiväksi.
Ehkä komissio tietää, että vaikka tällä ehdotuksella on jonkin verran tukea poliittisissa piireissä, sen tuki ei ulotu sen pitemmälle.
Kun keskustellaan Euroopan yleisestä syyttäjästä, usein kuullaan, että nämä ehdotukset on tarkoitettu ainoastaan yhteisön taloudellisten etujen suojaamiseen.
Tästähän kaikkien pitäisi olla samaa mieltä.
On kuitenkin mielenkiintoista, että kun niitä yritetään saada läpi, niitä sanotaan pieniksi askeliksi - niiden takana ei ole kovinkaan paljon.
Siis mistä koko huoli johtuu?
Ne meistä, jotka edelleen kahlaavat läpi tilintarkastustuomioistuimen kertomusta, huomaavat, että yksi yhteisön vastaisen petoksen määritelmä on musta pörssi - tavaroiden maksaminen belgialaiseen tapaan, kuten Brysselissä sanotaan.
Tämä on petos yhteisöä vastaan, koska EU ottaa pienen osuuden kaikista ALV-tapahtumista.
Toinen kysymys tulee siis mieleen: jos Euroopan yleisen syyttäjän sallitaan tutkia jokaista ALV-tapahtumaa kaikkialla Euroopassa, kuinka suuri tuosta virastosta tulee?
On niin paljon muita kysymyksiä - viraston suhde OLAFiin, joka nimittää Euroopan yleisen syyttäjän, se, kenelle virasto antaa kertomuksen ja kuinka virasto vaikuttaa jäsenvaltioihin -, että pelkään, että yllytän parhaillaan brittikonservatiiveja ja muita äänestämään tätä mietintöä vastaan.
Arvoisa puhemies, minun on puhuttava jäsen Dell'Alban ja jäsen Heaton-Harrisin jälkeen, mikä on vaikea paikka.
Haluaisin kiittää jäsen Theatoa hänen mietinnöstään ja erityisesti siitä, että hän tuli tänne, koska tiedän ettei hänen vointinsa ole tällä hetkellä kovin hyvä.
Mietinnössä käsitellään sitä, kuinka suojataan yhteisön taloudellisia etuja ja kuinka se hoidetaan.
Nämä ovat suurimmat kysymykset.
Tästä aiheesta tulee aina valtavan vihaiset otsikot lehtiin ja meidän on vakavasti puututtava näihin kysymyksiin, muuten kansalaiset suhtautuvat unioniin edelleen yhtä kielteisesti kuin jäsen Heaton-Harrisin edustamat ihmiset.
Emme saa unohtaa, että 85 prosenttia rahoista käytetään jäsenvaltioissa emmekä saa myöskään unohtaa, että parlamentin ja komission roolina on omaksua yleiseurooppalainen kanta näihin asioihin.
Meidän on myös muistettava, että petos koskee myös sellaisia rahoja, joita ei ole vielä kerätty.
Tällaista tapahtuu erittäin usein.
Menetämme suuria rahasummia, koska jäsenvaltiot eivät kerää niitä.
On mielenkiintoista, että monet maat, huolimatta siitä, kuinka paljon ne esittävät vastalauseita petoksia vastaan, eivät ole vielä allekirjoittaneet yhteisön taloudellisia etujen suojaamista koskevaa yleissopimusta.
Esitin tarkistusta näiden maiden nimeämiseksi, koska on aika niiden tulla julki ja hävetä.
Meidän on tuotava nämä maat esiin ja paljastettava niiden tekopyhyys.
On aika mielenkiintoista kuulla, mitä puheenjohtaja Prodi sanoi tänään, koska hän kuulosti niin innostuneelta Euroopan yleisestä syyttäjästä, mikä on melkoinen mielenmuutos siitä, mitä olemme aikaisemmin nähneet.
Minun on poliittisen ryhmäni puolesta korostettava jäsen Böschin jättämää tarkistusta, jossa kritisoitiin mietintöä, koska siinä puhuttiin keskittymisestä Euroopan unionin toimielimiin, koska yleinen syyttäjä on olennainen vain tuossa merkityksessä.
Arvoisa puhemies, hyvät parlamentin jäsenet, Euroopan unionia vahingoittavien petosten torjunnalla on komission työssä tärkeä asema ja se on koko komission varainhoitoa koskevan uudistuksen keskeisiä päämääriä.
Käsittelemme tänään parlamentin jäsen Theaton mietintöä komission petostentorjuntastrategiaa koskevasta tiedonannosta.
Komissio on välittänyt tiedonantonsa parlamentille tämän vuoden kesäkuussa, ja on ilahduttavaa, että voimme keskustella kummastakin asiakirjasta jo tänään.
Komission strategia yhteisöjen taloudellisten etujen turvaamiseksi ja petosten torjumiseksi noudattaa kattavaa lähestymistapaa; kattava tarkoittaa, että mukaan otetaan kaikki toimintatasot ja myös kaikki toimijat, kaikki sellaiset toimijat sekä Euroopan unionin toimielimistä että sen jäsenvaltioista samoin kuin ehdokasvaltioista tai kolmansista valtioista, jotka ovat vastuussa Euroopan yhteisten rahavarojen käsittelystä.
Strategia koostuu neljästä toimintahaarasta: petostentorjuntalainsäädännöstä, toimivaltaisten viranomaisten välisestä operatiivisesta yhteistyöstä, toimielinten välisestä toiminnasta virkatoimintaan liittyvien petosten torjumiseksi ja oikeudellisen ulottuvuuden edelleen kehittämisestä.
Koska aikaa on rajallisesti, käsittelen kutakin kohtaa vain lyhyesti.
Ensimmäiseen, kattavaa petostentorjuntalainsäädäntöä koskevaan toimintastrategiaan kuuluvat petosten ennaltaehkäisyyn, paljastamiseen ja syytetoimiin liittyvät säädökset, ja jotta taloudellisten etujen turvaamiseen tähtäävä politiikka olisi tuloksellista, sen on perustuttava selkeisiin, helposti sovellettaviin säädöksiin, joihin sisältyvät tehokasta varainhoitoa koskevat ohjeet.
Toinen toimintastrategia koskee operatiivista yhteistyötä jäsenvaltioiden sekä ehdokasvaltioiden ja kolmansien valtioiden kanssa, ja juuri tämän toiminta-alueen näkökulmasta on OLAFin perustaminen erittäin voimallinen väline, jonka käyttömahdollisuuksia laajennetaan asteittain, ja tähän kuuluu ennen kaikkea OLAFin käyttäminen entistä voimallisemmin tietojen keruun ja hyödyntämisen tehtävissä petostentorjuntaa palvelevan tiedustelupalvelun muodossa.
Seuraava askel on OLAFin työskentelytapojen organisoiminen siten, että OLAF voi toimia todellisena palvelukeskuksena sekä jäsenvaltioille että kaikille petostentorjuntaan osallisille viranomaisille.
OLAFilla on, kuten te, jäsen Theato, olette mietinnössänne aivan oikein huomauttanut, keskeinen sija komission petostentorjuntastrategiassa, ja siksi komissio on hyvin kiinnostunut, ja korostan asiaa tässä vielä erikseen, kyseisen viranomaiselimen nopeasta edelleen laajentamisesta.
OLAFin perustamiseen tarvittava oikeusperusta aiheuttaa kuitenkin eräitä ongelmia.
Kuten tiedätte, komissiossa pidettiin parhaana, että OLAFista olisi luotu täysin itsenäinen viranomainen.
Luotu oikeusperusta on kuitenkin toisenlainen, jäsen Bösch: OLAF on operatiivisesti riippumaton, mutta sillä on toisaalta hoidettavanaan suoraan komissiolta tulevia tehtäviä, ja tästä aiheutuu toistuvasti vaikeuksia, jotka on tietenkin ratkaistava.
Voin vain vakuuttaa teille vielä kerran, myös virkojentäyttöviranomaista koskevan ongelman osalta: OLAFin johtajalla on työntekijöiden palkkaamisessa täysin vapaat kädet, eikä tämä koske vain alempia toimia, vaan myös ylempää tasoa ja johtotasoa.
Otitte esille myös seuraavan kysymyksen: aikooko OLAF käyttää lisäksi neuvoa-antavaa komiteaa parantaakseen korkeimpien virkamiesten valintaprosessin avoimuutta?
Olen itse asiassa varma siitä, että nimenomaan myös OLAFin piirissä ylempien johtohenkilöiden valinta halutaan hoitaa avoimesti.
Haluaisin todeta vain seuraavaa: meidän on nyt elettävä ja työskenneltävä tämän oikeusperustan varassa.
Valvontakomitea on valmistellut toistuvasti mielenkiintoisia ehdotuksia ja pannut liikkeelle oikeusperustan edelleen kehittämistä koskevia pohdintoja, ja komissio on tässä asiassa erittäin avoin ehdotuksille ja uudistuksille.
Kolmas toimintastrategia koskee eurooppalaisten toimielinten yhteistä toimintaa virkatoimintaan liittyvien petosten torjumiseksi ja ehkäisemiseksi, ja saanen tässä yhteydessä huomauttaa, että komission kanteet EIP:tä ja EKP:tä vastaan OLAFia koskeneiden erimielisyyksien johdosta ovat edelleen vireillä ja että myös Euroopan parlamentin 70 jäsenen kanne OLAFin tutkintavaltuuksia vastaan on yhä vireillä.
Neljäs ja viimeinen toimintastrategia koskee rikosoikeudellista ulottuvuutta ja siten rikosoikeudellisia seuraamuksia todetuista, paljastetuista tai oletetuista petoksista.
Tältä osin tilanne on kokonaisuutena edelleenkin epätyydyttävä, erityisesti jäsenvaltioiden kanssa tehtävän yhteistyön osalta, mikä ei johdu yhteistyöhalun puutteesta vaan tällä alueella esiintyvistä rakenteellisista puutteista ja vaikeuksista.
Siksi komissio tekikin asiassa aloitteen ja jätti Nizzan hallitusten väliselle konferenssille Euroopan syyttäjäviranomaisen perustamista koskevan ehdotuksen.
Nizzan kokousta edeltäneissä alustavissa keskusteluissa ehdotus herätti yhä useammissa valtioissa myönteistä huomiota niin, että vaikka tämä ei antanutkaan vielä aihetta toiveisiin vastaavan muutoksen tekemisestä itse perustamissopimukseen, oli joka tapauksessa perusteltuja toiveita sen osalta, että Nizzassa voitaisiin päättää asian jatkokäsittelystä.
Ikävä kyllä, päätös jäi Nizzan lauantai-iltaisessa kokouksessa vetolausekkeen eli erään valtion esittämän vaatimuksen vuoksi aikaansaamatta, mikä on mielestäni erittäin valitettavaa.
Komissio ei kuitenkaan lannistu tästä, vaan aiomme jatkaa asiaa koskevaa julkista keskustelua.
Seuraava tavoite on vuosi 2004, seuraava hallitusten välinen konferenssi.
Keskustelu on päättynyt.
Äänestys toimitetaan huomenna klo 11.30.
Talousarvion valvontamenettelyjen uudistaminen
Esityslistalla on seuraavana Morganin laatima talousarvion valvontavaliokunnan mietintö (A5-0383/2000) talousarvion valvontamenettelyjen ja -instituutioiden uudistamisesta (2000/ 2008(INI))
.
(EN) Arvoisa puhemies, olen enemmän kuin tietoinen siitä, että tämä mietintö ei ole yksi suurimmista, mullistavimmista panoksista eurooppalaiseen keskusteluun.
Tämän iltainen "huikea" yleisömäärä todistaa, että muutkin ovat samaa mieltä.
Tässä mietinnössä on kuitenkin joitakin tärkeitä tekijöitä ja kysymyksiä.
Se pitäisi nähdä tilaisuutena, jossa parlamentti voi arvioida uudestaan suhdettaan talousarvion valvonnan lisäksi myös erityisesti vastuuvapauden myöntämismenettelyyn.
Emme saa unohtaa, että juuri parlamentin vastahakoisuus hyväksyä tapa, jolla eurooppalaisten veronmaksajien rahat oli käytetty vuonna 1996, ennakoi komission kaatumista vuonna 1999.
Komission eron tuloksena näemme mullistavan muutosprosessin.
Meidän on kuitenkin oltava varovaisia Euroopan parlamentin sisällä, ettei käy niin, ettemme näe malkaa omassa silmässämme, koska olemme liian keskittyneitä veljemme - komission - silmässä olevaan rikkaan.
Meilläkin on ongelmia, vaikkei ehkä niin suuria kuin komissiolla, mutta on tärkeää myöntää, että meilläkin on ongelmia.
On selvää, että vastuuvapausmenettelyn muodossa olevaa paniikkinappulaa ei voi painaa heti ensimmäisen ongelman tullessa esiin.
Euroopan parlamentin on siis käytettävä tätä hallussaan olevaa voimakasta asetta erittäin varovaisesti.
Vastuuvapausmenettely antaa parlamentille mahdollisuuden arvioida Euroopan unionin taloushallintoa ja taloudellisia varoja, ehdottaa toimia sen parantamiseksi ja ilmaista poliittinen kokonaisarvio sen laadusta.
On selvää, että talousarvion valvontavaliokunnan työn painopiste on komission hallinnassa, ja että viime kädessä tunnustamme, että komissio on vastuussa talousarvion toteuttamisesta.
Emme kuitenkaan saa unohtaa että 85 prosenttia varoista käytetään ja väärinkäytetään Euroopan unionin jäsenvaltioissa.
Aivan liian kauan jäsenvaltiot ovat piilottaneet syyllisyyttään komission valtavan virkamieskunnan taakse, joka ei voi puolustaa itseään.
Ottakaamme yksi esimerkki: myöhässä olevat maksut.
Jos EU:n raha ei saavu ajoissa, ihmiset menettävät työpaikkansa.
Näin on tapahtunut monta kertaa esimerkiksi rakennerahastojen yhteydessä.
Meillä on EU:n lakeja yritysten suojelemiseksi sellaiselta huonolta hallinnolta, ja komissio on nyt luvannut ottaa käyttöön omia asetuksia pikaisen maksamisen varmistamiseksi.
Jos komissio siis maksaa vastahakoisesti rahat vain nähdäkseen, kuinka ne jäävät jäsenvaltion kirstuun kasvamaan korkoa, loppukäyttäjällä on edelleen sama ongelma.
Missä siis ovat tähän syyllistyvien jäsenvaltioiden uudistukset?
Tässä meillä on ongelma, koska me talousarvion valvontavaliokuntana ja parlamenttina olemme ainoastaan yhtä hyviä kuin saamamme tiedot.
Luotamme tilintarkastustuomioistuimeen siinä, että se antaa meille aseet ongelma-alueisiin tarttumiseksi.
Tuomioistuimen vastahakoisuus - ja myös komission vastahakoisuus - nimetä syylliset maat haittaa työtämme.
Yritämme sammuttaa tulen, mutta tukehdumme savuun.
Haluamme tietää, mistä liekit tulevat.
Tilintarkastustuomioistuin ja komissio voivat piiloutua luotettavuuslausuman hankaluuden taakse, mutta meitä ei saa pois kurssiltamme.
Olemme kuulleet, että olisi epäoikeudenmukaista nimetä jäsenvaltioita, koska asiaan liittyy pistokokeita.
Kollegani van Hulten rinnasti nämä mielenkiintoisesti urheilijoiden pistokokeisiin, jotka ovat lopettaneet urheilijoiden koko uran.
Jos he ovat syyllisiä, heidän nimensä tulee julkisuuteen ja he joutuvat häpeämään.
Meidän on tehtävä sama parlamentin sisällä.
Meille on myös annettava kaikki tiedot silloin, kun käsiteltävänä olevan vuoden vuosikertomus julkaistaan.
Tämä tarkoittaa sitä, että meidän on tiedettävä, mitkä maat maksoivat ja kuinka paljon.
Meidän on tiedettävä, mikä on tilanne rahojen takaisin saamisessa.
On myöskin ehdottoman välttämätöntä, että pysymme meiltä edellytetyllä alueella ja että keskitymme vastuuvapausmenettelyn aikana ainoastaan kyseessä olevaan vuoteen.
Aikaisemmin paljastamatta jääneiden petosten tuomiseksi päivänvaloon on muita mekanismeja.
Toinen tärkeä suositus tässä mietinnössä on se, että vastuu vastuuvapauden myöntämisestä ulotetaan talousarvion valvontavaliokunnan yksinoikeutta laajemmalle.
Komission hallinnon ja rahankäytön valvonta on Euroopan parlamentin olemassaolon tärkein oikeutus ja vastuuvapauden myöntämismenettely on pääväline tämän tekemisessä.
Olemme aiemmin yrittäneet saada muita valiokuntia mukaan, mutta ne eivät ole reagoineet, joten yritämme muuttaa asetusta parlamentin sisällä.
Yritämme vahtia komissiota ja jäsenvaltioita, ja tämä mietintö on yritys tehdä niin.
Arvoisa puhemies, puheenvuoroni aluksi haluan protestoida sitä, että tämä keskustelu käydään yöllä.
On häpeällistä, että tällaisista asioista ja muista tärkeistä asioista täytyy keskustella yöllä.
Se on häpeällistä.
Kukaan ei voi ymmärtää sitä, en minäkään.
Jäsen Theato tuli tähän yölliseen istuntoon, vaikka hän on sairas, ja minä jouduin perumaan päivällisen tämän vuoden Saharov-palkinnon saaneen Basta Ya! -järjestön kanssa.
Tähän tilanteeseen on tultava muutos.
Seuraavaksi haluan onnitella esittelijää hänen mietinnöstään, joka on hyvin tärkeä ja päinvastoin kuin on sanottu, se on myös hyvin tarpeellinen.
Lisäksi mietintö noudattaa mielestäni myös sitä uutta tapaa, jolla meidän on tulkittava avoimuutta ja jonka on oltava toimielimissämme poliittisesti korrektia.
Tänä aamuna käydyssä keskustelussa Nizzan Eurooppa-neuvostosta kritisoimme sitä, että kokoukset pidettiin yöllä ja suljetuin ovin.
Olisi hyvä tietää, mitä siellä tapahtuu, ja ehkä jäsenvaltiot käyttäytyisivät hieman eri tavalla, jos ovet olisivat avoinna.
Juuri tämä on Morganin mietinnön suurin ansio.
Mietinnössä pyritään siihen, että koko prosessi olisi avoin, että asioista puhuttaisiin niiden oikeilla nimillä, että osoitettaisiin sormella, että sanottaisiin, mitkä yksiköt hoitavat tehtävänsä huonosti.
Esimerkiksi minä kritisoin sitä, että tilintarkastustuomioistuimen kertomuksen esittelyssä neuvosto ei ole paikalla, aivan kuin sitä eivät kiinnostaisi parlamentin asiat.
Myös se on mielestäni moitittavaa, että neuvosto ei ole läsnä talousarvion valvontavaliokunnan kokouksissa, joissa keskustellaan sellaisista puutteista, jotka koskevat juuri sitä neuvoston käytössä olevaa 80 prosentin osuutta talousarviosta.
Jonain päivänä meidän on tehtävä muutos tähän tilanteeseen, että "viaton osapuoli" eli neuvosto, joka ei ole koskaan syyllinen mihinkään, ei ole läsnä.
Arvoisa komission jäsen Schreyer, te lainasitte juuri neuvostoa ja sanoitte, että yksi jäsenvaltio vastusti eurooppalaisen syyttäjäviranomaisen perustamista.
Nyt on aika sanoa poliittisesti korrektilla tavalla, mistä jäsenvaltiosta on kyse, ja sanoa nimi kokonaisuudessaan.
Sama koskee myös monia mietintöjä.
Esimerkiksi juuri tänä aamuna talousarvion valvontavaliokunnan kokouksessa, kun pyysimme komission edustajaa mainitsemaan ne jäsenvaltiot, jotka eivät hoida asioita kunnolla, hän vastasi: "Katsokaas, jäsenvaltioiden toimia valvotaan tietyn otannan perusteella, eikä meillä ole syytä rangaista niitä jäsenvaltioita, joiden säännönvastaisuudet ovat paljastuneet otannan perusteella."
Minulle se on aivan sama, sanokaa sitten, että otannan perusteella tietty jäsenvaltio ei hoida asioita kunnolla.
Lopuksi haluan sanoa, että vastuuvapauden myöntämisen seuranta on tärkeää ja minulle se on kaikkein tärkein asia eli on tärkeää, että muutosehdotuksia esittää komission lisäksi myös neuvosto, ja tämän lisäksi on tärkeää, että jäsenvaltioita koskeviin kertomuksiin liitetään havaintoja siitä, miten nämä toteuttavat tai jättävät toteuttamatta vastuuvapauden myöntämistä koskevat päätelmät.
Haluaisin, että ainakin puheenjohtaja ja mainittujen jäsenvaltioiden edustajat olisivat läsnä täysistunnossa ja myös valiokunnan keskusteluissa.
Arvoisa puhemies, haluan ensiksi kiittää tästä aloitteesta ja siitä uutteruudesta, jota osoittaen esittelijä Eluned Morgan on saattanut sen loppuun.
Vastuuvapauden myöntämismenettelyn tavoitteena on tarkastella voimassa olevia menettelyjä ja menettelytapoja ja havaita niiden mahdolliset puutteet, jotta toimielimet kykenisivät uudistamaan ne.
Voidakseni saavuttaa tämän tavoitteen täysin otan vapauden korostaa neljää asiaa, joita pidän olennaisina talousarvion valvontaviranomaisen työssä.
Ensinnäkin kaikki talousarvion otsakkeet on otettava tasapainoisesti huomioon: on anteeksiantamatonta, että tilintarkastustuomioistuimen omia varoja koskevassa arviossa ei oteta lainkaan huomioon ilmoittamattomista taloudellisista toimista johtuvia tuloja, kun taas sangen tiukasti käsitellään useiden kululajien hallinnoimiseen liittyviä näkökohtia, joilla ei usein ole oleellista merkitystä.
Toiseksi tapauksista ja tapahtumista on puhuttava avoimesti: kun tilintarkastustuomioistuin viittaa yksittäisiin tapauksiin, sen on aina ilmaistava asianosaiset toimielimet ja otettava siten vastuu lausumistaan.
Kolmanneksi analyysin on oltava täsmällistä: ei ole ymmärrettävää, että monet tilintarkastustuomioistuimen laatimat korkeatasoiset erityiskertomukset jätetään pois vuosikertomuksesta ja niiden sijasta siinä käsitellään muita aiheita, joita ei ole mitenkään analysoitu etukäteen ja joiden mukaan ottamisen syynä on kyseenalainen poliittinen opportunismi.
Neljänneksi on tarkennettava tilastojen käyttöä: tilastot voivat olla arvokas arviointiväline, mutta myös vaarallinen keino todellisuuden vääristämiseen.
Se, että tilastoja käytetään sellaisten väärinkäytösten vertaamiseksi, joita eri toimielimet ovat havainneet enemmän tai vähemmän huolellisen valvonnan ansiosta, voi ennemminkin peittää kuin paljastaa väärinkäytökset.
Korkea havaittujen väärinkäytösten aste voi toimia yhtä hyvin osoituksena valvontaviranomaisten osoittamasta tiukkuudesta kuin kertoa meille sääntelyjärjestelmän vääristymisestä.
Arvoisa puhemies, vaikka esittelijä sanoo vaatimattomasti, että mietintö olisi voinut olla parempi, haluan kuitenkin kiittää häntä siitä.
Kuten jo sanottiin, vastuuvapauden myöntäminen on yksi parlamentin tärkeimmistä aseista.
Siksi on hyvin tärkeää, että suhtaudumme siihen huolellisesti.
Tilintarkastustuomioistuin laatii kertomuksia, ja yksi näiden kertomusten tärkeimmistä asiakkaista on parlamentti.
Siksi mielestäni parlamentti toimii hyvin järkevästi ilmoittaessaan tilintarkastustuomioistuimelle, mitä se tarkalleen ottaen odottaa näiltä kertomuksilta.
Kuten jotkut jo sanoivat, haluamme konkreettisia, lyhyitä kertomuksia, jotta tiedämme, missä mennään, ja haluamme, että kertomukset ovat helppolukuisia.
Meidän täytyy mainita maita, tapauksia ja toimielimiä, siis kaikkia tällaisia asioita, jotka tekevät ymmärtämisen helpommaksi.
Ryhmäni mielestä on myös erityisen tärkeää, että tarkastuslausumaa ei anneta pelkästään koko budjetista, koko vastuuvapaudesta, vaan että tarkastuslausuma annetaan myös sektoreittain.
Meidän täytyy loppujen lopuksi voida arvioida, muuttuuko tilanne paremmaksi vai huonommaksi.
Mielestäni mietintöön sisältyy myös erinomainen ajatus siitä, että tilintarkastustuomioistuimen jäsenten täytyy tulla tämän parlamentin asiantuntijavaliokuntien kuultavaksi, koska emme voi seurata kaikkea itse, vaan meidän täytyy tehdä se yhdessä.
Parlamentin itsensä ongelmana on perustamissopimus.
Siinä sanotaan, että voimme myöntää vastuuvapauden, mutta siinä ei sanota, että emme voi jättää vastuuvapautta myöntämättä.
Mielestäni parlamentin täytyy hoitaa tämä asia.
Meidän täytyy voida tehdä se itse, mutta mielestäni vastuuvapauden epääminen on äärimmäisen tärkeä poliittinen asia.
Siksi mietinnössä sanotaan, että jos tilanne on sellainen, parlamentin täytyy välittömästi käydä poliittista keskustelua sen poliittisista seurauksista.
Liberaalien esittämässä tarkistuksessa 8 todetaan, että on tärkeää, että perussopimus-, työjärjestys- ja toimielinasioiden valiokunta kehittelee edelleen tämän Morganin mietinnön suosituksia, jotta niitä voidaan käyttää.
Arvoisa puhemies, käsiteltävänä oleva mietintö on erinomaista työtä ja se osoittaa, että talousarvion valvontavaliokunta pystyy muodostamaan niinkin kiistanalaisessa kysymyksessä kuin talousarvion valvontamenettelyjen ja -instituutioiden merkitys yhtenäisen ja vakuuttavan kannan.
Talousarvion valvonta tulee aina olemaan vaikea ja epäkiitollinen tehtävä, koska tarkoituksena ei ole jakaa kehuja vaan kiinnittää huomiota epäkohtiin ja virheisiin ja saada siten komissio käyttämään Euroopan veronmaksajien rahoja paremmin.
Mietinnössä on vapaasti ilmaistuna kyse siitä, että talousarvion valvontavaliokunta aikoo vastedes olla entistä tarkempi ja puhua asioista niiden oikeilla nimillä, kun on kyse siitä, että eurooppalaiset verorahat ovat teillä tietymättömillä.
Tilaisuutta väistellä vastuutaan ei pidä suoda sen enempää komissiolle kuin jäsenvaltioillekaan, ei varsinkaan siirtämällä vastuu aina toiselle.
Mietinnön 21 kohta sisältää erittäin rohkean päätöksen, jonka mukaan vastuuvapauden myöntämistä pitäisi lykätä, mikäli komissio pitää tietoja salassa.
Toivon, että tätä velvoitetta myös noudatetaan tarpeen tullen ja komissiolle laitetaan kova kovaa vastaan.
Jos parlamentti olisi tehnyt tämän päätöksen jo aiemmin, ei vuoden talousarvion yhteydessä olisi voitu myöntää vastuuvapautta.
Komissio on itse asiassa salannut tietoja tähän asti varsinkin Flécherd-tapauksessa eikä se ole vastannut kysymyksiin.
Haluaisin vielä korostaa erityisesti mietinnön 20 kohtaa.
Siinä tunnustetaan selvästi jokaisen parlamentin jäsenen oikeus pyytää ja saada komissiolta tietoja, mukaan lukien luottamukselliset tiedot.
Juuri yksittäisen kansanedustajan oikeuksien tunnustaminen on erityisen tärkeää, koska komissio asettaa nimenomaan ne kyseenalaiseksi.
Kuulostaa varsin arveluttavalta, arvoisa komission jäsen, jos komissiota on erikseen kehotettava huolehtimaan edustajien oikeudet turvaavien sopimusten noudattamisesta.
Arvoisa puhemies, haluan kiittää jäsen Morgania hänen mietinnöstään ja sanoa, että se on tärkeä ja hyvä mietintö.
Se on hyvän valiokuntatason yhteistyön tulos, ja haluan tuoda esiin, että jäsen Pomés Ruiz ja jäsen Theato ovat myös osallistuneet siihen.
Mietintö on jonkin verran avuksi meidän vastuidemme selvittämisessä ja auttaa Euroopan komissiota myös ymmärtämään, mikä sen rooli on ja mitä siltä odotetaan.
Haluaisin myös toistaa jäsen Mulderin sanat, kun hän puhui vastuuvapauden myöntämismenettelyn tärkeydestä ja korosti, että se on otettava äärimmäisen vakavasti.
Ne, jotka työskentelevät talousarvion valvontavaliokunnassa, eivät ymmärrä, kuinka tärkeä tämä väline on yhteisön työn ohjaamisessa niin monella heidän vastuualueistaan.
Meidän on pyrittävä suorittamaan tätä tehtävää horjumattomasti, mutta myös kohtuullisesti ja ymmärtäväisesti, ja meidän on ymmärrettävä, että vuosien aikana - ehkä siksi, että julkiset menot olivat niin pieni osa Euroopan unionin kokonaismenoja, 1 prosentti verrattuna jäsenvaltioiden 40 prosentin keskiarvoon - sitä pidettiin pikkuasiana.
Uskoakseni oli erittäin vaikeaa saada jäsenvaltiot ymmärtämään, että niiden oli huolehdittava ja hoidettava yhtä tarkasti unionin varoja kuin omiaan.
Kuulin - eikä tämä ole mikään yksittäinen tapaus - Yhdistyneen kuningaskunnan sosiaaliministerin sanovan televisiossa, että jos hän voisi lopettaa petokset, hän voisi säästää 6 miljardia puntaa.
Hän sanoi tuon aivan vilpittömästi ja oli pahoillaan siitä, että asiat olivat niin.
Jos kuitenkin Euroopan komission jäsen sanoisi noin, odottaisimme komission eroavan seuraavana aamuna.
Ymmärtäkäämme siis, että petos ei ole mikään Euroopan unionin tyypillinen ongelma.
Arvoisa puhemies, minäkin haluaisin kiittää jäsen Morgania tämän mietinnön kirjoittamisesta, varsinkin kun otetaan huomioon tiukat määräajat, jotka hän asetti itselleen raskautensa vuoksi.
Parlamentti toivottaa varmasti hänelle onnea tuohon erityishankkeeseen, vaikkakin olen hiukan huolissani siitä, että vauvan ensimmäiset sanat olisivat "vastuuvapaus" ja "menettely".
Haluaisin myös suositella parlamentille sitä tapaa, jolla tämä mietintö laadittiin alusta alkaen käyttämällä hyödyksi valiokuntamme aiemmin hyväksymiä mietintöjä.
Monet tietävätkin talousarviota kohtaan tuntemani yleisen mielenkiinnon, ja talousarvion valvontavaliokunnan esittelijänä laadin mietinnön, jossa saivat alkunsa monet tähän mietintöön, pääasiassa sen 16 kohtaan sisällytetyt johtopäätökset.
Tuon alkioasteen jälkeen ne ovat käyneet kypsymisvaiheen läpi ja syntyvät tämän mietinnön myötä.
Ne koskevat monia eri vaihtoehtoisia toimia, joihin talousarvion valvontavaliokunta voi tarttua, kun se löytää ongelmia eri alueilta: se voi esimerkiksi suositella budjettivaliokuntaa jäädyttämään tai vähentämään seuraavan vuoden otsakkeisiin tarkoitettujen määrärahojen määrää, se voi olla myöntämättä lupaa sellaisten määrärahojen siirrolle, joihin liittyy otsakkeiden menojen kasvu tietyn kauden aikana, kunnes sisäiset tutkinnat on saatu valmiiksi, sekä se voi jopa pyytää komission puheenjohtajaa pyytämään yksittäisen paljastuneeseen ongelmaan sekaantuneen komission jäsenen eroa, eräänlaista EU-keisarinleikkausta.
Lopuksi haluan suositella esittelijän ehdotuksia kontradiktorisen menettelyn nopeuttamisesta ja mietintöjä koskevia eri lausuntoja, vaikka minun on sanottava esittelijälle, että aion olla eri mieltä siitä viiden kuukauden aikataulusta, jota mietinnössä ehdotettiin näiden käsittelemistä varten.
Ehkä yhdeksän kuukauden aikataulu olisi parempi.
Olen varma, että esittelijä olisi mielissään kuullessaan, että pääryhmien välillä on vain vähän erimielisyyksiä selvitettäväksi näissä oloissa.
Pihtejä ei tarvitse hyväksynnän puristamiseksi, ja äänestämme hänen mietintönsä puolesta.
Arvoisa puhemies, hyvät naiset ja herrat, hyvä esittelijä Morgan, tästä mietinnöstä näkee kyllä, että se on vaatinut paljon työtä, monia keskusteluja parlamentissa ja sen ulkopuolella, komissiossa ja sen ulkopuolella sekä tilintarkastustuomioistuimessa ja sen ulkopuolella.
Mutta juuri se osoittaa, kuinka tärkeä tämä mietintö on poliittisesti.
Parhaat onnitteluni onnistuneesta ja tasapainoisesta lopputuloksesta.
Kuluneen vuoden tapahtumien jälkeen tavoitteenanne on, että talousarvion valvonta- ja vastuuvapausmenettelyä muutetaan avoimemmaksi ja ennen kaikkea tehokkaammaksi.
Voin vakuuttaa teille, että komissio pyrkii jatkuvasti parantamaan omia menettelyjään.
Tästä syystä komissio aikoo poimia mietinnöstä ideoita uusiin aloitteisiin.
Komission ja tilintarkastustuomioistuimen ottaminen mukaan neuvotteluihin mietinnön valmisteluvaiheessa oli teiltä hyvin tarkoituksenmukainen ja mielestäni myös hyvin itsetietoinen teko.
Toimielimet kartoittivat määrätietoisesti mahdollisuuksia vastuuvapausmenettelyn parantamiseksi.
Asiakirjojen saatavuuden osalta vastuuvapauden myöntämistä koskevaa mietintöä varten, mikä on tärkeä kysymys, haluan huomauttaa, että komission toiminnan lähtökohtana on tämän vuoden heinäkuussa tehty toimielinten välinen sopimus, varsinkin sen liite 3 eli luottamuksellisten tietojen saatavuus.
Voin vakuuttaa, että komissio aikoo noudattaa tätä sopimusta rajoituksetta.
Saanen korostaa, jäsen Stauner - tehän otitte juuri esille tiettyjä kysymyksiä -, että kyseisessä sopimuksessa määrätään, että luottamuksellisista tiedoista valiokunnan puheenjohtaja esittää tai välittää kysymykset komissiolle.
Voin kertoa teille, että tästä valiokunnan puheenjohtaja ei ole esittänyt komissiolle kysymyksiä.
Mietinnössä vaaditaan operatiivisten toimien perusteellista kartoitusta, budjettikohtien ja väärinkäytösten perinpohjaista arviointia sekä komission sisäistä suoritusten arviointia.
Olemme vakuuttuneita, että komissio on siten ottanut merkittävän edistysaskeleen hallinnon uudistamisessa ja se edistyy.
Parlamenttihan on myös suhtautunut suopeasti tähän uudistusohjelmaan.
Esittelijä Morgan, mietinnössänne paljon huomiota saa kysymys, pitääkö tilintarkastustuomioistuimen vastedes arvioida yksittäisten pääosastojen, eli komission yksittäisten yksiköiden, toimia itsenäisinä yksiköinä.
Saanen tässä yhteydessä muistuttaa teitä siitä, että EY-sopimuksen 276 artiklassa viitataan vastuuvapauteen talousarvion täytäntöön panemiseksi kokonaisuudessaan, ei yksittäisten osien tai osa-alueiden osalta.
Minun on tässä yhteydessä myös mainittava, että riski tehdä virheitä - suurempia tai pienempiä, sillä ei ole niin suurta merkitystä - varainhoidossa vaihtelee eri yksiköiden välillä, koska niiden operatiiviset budjetit ovat täysin erilaiset ja niiden on hallittava erilaisia riskejä.
Esimerkiksi maataloussektorilla Franz Fischlerin budjetti on yhteensä noin 443 miljardia euroa, kun taas budjetista vastaavan pääosaston operatiivinen budjetti on lähes olematon, minkä vuoksi toimintaan ei liity tietenkään juuri lainkaan riskejä.
Tämä pitäisi ottaa huomioon.
Koko keskustelun kannalta on myös olennaista, sovelletaanko arvioinnissa erilaisia virhemarginaaleja, koska talousarvion täytäntöönpano on paljon yksinkertaisempaa esimerkiksi hallinnossa, jossa maksetaan palkat.
Sanoisin, että sillä sektorilla virhemarginaalin pitäisi olla lähes olematon, kun taas ulkosuhteiden, ulkopolitiikan alalla riskit ovat aivan toista luokkaa, kun esimerkiksi toimitetaan humanitaarista apua sotaa käyville alueille.
Myös tämä pitäisi ottaa huomioon.
Olette varmaankin tulkinneet esitykseni niin, että mielestäni on mielekästä jatkaa keskustelua näistä ehdotuksista sen selvittämiseksi, millä tavalla vastuu voidaan jakaa selvemmin.
Tämähän on teidän pyrkimyksenne myös jäsenvaltioiden kohdalla.
Saanen huomauttaa, että aion ottaa ehdotuksenne esille myös seuraavassa tapaamisessa jäsenvaltioiden varainhoidosta vastaavien edustajien kanssa.
Kerron valiokunnassa mielelläni myös käydystä keskustelusta.
Vielä kerran sydämelliset onnittelut mietinnöstä!
Arvoisa puhemies, lisäisin tähän väliin vain lyhyen oikaisun.
Arvoisa komission jäsen, tietojen toimittamisessa Euroopan parlamentille lähtökohtana on EY-sopimus, ei toimielinten välinen sopimus.
Halusin vain oikaista tämän yksityiskohdan.
Keskustelu on päättynyt.
Äänestys toimitetaan huomenna klo 11.30.
Julkiset ostotarjoukset
Esityslistalla on seuraavana Lehnen laatima oikeudellisten asioiden ja sisämarkkina-asioiden valiokunnan suositus toiseen käsittelyyn (A5-0368/2000) neuvoston yhteisestä kannasta Euroopan parlamentin ja neuvoston yhtiöoikeudellisen direktiivin antamiseksi julkisista ostotarjouksista (8129/1/2000 - C5-0327/2000 - 1995/0341(COD))
Arvoisa puhemies, hyvät naiset ja herrat, tämä toisessa käsittelyssä oleva lainsäädäntöhanke on hankkeena erittäin monimutkainen, minkä vuoksi ei ole helppoa selittää yhteyksiä, joista tässä asiassa on kyse.
Aion siitä huolimatta yrittää.
Esillä olevassa yhteisessä kannassa, josta meidän on tänään päätettävä, on mielestäni useita ratkaisevia puutteita, joita kukaan ei ole tähän asti käydyssä keskustelussa periaatteessa kyseenalaistanut.
Ensimmäinen huomattava puute on puutteellinen yhdenmukaistaminen.
Tällä yhteisellä kannalla, joka koskee yritysostoja, pyritään suojaamaan osakkaita.
Tavoite on mielestäni ehdottomasti tavoittelemisen arvoinen.
Siihen liittyy kuitenkin myös tiettyjä ehtoja.
Kyseessähän on puitedirektiivi.
Useissa yritysvaltauksiin tai yritysostoihin yleensä liittyvissä kysymyksissä tämä yhteinen kanta ei tarjoa välineitä sääntelyyn.
Esimerkkinä ongelmallisista kysymyksistä haluaisin mainita niin sanotun ostokynnyksen, josta alkaa tarjousvelvoite, niin sanotun kohtuullisen hinnan, joka osakkaille on tarjottava sekä kysymyksen siitä, missä tapauksessa käteismaksuvelvoitetta on sovellettava.
Euroopan pääomamarkkinat ovat yhdistymässä.
Sen vuoksi on mielestäni aivan välttämätöntä, että näitä kysymyksiä ei ainoastaan esitetä vaan että niihin myös puututaan.
Tästä yksinkertaisesta syystä tänään esittelemäni oikeudellisten ja sisämarkkina-asioiden valiokunnan mietintö sisältää useita tarkistuksia, joissa esitetään konkreettisesti, kuinka näihin kysymyksiin pitäisi puuttua.
Pidän näitä ehdotuksia myös tarpeellisina, sillä jos niitä ei tehtäisi, meidän pitäisi ainakin edellä mainittujen ongelmien kohdalla harkita vakavasti, onko direktiivissä mitään järkeä.
Sillä jos kirjoitamme direktiiviin, että osakkaille on maksettava kohtuullinen hinta, voisimme lähestulkoon yhtä hyvin kirjoittaa, että omena putoaa puusta, kun se on kypsä.
Meidän on siis myös ilmoitettava, kuinka suuri kohtuullinen hinta on ja mistä koko asiassa oikeastaan on kyse.
Toinen tämän direktiivin ongelmallinen kohta on 9 artikla.
Tällä direktiivillä pyritään luomaan Eurooppaan level playing field eli samanveroinen asema.
Mikäli tähän yhteiseen kantaan ei tehtäisi muutoksia, tuloksena olisi, että emme olisi lopulta samanveroisessa asemassa Pohjois-Amerikkaan nähden sen enempää kuin Euroopan maidenkaan välillä.
Amerikassa on käytössä niin sanottu Business Judgment Rule -sääntö, jonka avulla pystytään suojautumaan yritysostoilta.
Euroopassa kaavaillaan yhteisen kannan mukaisesti periaatteessa tiukkaa puolueettomuusvelvoitetta, jolloin amerikkalaiset yritykset voivat vastedes ostaa helposti eurooppalaisia yrityksiä.
Toinen ongelma on se, että myöskään Euroopan maat eivät ole keskenään samanveroisessa asemassa.
Useissa valtioissa yhtiöoikeudessa taataan yrityksille mahdollisuus estää yritysostot itse asiassa kokonaan osakeyhtiön yhtiöjärjestyksessä olevin äänioikeutta koskevin rajoituksin.
Tyypillinen esimerkki on Iso-Britannia ja erityisesti Lontoon pörssi, jota on käytetty esimerkkinä useaan kertaan.
Näin ollen kyseisestä 9 artiklasta seuraisi ilman muutoksia, että joissakin Euroopan maissa joidenkin yritysten ostaminen olisi paljon helpompaa, kun taas joissakin Euroopan maissa käytännössä täysin mahdotonta, jos niiden yhtiöjärjestyksessä niin määrätään.
Sen vuoksi myös 9 artiklaa on muutettava.
Seuraava ongelma liittyy toimivaltaiseen valvontaviranomaiseen.
Yhteisessä kannassa käsitellään tätä kysymystä yli kolmen sivun verran.
Jos tästä asiasta on olemassa säädöksiä yli kolme sivua, on selvää, että kiistanaiheita on riittävästi eikä siten pystytä takaamaan riittävää oikeusturvaa.
Sen vuoksi meidän on uskoakseni parannettava myös 4 artiklaa.
Haluaisin mainita vielä yhden asian: puolueryhmät olivat oikeudellisten ja sisämarkkina-asioiden valiokunnassa valmiita kompromisseihin ja pystyimme siten sopimaan tarkistuksista.
Nämä kompromisseina aikaansaadut tarkistukset eivät tyydytä kaikkia parlamentin jäseniä, se kuuluu kompromissiratkaisujen luonteeseen.
Mutta ratkaisevaa on, että tiedostamme - ja siitä ei ole epäilystäkään -, että tässä direktiivissä on huomattavia puutteita.
Nämä puutteet pystymme korjaamaan ainoastaan siten, että päätämme 314 äänen enemmistöllä sovittelumenettelyn aloittamisesta.
On täysin selvää, että sovittelumenettelyn tulos ei ole lopulta sama kuin se, mitä neuvosto on päättänyt tai mitä parlamentti huomenna päättää.
Tuloksena on jälleen uusi kompromissi.
Jos emme huomenna päätä näistä esillä olevista tarkistuksista, emme saa aikaan uutta kompromissia ja direktiivi jää niin huonoksi kuin se nyt on.
Sen vuoksi voin vain pyytää, että parlamentti kannattaisi oikeudellisten ja sisämarkkina-asioiden valiokunnan kompromissina aikaansaatuja tarkistuksia.
Jos komission piirissä tai muilla tahoilla pelätään, että direktiivi voisi kariutua, niin minun on rehellisyyden nimissä todettava, että en usko niin käyvän.
Siitä lähtien, kun sovittelumenettely parlamentin ja neuvoston välillä otettiin käyttöön, eli yli kuusi vuotta sitten, vain yksi ainoa direktiivi on rauennut sovittelumenettelyssä, eli direktiivi biopatentista.
En ymmärrä, miksei nyt olisi mahdollista saada aikaan kompromissi, kun kaikkien muiden direktiivien yhteydessä se on onnistunut.
Tästä syystä en ymmärrä lainkaan täällä esille tuotua huolta.
Tämä menettely ei poikkea mitenkään tavanomaisesta.
Meidän pitäisi saattaa toinen käsittely menestyksellisesti päätökseen ja pyrkiä sen jälkeen saamaan aikaan hyvä kompromissi sovittelumenettelyssä.
Arvoisa puhemies, työjärjestyspuheenvuoro, haluaisin muistuttaa jäseniä työjärjestyksen 9 artiklan 2 kohdasta, jossa viitataan liitteen I 1 artiklaan: "Jäsen, jolla on välittömiä taloudellisia etuja käsiteltävän asian suhteen, ilmoittaa niistä suullisesti ennen puheenvuoron käyttämistä parlamentissa tai sen elimissä."
Kun tiedetään, että Lehne ehdottaa yritysjohtajien aseman vahvistamista, on aivan selvää, että jäsenet saattavat haluta ilmoittaa tämän ennen puheenvuoroaan.
Se ei estä heitä puhumasta; se ei ehkä vaikuta esittelijäämme; mutta se varmasti koskee joitakin hänen ryhmänsä jäseniä, jotka ovat korkeassa asemassa Bertelsmann-mediakonsernissa.
Arvoisa puhemies, minun on ilmoitettava, että olen yksi CN Group -konsernin johtajista.
Ystäväni Lehne on kertonut PPE-DE-ryhmän kannan.
Minä kerron brittikonservatiivien edustajien ja lukuisien muiden jäsenten kannan.
Hän ei kuitenkaan välttämättä ole antanut täydellistä ja täsmällistä selostusta PPE-DE-ryhmän kannasta.
Kun pörssiyhtiö listautuu, sen johto ja omistajat kertovat sillä maailmalle, että sijoittajat voivat vapaasti ostaa ja myydä yhtiön osakkeita johdon tai valtion mitenkään vaikuttamatta kauppoihin keinotekoisesti heitä vastaan.
Euroopan yhtenäismarkkinat ovat yleiseurooppalainen markkinapaikka, mutta sen sisällä osakemarkkinoita on kohdeltava kuten muitakin markkinoita, niin että kansalliset rajat, vaikka ne erottaisivatkin toisistaan eri lainkäyttöalueita, eivät häiritsisi sääntöjen välttämätöntä samanarvoisuutta markkinoilla.
Yhtenäismarkkinoilla sijoittajien, olivat ne sitten yksityisiä henkilöitä, yrityksiä tai eläkerahastoja, pitää voida harjoittaa omistajien oikeuksia niiden yritysten hyödyksi, joihin ne sijoittavat, ja niihin sijoittaneiden hyödyksi.
Minun kotimaassani meillä on todellisia yhteiseen kantaan liittyviä varauksia, mutta hyvän tahdon osoituksena olemme olleet valmiita hyväksymään sen.
Valitettavasti uskomme, että jotkin ehdotetuista tarkistuksista eivät paranna sitä.
Päinvastoin, jotkin tarkistukset vahingoittavat peruuttamattomasti yhtenäisen yleiseurooppalaisen yritysostojärjestelmän hanketta.
Jotta tällainen direktiivi olisi tehokas, käyttökelpoinen ja yleisen edun mukainen, siinä pitää: ensiksi välttää tuomioistuimen suoraa osallistumista, pikemminkin siihen pitäisi sisältyä asiamies, jolla on laaja oikeusvaltioperiaatteen mukainen harkintavalta; toiseksi siinä on selvennettävä oikeudenkäyttösääntöjä; kolmanneksi siinä on selvennettävä kohtuullisten hintojen määritelmää ja asetettava selvät rajat; neljänneksi siinä on varmistettava, että johto ei voi epäasianmukaisesti estää osakkeenomistajia tekemästä legitiimejä päätöksiään sen yrityksen tulevaisuudesta, jonka osakkeita ne omistavat.
Jos emme saa tätä direktiiviä järkeväksi, se kertoo maailmalle, että Eurooppa ei tunnusta maailmanlaajuisiin markkinoihin liittyviä tosiasioita.
Tämä ei tarkoita sitä, etteikö meidän olisi tehtävä niin ennemmin tai myöhemmin; se tarkoittaa pikemminkin sitä, että sopeutumisajasta tulee pitempi ja tuskallisempi, ja siitä kärsivät eniten eurooppalaiset työpaikat ja Euroopan menestys.
Arvoisa puhemies, näyttää siltä, että olemme vihdoinkin loppusuoralla tämän julkisia yritysostotarjouksia sääntelevän direktiiviehdotuksen käsittelyssä.
Tämä ehdotus on kulkenut pitkän ja pelkään pahoin myös myrskyisen tien voittaakseen joitakin kohtaamistaan vaikeuksista.
On totta, että vaikeuksia on ollut paljon.
Sekin on totta, että neuvoston kanssa viime vuonna aikaansaatu poliittinen päätös on auttanut voittamaan osan niistä.
Tämän vuoksi haluaisin esittää muutaman huomion parlamentin tehtävästä: minkä pitäisi olla parlamentin tehtävä yhteispäätösmenettelyssä, jossa vaikeassa asiassa saatiin aikaan poliittinen sopimus?
Täytyykö meidän tehtävämme rajoittua siihen, että sanomme "aamen" neuvoston ehdotuksille?
Hyvät jäsenet, minun mielestäni asian ei pidä olla näin.
En tarkoita tällä sitä, että heti kun parlamentti saisi neuvoston kanssa sopimuksen aikaan, sen pitäisi hajottaa se palasiksi.
Hyvät parlamentin jäsenet, olemme poliitikkoja ja näin ollen kannatamme aina poliittiseen sopimukseen pääsemistä.
Näitä huomioita voidaan soveltaa täysin tähän mietintöön.
Neuvosto on saanut aikaan sopimuksen, jonka keskeistä sisältöä on kunnioitettava, kuten esittelijä Lehne on tehnyt erinomaisessa mietinnössään, minkä vuoksi onnittelen häntä erittäin vilpittömästi.
Onnittelen häntä paitsi sen vuoksi, että hän on kunnioittanut tämän sopimuksen keskeistä sisältöä, myös sen vuoksi, että hän on pyrkinyt löytämään keinoja, joilla ja korostan, että keskeistä sisältöä kunnioittaen pyritään parantamaan lainsäädäntöehdotusta.
Tämä on minun mielestäni se tehtävä, joka parlamentin kaltaisella lainsäädäntövallan käyttäjällä on oltava yhteispäätösmenettelyssä.
Ne tarkistukset, joita valiokuntamme ehdottaa, voidaan jakaa kolmeen ryhmään.
Ensimmäiseen kuuluu teknisiä tarkistuksia, joilla pyritään selventämään käsitteitä tai korjaamaan puutteita.
En aio puhua niistä.
Toiseen ryhmään kuuluu tarkistuksia, joilla pyritään lisäämään työntekijöiden osallistumismahdollisuuksia yritysostotarjousten yhteydessä.
Emme voi kieltää totuutta: kun yritysosto tehdään, tehdään myös henkilökuntaa koskevia rakenneuudistuksia, irtisanomisia..., nämä ovat todellisuudessa sellaisia toimia, joilla on vaikutusta työpaikkoihin.
Tämän vuoksi on tärkeää, että työntekijät ja heidän edustajansa pidetään alusta lähtien ajan tasalla siitä, mitä on tekeillä, ja on tärkeää, että he saavat äänensä kuuluville varsinaisessa tarjousmenettelyssä.
Kolmanteen ryhmään kuuluvat ne tarkistukset, jotka ovat käsittelyn aikana osoittautuneet kaikkein kiistanalaisimmiksi.
Hyvät parlamentin jäsenet, toivon, että voisin vakuuttaa teidät argumenteillani siitä, ettei teillä ole aihetta minkäänlaiseen pelkoon näiden tarkistusten hyväksymisestä koituvista seurauksista.
On totta, että parlamentin työjärjestys ei kuitenkaan anna tähän mahdollisuutta, vaan näistä keskusteluista tulee pelkkiä kuurojen välisiä vuoropuheluja.
Mitä aiomme tehdä tälle asialle?
Ensimmäinen tarkistus liittyy 4 artiklaan, jossa määrätään siitä, millä viranomaisella on oltava toimivalta tarjouksen valvonnassa.
1 kohdassa säädetään, että toimivalta olisi sen jäsenvaltion viranomaisella, jossa kohdeyhtiöllä on kotipaikka, jos luonnollisestikin yhtiön arvopaperit on hyväksytty kaupankäynnin kohteiksi tässä jäsenvaltiossa.
Mitä tapahtuu, jos niitä ei ole hyväksytty kaupankäynnin kohteiksi tässä jäsenvaltiossa?
On ehdotettu vastausta, joka ei vastaa yhtä tarkistusta, jota muutamat jäsenet ovat epäilemättä hyväuskoisesti ehdottaneet ja jossa korostetaan edelleenkin kotipaikkavaatimusta.
Jos nimittäin arvopapereita ei hyväksytä kotipaikassa, miksi tämä viranomainen valvoisi niitä?
Toinen kiistanalainen tarkistus liittyy puolueettomuuden vaatimukseen.
Tästä esitettiin hyvin ristiriitaisia, jopa vastakkaisia, mielipiteitä, ja päädyttiin malliin, joka antaa poikkeuksellisen menettelyn mukaisesti mahdollisuuden soveltaa puolustustoimia, ellei yhtiökokousta ole mahdollista kutsua koolle.
Ryhmäni ja minä aiomme kannattaa näitä tarkistuksia.
Arvoisa puhemies, pelkään, että olemme vaarassa pudota kärryiltä tai unohtaa, mistä tässä direktiivissä on kyse.
Se on osa rahoituspalvelutoimintasuunnitelmaa; komission jäsenen omin sanoin "se on tärkein osatekijä täysin integroituneiden rahoituspalvelumarkkinoiden kehittämisessä, se antaa sijoittajille ja kuluttajille enemmän valinnan vapautta".
Ehdotuksissa esitellään kolme tärkeintä osatekijää sellaista aikaa varten, jolloin valta vaihtuu yrityksessä: vähemmistöosakkaiden suojelu, avoimuus suhteessa ostotarjouksia koskevaan tietoon ja prosessin sääntelyvalvontaan.
Mitä me olemme kuitenkin parlamenttina vaarassa tehdä jätetyistä tarkistuksista päätellen?
Ensiksikin olemme kaikkea muuta kuin avoimia.
Joillakin tarkistuksilla tuntuu olevan salaisena tarkoituksena tuoda yhtiösääntöihin elementtejä takaoven kautta.
Toiseksi olemme hyväksymässä jäykkiä rakenteita ja menettelyjä, kun komission suosituksessa oli itse asiassa hyvin kevyitä rakenteita, jotka antoivat jäsenvaltiolle pelivaraa ottaa kansallista yrityskulttuurin elementtejä mukaan.
Viimeiseksi selvyyttä koskeva ongelma: selvyyden puute on erityisen ilmeinen lainkäyttöaluetta koskevassa keskustelussa.
Tämä on asia, josta minulla on jonkin verran kokemusta.
Yhteisessä kannassa ehdotettiin jonkinlaista hajautettua järjestelyä.
Nyt meillä on ehdotus, joka johtaa sekasortoon, oikeuspaikkojen vertailuun, mahdolliseen oikeudenkäyntiin yrityskaupan tärkeällä hetkellä.
Tämä ei auta ollenkaan.
Lainkäytön pitää olla pelkästään sen jäsenvaltion käsissä, johon yrityskaupan kohteena oleva yhtiö on rekisteröity.
Tämä on oikeudenmukaista vähemmistöosakkaiden kannalta, avointa ja ennen kaikkea selvää.
Pyydänkin komission jäsentä harkitsemaan, voisiko hän hyväksyä minun tätä keskeistä asiaa koskevan tarkistukseni.
Tämänpäiväisen Financial Times -lehden pääkirjoituksessa käsiteltiin ostotarjouspolitiikkaa: sinä sanottiin, että tämän luonnoksen saaminen on kestänyt kokonaista kymmenen vuotta, ja että parlamentti voi tuhota sen kymmenessä minuutissa huomenna äänestämällä väärin perusteltujen tarkistusten perusteella.
Toivon, ettei näin käy.
Arvoisa puhemies, haluaisin vakuuttaa jäsen Wallisille, että äänestän hänen jättämänsä tarkistuksen 19 puolesta juuri hänen kertomistaan syistä - ja toivon, että ryhmäni tekee samoin.
Tässä asiassa selvyys on äärimmäisen tärkeää.
Vastaavasti emme hyväksy tarkistuksen 17 keskeistä osaa, jossa osakkeenomistajat jäisivät ulkopuolelle, kun päätetään heidän omistamaansa yritystä koskevasta ostotarjouksesta.
Peruste tälle on se, että ei ole hallitusten, valvontaviranomaisten eikä virassa olevan johdon tehtävä hyväksyä tai hylätä tarjous.
Päätösvalta on yhtiön omistajilla - osakkeenomistajilla.
Tämä on periaate, josta saatamme olla huomenna eri mieltä: mikä olisi kaikkein tärkein asia, joka pitää ottaa huomioon yritysostoja koskevassa laissa.
Jos uskotaan, että oikeudenmukaisuus ja avoimuus kaikkia osakkeenomistajia kohtaan - sekä enemmistö- että vähemmistöosakkaita - on tämä tärkein asia, niin se määrää äänestyskäyttäytymisen lukuisissa näistä kysymyksissä.
Joissakin kohdissa olisin iloinen voidessani hyväksyä kompromissitarkistukset, erityisesti ne, jotka koskevat työntekijöiden asemaa.
Ymmärrän jäsen Lehnen halua saada asia sovittelumenettelyyn ja lisäselvityksiä siihen.
Meidän on kuitenkin lähestyttävä tätä asiaa osakkeenomistajan suojelu tärkeimpänä periaatteenamme.
Arvoisa puhemies, tämän mietinnön aihe, yritysten julkisten ostotarjousten Euroopan laajuinen sääntely koskee vain muutamia suuria kapitalistisia konserneja ja niiden rikkaita osakkaita, jotka monopolisoivat yritysten varat.
Neuvoston ja parlamentin välisissä juridisessa kinastelussa ei ole edes mainittu työmiehiä, teknikoita, työntekijöitä ja palkansaajia eli niitä, jotka pitävät pystyssä ne yritykset, joista suuret finanssiryhmät tappelevat niin, että miljardit lentelevät.
EU:n toimielimiä eivät kiinnosta henkilöstön supistamiset ja yritysten ostojen ja fuusioiden aiheuttamat yritysten sulkemiset.
Minua taas ei voisi vähempää kiinnostaa näiden rikkaiden osakkaiden juridiset ongelmat, ja siksi äänestän mietintöä vastaan.
Haluan sitä vastoin tuoda täällä julki solidaarisuuteni niitä kohtaan, joita he riistävät, ja jos parlamentti kunnioittaisi vähääkään työläisiä, sen pitäisi ainakin kieltää yritysostoista aiheutuvat irtisanomiset.
Arvoisa puhemies, olen työskennellyt 18 vuotta rahoituspalvelualalla enkä usko, että tätä direktiiviä tarvitaan.
Yhdistyneessä kuningaskunnassa yritysostojen sääntely yritysostolautakunnan hallinnoimalla vapaaehtoisella menettelysäännöstöllä on ollut erittäin onnistunut: se on hyvä esimerkki käytännöllisestä ratkaisusta erittäin mutkikkaaseen kysymykseen, jossa lainsäädäntö olisi vähemmän asianmukainen.
Meiltä ei saa jäädä huomaamatta, että yritysostomarkkinat ovat pääosin brittiläiset.
Toiminta Lontoossa on enemmän kuin muun Euroopan yhteenlaskettu volyymi, siksi tämä toimi on haitaksi Yhdistyneelle kuningaskunnalle.
Monet uskovat, että lakien määrääminen on pelkästään protektionistinen väline, jolla mahdollistetaan se, että vähemmän tehokkaat eurooppalaiset yritykset voivat suojella itseään yritysostoilta turvautumalla mutkikkaisiin oikeustoimiin.
Pelkäävätkö eurooppalaiset yritykset kilpailua niin paljon, että ne tuntevat tarvetta suojautua rajoittavan lain taakse, joka pikemminkin tukehduttaa kuin parantaa Euroopan kilpailukykyä?
Jos eivät pelkää, jäsenten on äänestettävä tätä direktiiviä vastaan.
Arvoisa puhemies, on välttämätöntä tehostaa yritysrakenteita Euroopan markkinoilla, jos EU aikoo pitää puolensa maailmanlaajuisilla markkinoilla.
Yritysrakenteita on voitava muuttaa myös unionin jäsenvaltioiden välillä.
Tämä direktiivi ei kyllä luo sitä selkeää säännöstöä, jota tarvitaan nykyisillä kansainvälisillä pörssimarkkinoilla, mutta taistelua ei ole vielä hävitty.
Ongelmana on se, että pörssioikeus liittyy läheisesti yhtiöoikeuteen, ja on vaikeaa yhdenmukaistaa vain toista näistä alueista.
Miten tahansa säännöt muotoillaankin, joku tulee kärsimään.
Pienillä markkinoilla - kuten Ruotsissa, jossa omistajuus on melko keskittynyttä - 30 prosentin suuruisen ostotarjoustason yhdenmukaistaminen luo ongelmia, ja tarvitsisimme suurempaa joustavuutta.
Joustavuuden on oltava vieläkin suurempaa silloin, kun kyse on täydestä puolueettomuusvaatimuksesta, jota neuvosto suosittelee.
Saksan yrityksille koituu ongelmia, koska Saksan yhtiöoikeus kieltää äänten jakautumisen.
Kansallisia erityispiirteitä on ymmärrettävä paremmin, muuten seuraukset yksittäisen jäsenvaltion yritysrakenteelle voivat olla tuhoisia.
Sen sijaan olisi helpompi ratkaista ongelma, joka koskee sitä, millä valvontaviranomaisella pitäisi olla tuomiovalta.
Käytännöllisintä olisi valita valvontaviranomainen siitä valtiosta, jossa kohdeyhtiö sijaitsee.
Yritys voi olla noteerattu useilla eri markkinoilla, ja yritystä, jonka pääkonttori on Ruotsissa, ei ole aina noteerattu Ruotsissa.
Olisi vähintäänkin omituista, jos esimerkiksi Yhdysvaltain viranomaiset olisivat vastuussa kahden eurooppalaisen yrityksen välisestä yritysostosta.
Sillä, joka haluaa välttyä tällaisilta seurauksilta, on mahdollisuus äänestää tarkistuksen 19 puolesta, jossa selvitetään, että kohdeyhtiön sijainnilla on ratkaiseva asema.
Jos emme suojaa puolueettomuusvelvoitetta, direktiivin tarkoitus menee hukkaan.
Jos sen sijaan avaamme ovet puolustuskeinoille, hankaloitamme ehkä Euroopan markkinoiden rakennemuutosta ja vaarannamme erityisesti pienten osakkeenomistajien suojan.
Haluan vain korostaa, että sovittelukomitealla on erittäin suuri vastuu asiasta ja että edistys vaatii yhteenkuuluvuutta.
Arvoisa puhemies, on sanottu, että tämä käsiteltävänämme oleva laki on erittäin tärkeä.
Se on Euroopan rahoituspalveluja koskevan toimintasuunnitelman ydin.
Tätä suurempi palkinto on kuitenkin se, että voimme viedä eteenpäin kilpailukykyistä, dynaamista eurooppalaista taloutta koskevaa Lissabonin asialistaa.
Sitä varten tarvitsemme tehokkaat tavara-, palvelu- ja pääomamarkkinat.
Arvoisa komission jäsen Bolkestein, olen huolissani samoista asioista: meillä ei ole varaa menettää tätä direktiiviä, koska EU:n talous maksaisi vaihtoehtoisia kustannuksia vuosien ajan, koska se ei voisi muuttaa eurooppalaisten yritysten rakennetta.
Kuitenkin esittelijämme jättämät tarkistukset veisivät meitä juuri tuohon suuntaan.
Pelkään, että se heikentäisi niiden yritysrakenteen muutoksen niitä vaikutuksia, jotka ovat välttämättömiä EU:n kilpailukyvyn lisäämiseksi maailmanlaajuisilla markkinoilla.
Jos haluamme saavuttaa maailmanlaajuisen johtoaseman esimerkiksi televiestintäalalla, meidän on varmistettava, että viimeaikaiset yritysostot kuten Vodafone, Mannesmann, France Telecom, Orange, osoittavat, että eurooppalaiset mallit toimivat eikä niitä voi pysäyttää vihamielisellä toiminnalla ja myrkkypillereillä.
Se tarkoittaisi selän kääntämistä mahdollisuudelle saavuttaa haluamamme kilpailukyky.
Labour-puoleen edustajat parlamentissa eivät voi siksi hyväksyä 9 artiklan muutoksia, joilla annetaan yritysten johtokunnalle oikeus puolustustoimiin yritysostojen estämiseksi hankkimatta osakkeenomistajilta lupaa.
Komission jäsen Bolkestein on itse sanonut, että on keskeisen tärkeää, että tarjouksen kohteena olevan yritysten johto konsultoi osakkeenomistajia tässä tapauksessa.
Ensisijaisena tavoitteenamme on oltava sijoittajien suojeleminen, oikeudenmukaisen ja tasapuolisen tarjousprosessin varmistaminen.
Tavoitteena on oltava pääomamarkkinoiden tehokas virtaus; eikä lopputuloksena saa olla lainsäädäntö, joka suojaa mahdollisesti tehottomia johtajia ja tukee kaatuvia yrityksiä.
Se ei ole kenenkään edun mukaista.
Sen tuloksena sijoittajat eivät näe EU:ta integroituneina pääomamarkkinoina; se heikentää sijoittajien luottamusta ja sen tuloksena pääomat virtaavat ulos Euroopasta.
Esittelijän tarkistukset luovat sekaannusta oikeusasioihin, ja tekisimme väärin jos äänestäisimme mahdollisten tulevien oikeudenkäyntien sekaannuksen puolesta.
Minun on sanottava, etten ymmärrä jäsen Lehnen lähestymistapaa brittiläisessä Economist -lehdessä, jossa hän on itse myöntänyt, että kompromissi ei toimi mutta että hän lisäsi sen pitääkseen sosialistit tyytyväisinä ja hän on valmis viemään sen sovitteluun.
Arvoisa puhemies, arvoisa komission jäsen, hyvät naiset ja herrat, on hyvin tärkeää, että yritysostolainsäädännön yhdenmukaistamista koskevassa tärkeässä kysymyksessä voidaan antaa nyt, yli kymmenen vuotta EU-tasolla jatkuneiden neuvottelujen jälkeen, vähimmäissäännökset tarkoin harkitulla puitedirektiivillä, vaikkakin, aivan kuten jäsen Lehne totesi, viimeisimmässä ehdotuksessa on sekä teknisiä että sisällöllisiä ongelmia, ja oletamme, että nykyistä ehdotusta voidaan valitettavasti muuttaa laadullisesti vasta välitysmenettelyssä.
On kuitenkin huomattava, että olosuhteet ovat muuttuneet selvästi asian ensimmäisen käsittelyn jälkeen.
EU:n piirissä tehdyt ulkomaiset investoinnit ovat kaksinkertaistuneet vuosien 1997 ja 1998 aikana ja rajojen yli ulottuvat yritysfuusiot ja yritysostot ovat saavuttaneet ennätyksellisen tason.
Yritysostoja koskeva sitova sääntely on puuttunut tähän asti sekä yhteisön oikeudesta että monien jäsenvaltioiden lainsäädännöstä.
Terveen kilpailun ylläpitämiseksi ja oikeusturvaan liittyvistä syistä on siis selvää, että yritysostotarjouksia koskevaa direktiiviä tarvitaan.
Olen onnellisessa asemassa voidessani todeta, että Itävallassa on ollut 1. tammikuuta 1999 lähtien voimassa oma yritysostoja koskeva lakinsa.
Itävallan yritysostolaki ja erityisesti sen täytäntöönpanosta huolehtiva yritysostotoimikunta ovat osoittautuneet lain voimaantulon jälkeen kaikin puolin toimiviksi.
Viime kädessä tehtävämme täällä Euroopan parlamentissa on luoda eurooppalaiset vähimmäissäännökset yritysostolainsäädännön suurimpia jännitekenttiä varten, esimerkiksi yrityksen hallituksen ja osakkeenomistajien välille, suur- ja pienosakkaiden välille ja yritysten ja pääomamarkkinoiden välille.
Lisäksi on välttämätöntä, että jäsenvaltiot voivat antaa direktiivin yleisten päämäärien mukaisesti ja sen rajoissa myös sitä kattavampia, tarkoituksenmukaisia säännöksiä, esimerkiksi siten kuin Itävallan nykyinen yritysostolaki pyrkii edistämään kaikkien osakkeenomistajien yhtäläistä kohtelua siten, että olemme...
(Puhemies keskeytti puhujan.)
Arvoisa puhemies, kiittäisin ensinnäkin työstä, jonka esittelijä Lehne on tehnyt ja siitä, että hän otti tehtävän jälleen hoitaakseen.
Sääli, että tämän mietinnön valmistelu on kestänyt näin kauan.
Aika karkaa meiltä poliitikoilta jälleen käsistä.
Talous määrää tahdin.
Jos tämä keskustelu tuntuu jostakin aavemaiselta, se ei niinkään johdu keskustelun ajankohdasta ja osallistujien harvalukuisuudesta kuin siitä, mitä olemme jälleen todistamassa.
Puhumme Euroopasta, jonka pitäisi yhdistyä, mutta mitä kuulemmekaan?
Ison-Britannian eturyhmät vastustavat tätä Eurooppaa, hentoista sosiaalimallia, josta sitten kuitenkin aina puhutaan vaalien yhteydessä.
Olisi hienoa, jos Britannian Työväenpuolue (British Labour ) - konservatiiveilta sitä voi tuskin enää odottaakaan - liikahtaisi joskus Lontoon Cityn ulkopuolelle.
Aiemmin sanottiin, että Britannia hallitsee meriä (Britain rules the waves), nykyisin pätee se, että Britannia ajelehtii (Britain drifts away).
Minkä ihmeen takia me joudumme aina pienen Lontoon Cityn panttivangeiksi?
Miksemme ole rehellisiä ja myönnä, että yritysostoista muodostuu suuri sosiaalinen ongelma, jos emme pyri rajoittamaan niitä?
Miksemme uskalla pitää kiinni lupauksistamme, joita ennen vaaleja annamme?
Tosiasiassa tiedämme, että 70 prosenttia fuusioista epäonnistuu.
BMW/Rover oli katastrofi.
Daimler/Chrysler -fuusiota pidetään ilmeisimmin rikoksena, kun tajutaan, mitä on meneillään.
Riittääkö se, mitä Lehnen mietinnössä nyt sanotaan?
Ei, mutta uskoakseni se on ensiaskel tiettyyn suuntaan.
Itse aion - ja toivoisin, että Britannian Työväenpuolue olisi joskus myös samaa mieltä - kannattaa tarkistuksia, joilla lisätään sääntelyä.
Emme halua tänne samanlaisia oloja kuin Yhdysvalloissa.
Emme tarvitse niitä.
Euroopan taloudella menee hyvin.
Isossa-Britanniassa sosiaaliset vastakohdat vain kasvavat.
Tarvitsisimme niitä sisäpiirikauppojen, kartellilain yhteydessä.
Kysymys kuuluu: voittaako valta oikeuden?
Vastaisin, että Lehnen mietintö lisää ainakin hieman kansalaisten vaikutusmahdollisuuksia Euroopassa.
Arvoisa puhemies, on mielenkiintoista olla Martinin jälkeen seuraava englantilainen puhuja, ja voin vakuuttaa hänelle, että Ison-Britannian talous ei ole luhistumassa, vaikka puolueeni haluaisikin vaihtaa hallitusta.
Haluaisin tuoda esiin sen tähän yritysostodirektiiviin liittyvän seikan, että keskustelu on tuotava lujasti takaisin äänestäjien ja niiden miljoonien ihmisten luokse, joilla on arvopaperimarkkinasijoituksiin perustuvia eläkesuunnitelmia ja säästöjä.
Jäsen McCarthy oli oikeassa muistuttaessaan, että meidän on ilmoitettava taloudellisista eduistamme.
Saanen siis ilmoittaa eduistani.
Minulla on eläkerahasto edelliseltä työnantajalta.
Suuri osa sen arvosta perustuu sijoituksiin Ison-Britannian arvopaperimarkkinoilla, ja luotan sijoitussalkun hoitajien pitävän sijoitukseni turvassa ja kehittävän sitä tulevaa eläkkeelle jäämistäni varten.
Arvoisa jäsen Martin, tämä on tietenkin suuri vahvuus Ison-Britannian taloudelle, koska meillä on nuo varat aikana, jolloin väestömme ikääntyy, ja meidän on voitava tarjota nuo eläkkeet.
Tämä on asia, jota kaikkien Euroopan unionissa on käsiteltävä, ja tämän yritysostodirektiivin on lopullisessa, hyväksytyssä muodossaan puututtava tähän asiaan.
Käsiteltävänä olevien tarkistusten ongelma on se, että jos ne hyväksytään, ne ihmiset, jotka huolehtivat eläkerahastostani, eivät voi maksimoida niiden arvoa minulle.
Tämä koskee miljoonia yrityksissä työskenteleviä tavallisia ihmisiä kaikkialla Yhdistyneessä kuningaskunnassa.
Puhumme heidän tulevaisuudestaan.
Tämä ei ole mikään abstrakti käsite.
Tämä on Ison-Britannian talouden ydin, ja se on yhä keskeisempää myös koko Euroopan talouden tulevaisuudelle.
.
(NL) Arvoisa puhemies, haluaisin kiittää parlamenttia huomiosta, jota se kiinnittää tähän ehdotukseen, sekä työstä, jota oikeudellisten ja sisämarkkina-asioiden valiokunta sekä erityisesti esittelijä Lehne ovat tehneet.
Tämä huomio on varmasti oikeutettua, kun ajatellaan tämän tekstin merkitystä, jonka valtioiden ja hallitusten päämiehet asettivat painopisteeksi Lissabonin huippukokouksessa maaliskuussa 2000, koska tekstin hyväksyminen toisi mukanaan huomattavaa parannusta Euroopan rahoitusmarkkinoiden toimintaan ja vakauteen.
Olen erityisen iloinen siitä, että voimme lopultakin keskustella yhteisestä kannasta, jota olemme joutuneet odottamaan pitkään mutta jonka jäsenvaltiot loppujen lopuksi hyväksyivät yksimielisin äänin viime kesäkuussa.
Jotkin tämän parlamentin ehdottamat tarkistukset tuovat vielä lisää parannuksia neuvoston yhteisen kannan tekstiin, koska niissä kiinnitetään huomiota asioihin, jotka voisivat johtaa tulkintavaikeuksiin, ja vaaditaan direktiivin nopeampaa sisällyttämistä kansalliseen lainsäädäntöön.
Siksi komissio hyväksyy tarkistukset 7, 14 ja 18.
Komissio pitää erityisesti arvossa tarkistusta 18, jolla pyritään lyhentämään direktiivin kansalliseen lainsäädäntöön sisällyttämisen määräaikaa komission jo moneen kertaan ilmaiseman toiveen mukaisesti.
Komissio on itse asiassa jatkuvasti viitannut siihen, kuinka tärkeää on olla tuhlaamatta aikaa pantaessa täytäntöön tätä direktiiviä, mitä kaikki asianosaiset ovat niin toivoneet.
Lisäksi komissio ottaa huomioon ilmoitukset, jotka on esitetty tarkistuksissa 5 ja 13.
Komissio ei periaatteessa vastusta näitä ehdotuksia, mutta se muistuttaa siitä, että ne eivät kuulu tähän direktiiviin.
Nykyinen teksti takaa työntekijöille sopivat tiedot tarjouksen ehdoista ja seurauksista.
Tällä osa-alueella pitemmälle menevät määräykset eivät sovi tämän direktiivin tavoitteisiin, joka koskee osakkeenomistajien suojelua.
Työntekijöiden työsuhteita ja oikeuksia yritysten uudelleenjärjestelyjen tapauksessa säännellään muissa yhteisön direktiiveissä.
Komissio haluaa myös osoittaa kiinnostuksensa tarkistukseen 12.
Tässä tarkistuksessa pyritään luomaan väline, jonka myötä enemmistöosakas voi ostaa loput arvopaperit.
Tämä menettely, joka on olemassa jo joissakin jäsenvaltioissa, ei myöskään liity pelkästään julkisiin ostotarjouksiin vaan ulottuu paljon laajemmalle, ja sitä voitaisiin mahdollisesti tarkastella siinä yhteydessä, kun komissio aikoo muuttaa yleisesti yritysoikeutta.
Siksi ehdotan, että tämä asia lisätään aiheisiin, jotka voitaisiin esittää asiantuntijakomitealle.
Komissio ei voi valitettavasti hyväksyä muita tarkistuksia seuraavista syistä.
Tarkistukset 2 ja 10 eivät ole hyväksyttävissä, koska ne muuttavat direktiivin soveltamisalaa.
Direktiivi koskee kaikkia julkisia ja pelkästään julkisia tarjouksia ostoista tai vaihdoista, olivatpa ne sitten vapaaehtoisia tai pakollisia.
Tarkistuksia 4 ja 15 ei voida hyväksyä, koska ne eivät kuulu suunniteltuihin määräyksiin.
Ensimmäinen koskee ainoastaan arvopapereiden omistajia ja toinen valvovaa viranomaista.
Tarkistukset 8 ja 9 ovat perusteettomia.
Ei ole lainkaan selvää, että ehdotettu kohtuullisen hinnan määritelmä on parempi kuin toinen, koska jäsenvaltioiden tällä hetkellä käyttämät erilaiset määritelmät ovat kaikki aivan riittäviä.
Komissio on lopuksi tarkastellut perusteellisesti sisältöön liittyviä tarkistuksia, mutta komissio ei voi hyväksyä niistä ainoatakaan.
Tarkistukset 6, 11 ja 16 näyttävät menevän ohi olemassa olevista kansallisista määräyksistä, joita yhteisen kannan tekstillä juuri pyritään lähentämään.
Ennen kaikkea tarkistus 6 sisältää yhdistelmän ajatuksia, jotka kaikki ovat tulleet enemmän tai vähemmän esille direktiivistä käytyjen keskustelujen aikana ja jotka on hylätty, koska on käynyt ilmi, että ne eivät ole sovellettavissa.
Tällainen on ennen kaikkea toimivaltaisen viranomaisen osoittaminen, kun samalla yhteisen kannan teksti on saatu aikaan itse toimivaltaisten viranomaisten kanssa käytyjen neuvottelujen jälkeen.
Tällainen on lisäksi määräysvallan tuottavan prosenttiosuuden määritelmä, joka liittyy muihin yritysoikeutta koskeviin sääntöihin, jotka vaihtelevat huomattavasti jäsenvaltioittain.
Jos tarkistus 17 hyväksyttäisiin, se voisi puolestaan tehdä mahdottomiksi kaikki vihamieliset ostotarjoukset.
Komissiolla ei ole mitään sitä vastaan, että puolueettomuusvelvoite laajennetaan ulottumaan yli tarjouksen virallisen määräajan, kuten 1 kohdassa ehdotetaan.
Komissio ei kuitenkaan voi hyväksyä parlamentin ehdotusta siitä, että tietyn yrityksen johdon sallittaisiin päättää yrityksen tulevaisuudesta ottamatta huomioon osakkeenomistajien kantaa antamalla päätöksensä yksinkertaisesti toimivaltaisen viranomaisen tai tuomioistuimen tarkasteltavaksi.
Tällainen ratkaisu uhkaa yhtäältä johtaa sekaannukseen niiden toimivaltaisten viranomaisten roolista, joiden täytyy pysyä riippumattomina ja puolueettomina, sekä toisaalta sellaisten oikeusjuttujen jatkuvaan käynnistämiseen, jotka voivat olla aikaa vieviä ja kalliita ja joista ei ole hyötyä asianosaisille yrityksille, johtajille eikä muille asianosaisille, kuten ennen kaikkea työntekijöille.
Yhdysvaltojen tilanne voi opettaa paljon tästä asiasta, ja sen täytyy kannustaa meitä toimimaan varovaisemmin.
Sallinette minun lopuksi muistuttaa teitä siitä, että tämä on puitedirektiivi, joka vastaa parlamentin aikaisemmassa vaiheessa ilmaisemaa toivetta.
Tästä huolimatta direktiivissä määritellään, että yhtäältä jäsenvaltioiden ja komission asiantuntijoista koostuva komitea valvoo tekstin täytäntöönpanoa ja soveltamista, ja toisaalta direktiiviin on sisällytetty korjauslauseke niiden muutosten tekemiseksi, jotka saattavat osoittautua tarpeellisiksi tulevaisuudessa.
Lopuksi komissio viittaa siihen, että jos tämä täysistunto hyväksyy ehdotetut tarkistukset, saattaa olla hyvin vaikeaa päästä sopimukseen neuvoston ja parlamentin välillä.
Komissio on myös vakuuttunut siitä - komissiota tukevat tässä asianosaiset talouden toimijat -, että teksti, joka on yli kymmenen vuotta kestäneiden neuvottelujen tulos - tämä on enemmän kuin riittävän pitkä aika ottaa huomioon kaikkien edut - muodostaa hyvän lähtökohdan ja että nyt on aika ryhtyä toimiin.
Lopuksi on esitetty vielä kaksi uutta tarkistusta, joista haluan sanoa seuraavaa.
Tarkistus 19 ei ole hyväksyttävissä, samasta syystä kuin tarkistus 6.
Tarkistukseen 20, joka muistuttaa tarkistusta 17, pätee sama kuin tarkistukseen 17 mutta hieman eri syistä.
Ensimmäinen osa on hyväksyttävissä samoin kuten myös tarkistuksessa 17.
Toinen osa ei ole hyväksyttävissä, koska käsite "Aufsichtsrat", saksaksi sanottuna, sisältyy käsitteeseen "johto" ja sitä koskevat samat velvoitteet kuin kaikkia yrityksen johtajia.
Kolmas osa ei ole hyväksyttävissä samasta syystä kuin kaikki niin sanotut sosiaaliset tarkistukset.
Tässä oli kaikki, mitä halusin sanoa siitä, mitä parlamentti on ottanut esille, ja komissio odottaa luonnollisesti erityisen kiinnostuneena äänestystä tästä asiasta.
Keskustelu on päättynyt.
Äänestys toimitetaan huomenna klo 11.30.
Tekijän oikeus jälleenmyyntikorvaukseen
Esityslistalla on seuraavana Zimmerlingin laatima oikeudellisten ja sisämarkkina-asioiden valiokunnan suositus toiseen käsittelyyn (A5-0370/2000) neuvoston yhteisestä kannasta Euroopan parlamentin ja neuvoston direktiivin antamiseksi alkuperäisen taideteoksen tekijän oikeudesta jälleenmyyntikorvaukseen (7484/1/2000 - C5­0422/2000 - 1996/0085(COD).
Arvoisa puhemies, hyvät naiset ja herrat, Euroopan parlamentti keskustelee toisessa käsittelyssä taiteilijoiden jälleenmyyntikorvausta koskevan oikeuden yhdenmukaistamisesta ja ottaa siten sekä taiteilijoiden että gallerioiden ja huutokauppojen eduksi jälleen esille säännöksen, josta on keskusteltu jo vuodesta 1996 lähtien.
Haluaisin ensin esittää suuret kiitokseni kollegoille, jotka ovat olleet mukana tässä hankkeessa.
Asiassa oli hyvin vaikea löytää asianosaisten kannalta mielekäs ratkaisu.
Parlamentin kaikkien puolueryhmien hyvän tahdon ansiosta siinä kuitenkin onnistuttiin lopulta, mitä varsinkin oikeudellisten ja sisämarkkina-asioiden vakiokunnan päätös ilmensi.
Erityisessä kiitollisuudenvelassa olen kollegoilleni Dehousse ja Echerer, jotka auttoivat meitä pääsemään useissa keskusteluissa hyväksyttäviin kompromisseihin.
Oikeus jälleenmyyntikorvaukseen on luovan taiteilijan luovuttamaton oikeus osuuteen teostensa myöhemmän käytön tuotosta.
Se on siten osa yhteiskunnallista tekijänoikeussuojaa ja ilmaus taiteellisen luomistyön nauttimasta yhteiskunnallisesta arvostuksesta.
Sen yhdenmukaistaminen on tarpeen, koska se on jo monissa EU-maissa voimassa, mutta toistaiseksi tuntematon Isossa-Britanniassa, Alankomaissa, Irlannissa ja Itävallassa.
Tämä vääristää kilpailua huomattavasti, koska yhdessä maassa taiteilija saa korvauksen teoksen käytöstä, toisessa taas ei.
Tätä ei voida hyväksyä Euroopan markkinoilla, koska se on sisämarkkinalainsäädännön vaatimusten vastaista.
Neuvoston yhteiseen kantaan ehdotetaan seuraavia tarkistuksia: oikeuden jälleenmyyntikorvaukseen on ulotuttava ammattimaiseen taidekauppaan.
Oikeudellisten ja sisämarkkina-asioiden valiokunta ehdottaa myyjän maksettavaksi tulevaa korvausta porrastettavaksi siten, että prosenttiosuus on 4 prosenttia 50 000 euron myyntihintaan asti ja 1 prosentti yli 200 000 euron osalta.
Sen lisäksi taiteilijalle myönnetään oikeus saada tietoja sekä oikeus esittää vaateensa ammattimaiselle taidekauppiaalle kolmen vuoden kuluessa, mikä on järkevää, sillä hänen on pidettävä kirjaa ostoista ja myynneistä.
Hallinnointi ei ole tässä yhteydessä tarpeen.
Uudella 1000 euron vähimmäismyyntihinnalla palataan Euroopan parlamentin ensimmäisessä käsittelyssä tekemään ehdotukseen.
Useimmat Euroopassa tehtävät kaupat jäävät neuvoston yhteisessä kannassa esittämän 4 000 euron rajan alle, joten yhdenmukaistaminen on tarpeen jo tällä alueella.
Alle 1 000 euron hintojen kohdalla ei ole tarvetta yhdenmukaistamiseen, koska kyseinen hintaluokka ei ole merkityksellinen Euroopan markkinoiden kannalta, joten toissijaisuusperiaatteen mukaisesti myöskään Euroopan laajuista oikeutta jälleenmyyntikorvaukseen ei sovelleta.
Lisäksi neuvoston suunnittelema 12 500 euron enimmäiskorvaus taiteilijalle poistetaan, koska ei ole mitään syytä, miksi menestyksekkäitä taiteilijoita pitäisi rangaista.
Tämän direktiivin täytäntöönpanon päivämäärästä valiokunta päätti minun esityksestäni määrätä, että jäsenvaltioiden on sisällytettävä tämä direktiivi kansalliseen lainsäädäntöön kahden vuoden määräajassa ja että perintölainsäädäntö on sopeutettava samassa määräajassa niissä maissa, joissa oikeutta jälleenmyyntikorvaukseen ei vielä sovelleta.
Neuvoston ja varsinkin Ison-Britannian edustajien toivomaa viiden tai kymmenen vuoden määräaikaa ei voida hyväksyä, koska se tarkoittaisi käytännössä nykyisen tilanteen vahvistamista ja hyödyttäisi ainoastaan Ison-Britannian taidemarkkinoita.
Eri tavoin julki tuodut epäilykset voidaan jakaa pelkistäen kahteen luokkaan.
Toisaalta Ison-Britannian eturyhmät pelkäävät työpaikkojen menetystä.
En pidä lainkaan todennäköisenä, että taidemarkkinat siirtyisivät Sveitsiin tai Yhdysvaltoihin, sillä vakuutus- ja kuljetuskustannukset ovat suuremmat kuin jälleenmyyntikorvausoikeudesta aiheutuvat menot, jolloin siirtyminen ei kannata.
Sen lisäksi sekä Sveitsi että Yhdysvallat ovat halukkaita ottamaan jälleenmyyntikorvausta koskevan oikeuden käyttöön sen jälkeen, kun me olemme Euroopassa yhdenmukaistaneet oikeuden jälleenmyyntikorvaukseen.
Toisen ongelman muodostaa Itävalta, jossa taiteilijat ovat ryhtyneet vastustamaan direktiiviä pelätessään sen negatiivisia seurauksia.
Taustalla on kuitenkin pelkkä väärinkäsitys, sillä hallinnointia siinä muodossa, kuin se on tähän mennessä Itävallassa toiminut, pidetään pakollisena.
Se ei nimenomaan ole kuitenkaan direktiivin tarkoitus.
Sen vuoksi tässä asiassa pitäisi kääntyä Itävallan lainsäätäjän puoleen eikä hyökätä Euroopan lainsäätäjää vastaan, joka vain luo taiteilijoille ja myyntinäyttelyjen järjestäjille suotuisia edellytyksiä.
Toivon siis, että Nizzassa vallinnut kansallinen saartomentaliteetti ei jatku brittikollegoidemme keskuudessa, vaan että saisimme parlamentissa aikaan suuntaa antavan taidemarkkinoita säätelevän oikeudellisen kehyksen.
Arvoisa puhemies, Euroopan unionin 15 jäsenvaltiosta 11:ssä tunnetaan oikeus jälleenmyyntikorvaukseen, mutta ainoastaan kahdeksassa sitä sovelletaan enemmän tai vähemmän menestyksekkäästi.
Se ei kuulu Itävallan, Alankomaiden, Irlannin ja Yhdistyneen kuningaskunnan lainsäädäntöön, ja Euroopan unionin ulkopuolella Sveitsi sen enempää kuin Yhdysvallatkaan ei tunnusta oikeutta jälleenmyyntikorvaukseen.
Oikeutta jälleenmyyntikorvaukseen koskevan lainsäädännön laatiminen vaikuttaa ensi näkemältä oikeudenmukaiselta keinolta tukea taiteilijoita.
Todellisuudessa oikeus jälleenmyyntikorvaukseen ei tue taiteen tekemistä.
Se päinvastoin jarruttaa taiteen markkinoita, joiden pitäisi olla dynaamisia ja kehittyä mahdollisimman vapaasti.
Elossa olevalle taiteilijalle, joka alkaa saavuttaa menestystä ja jonka töiden hinta alkaa näin ollen nousta, tärkeintä on, että myynti on helppoa ja työt menevät kaupaksi.
Oikeus jälleenmyyntikorvaukseen edellyttää monimutkaista oikeudellista menettelyä, joka on varmasti hyvin tuottoisa verrattuna niihin vaatimattomiin summiin, jotka eivät usein tahdo helposti päätyä korvaustensaajille.
Se edellyttää hallinnon kasvattamista, mistä EU:n lainsäädäntöä on usein moitittu.
Se aiheuttaa tappioita gallerioille, joiden täytyy keskittää voimansa taiteilijoiden tukemiseen.
Se aiheuttaa pelkoa, ylimääräisiä kustannuksia ja byrokraattisia huolia hyväntahtoisille ostajille ja johtaa toisinaan järjettömiin tilanteisiin: kun korvaus lasketaan jälleenmyyntihinnasta, niin jos teoksen arvo laskee, sen liikkuvuudelle asetetaan suurempi arvo kuin sen luomiselle.
Pitääkö meidän näin ollen laajentaa väkisin tämä järjestely maihin, jotka eivät halua sitä - viittaan erityisesti Yhdistyneeseen kuningaskuntaan, joka on Euroopan markkinoiden tämänhetkinen johtohahmo - silläkin uhalla, että niiden kilpailukyky tuhoutuu?
Arvoisa puhemies, lainatakseni Groupement européen des sociétés d'auteurs et de compositeurs -järjestön (Euroopan kirjailija- ja säveltäjäliittojen yhtymä) osuvaa ilmaisua esitys, josta nyt keskustelemme, joutui neuvoston tarkastelussa kohtuuttoman ryöpytyksen kohteeksi.
Näin ollen neuvoston hyväksymä kompromissi on vain kalpea heijastus komission alkuperäisestä ehdotuksesta, jota Euroopan parlamentti tuki laajasti ensimmäisessä käsittelyssä.
Sosialistien ryhmä, kuten myös oikeudellisten ja sisämarkkina-asioiden valiokunnan suuri enemmistö, hämmästyi tästä ministerineuvoston asenteesta.
Neuvoston kannassa on paljon sellaisia asioita, joita ei voida hyväksyä ja joista vaarallisin on 15 vuoden määräaika oikeuden saattamiseksi osaksi jäsenvaltioiden kansallista oikeutta, vaikka komission alkuperäinen ehdotus tehtiin jo neljä vuotta sitten.
Periaatteen tasolla 15 vuoden määräaika on täysin järjetön näin nopeasti muuttuvassa maailmassa, jossa tämä ala saattaa kokea perusteellisia muutoksia muun muassa teknologisen kehityksen myötä.
Lisäksi tällainen ennakkotapaus hetkellä, jolloin Euroopan unioni valmistautuu kaksinkertaistamaan kokonsa, antaisi täysin virheellisen kuvan ehdokasvaltioille.
Tällaisin määräajoin olisi parempi luopua kokonaan direktiivin antamisesta.
Sosialistien ryhmä ei siis halua, että parlamentti menettää maineensa hyväksymällä ehdotuksia, jotka saattavat ensimmäisessä käsittelyssä tehdyt äänestykset naurunalaisiksi.
Olemmekin iloisia siitä, että esittelijä Zimmerling on ymmärtänyt asenteemme ja on samaa mieltä kanssamme paitsi määräaikaongelmasta myös useasta muusta ongelmasta, jotka hän on tänään luetellut.
Tämän lisäksi olemme iloisia siitä, että lähes kaikki demokraattiset ryhmät jakavat kanssamme saman rakentavan näkökulman.
Keskustelussa ja äänestyksessä ovat siis jälleen kerran vastakkain ne, jotka haluavat edetä Euroopan rakentamisessa, ja ne, jotka asettavat kansalliset edut, joiden legitimiteetti on toisinaan epäilyttävä, eurooppalaisten taiteilijoiden etujen edelle.
Lisäksi nyt käsiteltävässä aiheessa tarvitaan yhteinen kanta sitäkin suuremmalla syyllä, kun ainoastaan yhteinen kanta antaa Euroopan unionille mahdollisuuden vaikuttaa kansainvälisellä tasolla taiteilijoiden etujen puolustamiseksi koko maailmassa.
Arvoisa puhemies, arvoisa komission jäsen, on vaikea ymmärtää, miksi ne, jotka vastustavat tuloverotuksen yhdenmukaistamista, kannattaisivat tätä direktiiviä.
Liberaaliryhmän kanta oli hyvin kriittinen ensimmäisessä käsittelyssä, ja se on sitä edelleenkin.
Uskomme, että Euroopan markkinoille aiheutuisi haittaa siitä, jos tämä direktiivi toteutettaisiin, ennen kuin oikeudellista aluetta on yhdenmukaistettu kansainvälisesti.
Mielestämme toteuttamisen määräaikoja ei pidä lyhentää esittelijän ehdottamalla tavalla.
Mielestämme ei voida myöskään todistaa, että sisämarkkinoiden parantamiseksi tarvittaisiin kansallisia jälleenmyyntikorvausoikeuksia koskevia vähimmäissääntöjä.
Kuten aiempi puhuja sanoi, kukoistavat galleriat ja hyvät apurahajärjestelmät ovat tärkeitä nuorille taiteilijoille.
Arvoisa puhemies, arvoisa komission jäsen, arvoisat kollegat, olen kuunnellut tässä eri eturyhmien ristitulessa jatkuvasti Euroopan taiteilijoiden ääntä.
Maassani, jossa ei sovelleta oikeutta jälleenmyyntikorvaukseen, taiteilijat vastustavat tätä direktiiviä.
Se on ymmärrettävää, jos tuntee Itävallan kotimarkkinoiden - kansainvälisesti tunnustettujen markkinoiden - perinteet.
Minun on Itävallassa saatava vielä moni vakuuttuneeksi, mutta olen itse täysin vakuuttunut, että jälleenmyyntikorvausta koskevan oikeuden yhdenmukaistaminen Euroopan parlamentin esittämässä muodossa hyödyttää kaikkia asianosaisia.
Toivon myös komission tukea, vähintään yhdessä kolmesta tärkeimmästä kiistanalaisesta kysymyksestä.
Ajattelen myös hieman pitemmälle.
Meidän on lähitulevaisuudessa pyrittävä käymään aiempaa tiiviimpää vuoropuhelua hallinnointiyhtiöiden kanssa, etsittävä yhdessä yksinkertaisempia ja avoimempia rakenteita ja huolehdittava siitä, etteivät hallintokustannukset käännä tätä direktiiviä itseään vastaan.
Hallinnointiyhtiöt eivät ainoastaan toimi eräänlaisina perintätoimistoina, vaan niillä on myös merkittävä asema Euroopan taiteilijoiden oikeuksien puoltajana.
Jälleenmyyntikorvausta koskeva oikeus ei jaa mielipiteitä poliittisten puolueryhmien välillä vaan jäsenvaltioiden välillä.
Minulla riittää ymmärrystä eri kulttuuriperinteitä kohtaan, mutta esitän samalla toivomuksen, että tässä parlamentissa vallitsisi sama eurooppalainen henki, mikä oli havaittavissa ilmassa tänään aamupäivällä.
Kyse ei ole vain yksittäisistä kansallisista taiteilijoista, kansallisista galleristeista ja kansallisista myyntinäyttelyjen järjestäjistä.
Kyse on Euroopan taidemarkkinoista ja sen kaikista toimijoista, ennen kaikkea Euroopan luovista taiteilijoista.
Luotan parlamentin viisauteen ja kaukonäköisyyteen.
Arvoisa puhemies, arvoisa komission jäsen, kuten varmasti tiedätte, suhtaudun eurooppalaisiin säännöksiin myötämielisesti silloin, kun ne ovat välttämättömiä, ja vastustan kansallisten erityisintressien valintamyymälää.
Olen silti luvannut tuoda julki jälleenmyyntikorvausta koskevan oikeuden käyttöönottoa vastustavan foorumin ja taidepiirien huolenaiheet täällä Euroopan kansalaisten parlamentissa.
Jälleenmyyntikorvausta koskeva oikeus on kiistanalaisempi kuin koskaan aikaisemmin.
Kyse on loppujen lopuksi Euroopan taidemarkkinoiden kilpailukyvystä - ja alalla on jo nyt vaikeuksia pärjätä kilpailussa ulkomaisten kilpailijoiden kanssa.
Maani taiteilijat sanovat, että heille tarjotaan pakkopalkintoa, ja mainitsevat samalla Saksan, jossa 42 000 taiteilijasta alle prosentin osuus on hyötynyt oikeudesta jälleenmyyntikorvaukseen.
Galleriat, jotka tukevat nuoria taiteilijoita merkittävästi, ovat huolissaan ja myös torjuvat oikeuden jälleenmyyntikorvaukseen, koska se on maksettava, vaikka taideteos myytäisiin tappiolla.
Myyntinäyttelyjen järjestäjät ovat huolissaan siitä, että tähän asti voimassa ollut säännös 12 500 euron enimmäiskorvauksesta poistetaan.
Mielestäni on tärkeää, että tuomme tässä keskustelussa julki myyntinäyttelyjen järjestäjien, taiteilijoiden, gallerioiden, yksittäisten maiden taidepiirien ja taiteilijafoorumin huolet ja otamme ne huomioon.
Kyse ei ole kansallisista erityisintresseistä vaan osallistumisesta avoimeen poliittiseen keskusteluun.
Arvoisa puhemies, komission jäsen tietää senkin, että neuvostossa yhteisestä kannasta oltiin yhtä mieltä.
Toivon, että otatte yhtä vahvan kannan Zimmerlingin tarkistuksiin kuin otitte Lehnen mietintöön.
Kysymys on myös Euroopan taidemarkkinoiden elinvoimasta ja kilpailukyvystä.
Jos sen keskus olisi Berliinissä, Zimmerling olisi varmasti eri mieltä kansalliseen lainsäädäntöön sisällyttämisajoista ja vähimmäishinnoista.
Tosiseikka on se, että Euroopan taidemarkkinat siirtyvät ulkomaille ilman kansainvälistä oikeutta jälleenmyyntikorvaukseen.
Tästä on todisteita.
Kuten jäsen Echererin, myös minun on kuunneltava taiteilijoita.
He ovat jakautuneet.
On Kûnstler gegen Folgerecht -liike (Taiteilijat, jotka vastustavat oikeutta jälleenmyyntikorvaukseen).
He ovat jakautuneet.
Jäsen Zimmerling on ylimielinen sivuuttaessaan niiden ihmisten mielipiteen, joiden puolesta väitämme säätävämme lakeja tässä parlamentissa.
Meidän on kuunneltava myös heidän näkökantojaan.
Huomaamme myös, että oikeus jälleenmyyntikorvaukseen ei käytännössä hyödytä monia taiteilijoita.
Esimerkiksi Saksassa vain 274 niistä 7000 taiteilijasta, jotka siirsivät oikeutensa saivat käytännössä siitä rahaa, ja 40 prosenttia jälleenmyyntikorvauksesta meni summan jakamisesta aiheutuneisiin kuluihin.
Siihen liittyvään käytäntöön liittyy siis nykyään joitakin ongelmia.
Haluan käyttää tätä tilaisuutta kirjatakseni tyytymättömyyteni siihen, että komissio ei ole onnistunut tarjoamaan mitään analyysiä tai arviota jälleenmyyntikorvauksen taloudellisesta merkityksestä.
Tämä on aivan liian tärkeää lainsäädäntöä, jotta komissio olisi voinut jättää tämän työnsä tekemättä.
En vieläkään ymmärrä, miten komissio päätyi tuohon mielivaltaiseen 1 000 euron summaan, jolla ei ole minkäänlaista tieteellistä näyttöä tukenaan.
Pyydän siksi pitkää siirtymävaihetta vakavien neuvottelujen aloittamiseksi kansainvälisestä oikeudesta jälleenmyyntikorvaukseen, jota ilman menetämme eurooppalaiset taidemarkkinat, sijaitsivat ne sitten missä tahansa, Pariisissa, Berliinissä, Lontoossa.
En usko, että taiteilijatkaan hyötyvät tästä mitään.
Arvoisa puhemies, yritän ajatella asiaa käytännölliseltä kannalta, koska minun vaalipiirissäni on yksi suurimmista Lontoon ulkopuolella sijaitsevista huutokauppakamareista.
Sen edustajat olivat ilmaisseet huolensa näistä ehdotuksista, ja kävin äskettäin uudestaan siellä ja tarkastelimme yhdessä joitakin tapauksia.
Otimme esimerkiksi äskettäin pidetystä huutokaupasta joitakin maalauksia, joita tämä ehdotus olisi koskenut.
Yhden maalauksen kohdalla olisi ollut erittäin vaikeaa löytää taiteilijan perhettä; ainoastaan etsintään osallistuvat yritykset ja perintäyritykset olisivat hyötyneet.
Toisessa tapauksessa maalaus olisi epäilemättä myyty jossakin muualla eli Yhdysvalloissa.
Ainoa taiteilija, johon saimme yhteyden ja joka olisi hyötynyt tästä, ei ollut kiinnostunut ja sanoi, että se olisi liian monimutkaista, jotta siitä olisi hyötyä hänelle tai hänen perheelleen.
Joudun valitettavasti tekemään tästä sen johtopäätöksen, että emme tarvitse tätä ja että ilman kansainvälistä sopimusta se on sisämarkkinalaki, jota ilman tulemme toimeen.
Arvoisa puhemies, oikeus jälleenmyyntikorvaukseen on Yhdistyneessä kuningaskunnassa tuntematon laillinen oikeus, eikä se olisi mielestämme hyödyllinen lisä lakiimme.
Näin siksi kuten on jo korostettu, monet taiteilijat ovat äskettäin todistaneet, että se ei itse asiassa auta heitä ollenkaan.
Lisäksi, kuten Ranskasta saadut kokemukset osoittavat, päähyötyjä ovat kuolleiden rikkaiden maalareiden perijät, eivät köyhät elävät taiteilijat.
Miksi siis pitäisi periaatteessa olla oikein määrätä vero käytetyn kuvan myynnille eikä määrätä samaa veroa käytetyn auton valmistajalle tai käytetyn puvun tehneelle räätälille?
Se on myös tarpeeton Euroopan yhtenäisillä taidemarkkinoilla, jotka ovat toimineet vuosia aivan riittävän hyvin ilman sitä, kuten on jo tänä iltana korostettu.
Lyhyesti sanottuna tällä alueella ei tarvita tämäntyyppistä harmonisointia.
Olemme kuitenkin Yhdistyneessä kuningaskunnassa hyväksyneet muotoilun, joka sisältää sen käyttöönoton lopulta Yhdistyneessä kuningaskunnassa.
Se on monimutkainen, ja kestää vuosia saada se voimaan.
Kyynikot voisivat sanoa, että se on kuin Nizzan sopimus.
Lontoo, joka on Euroopan taidemarkkinoiden keskus, joutuu suhteettomasti kärsimään, jos suuri osa kaupasta siirtyy ulkomaille Geneveen tai Yhdysvaltoihin vieden brittiläisiä työpaikkoja yksipuolisesti mukanaan, ellei kansainvälistä järjestelmää otetaan käyttöön maailmanlaajuisten markkinoinen vääristymisen estämiseksi.
Jos kompromissin sisältöä ei kunnioiteta, toivoisimme, ettei tämä tarpeeton direktiivi päätyisi säädöskokoelmaan.
Jos se päätyy, se olisi suuri vääryys, erityisesti niille, jotka saavat elantonsa taidemarkkinoilta, erityisesti Lontoon taidemarkkinoilta.
Voin vakuuttaa parlamentille, että jos puolueeni puheenjohtaja William Hague voittaa vaaleissa, hän on yhteä sitoutunut kuin nykyinenkin pääministeri vastustamaan tätä ehdotusta maamme olennaisten etujen vuoksi.
Tämä menee yli sen, mitä yhteisessä kannassa sovittiin.
.
(FR) Arvoisa puhemies, sallikaa minun vastata esitettyihin huomioihin ja kysymyksiin.
Komissio suhtautuu myönteisesti suurimpaan osaan oikeudellisten asioiden valiokunnan ehdottamista tarkistuksista ja kiittää esittelijä Zimmerlingiä halukkuudesta löytää kompromissiratkaisuja, minkä ansiosta hän sai mahdollisimman suuren enemmistön tärkeimpien kysymysten taakse.
Näistä ensimmäinen koskee määräaikaa, joka lyhennetään tarkistuksissa 11 ja 15 yhteensä neljään vuoteen, joihin kuuluu kaksi vuotta siirtymäaikaa ja kaksi vuotta aikaa siirtää oikeus osaksi kansallista lainsäädäntöä.
Tämä on mielestäni kohtuullinen aika, jonka kuluessa alan ammattilaiset ehtivät sopeutua tilanteeseen ja kansalliset viranomaiset ehtivät tehdä tarpeelliset lakimuutokset.
Toinen tärkeä kysymys koskee korvauksen ylärajaa, joka poistetaan tarkistuksella 7.
Tämä tarkistus voidaan hyväksyä vain osittain.
Komission mielestä yhteisessä kannassa esitetty jako viiteen luokkaan estää teidän ehdotustanne tehokkaammin myynnin siirtymisen toisaalle erityisesti korkeimmissa hintaluokissa.
Lopuksi kolmas kysymys eli vähimmäishinta, jonka tarkistus 6 palauttaa 1 000 euroon, eli samaksi kuin komission alkuperäisessä ehdotuksessa.
Tätäkään tarkistusta ei voida hyväksyä kuin osittain, sillä komissio ei ole kanssanne samaa mieltä tämän vähimmäishinnan saattamisesta pakolliseksi.
Komission mielestä tämän vähimmäishinnan alittavien kansallisten jälleenmyyntikorvausta koskevien oikeuksien poistamista ei voida perustella sisämarkkinoihin liittyvillä syillä, ja se asettaa joidenkin jäsenvaltioiden taiteilijat huonompaan asemaan kuin ennen yhdenmukaistamista.
Samoista syistä täytyy hylätä myös tarkistus 4 ja tähän kysymykseen liittyvä osa tarkistusta 7.
Arvoisa puhemies, yhteenvetona komissio voi hyväksyä tarkistukset 1, 2, 3, 5, 11, 12, 13, 14 ja 15, se voi hyväksyä ainoastaan osittain tarkistukset 6 ja 7 aiemmin mainituista syistä ja se voi hyväksyä tarkistuksen 9 ainoastaan johdanto-osan kappaleena, mutta ei artiklana.
Sitä vastoin komissio ei voi hyväksyä tarkistusta 4, joka liittyy vähimmäishinnan pakolliseen luonteeseen, ja tarkistusta 8, sillä jälleenmyyntikorvaukseen oikeutettujen perillisten erottelu ei vastaa tämän oikeuden luonnetta ja kuuluu yksinomaan kansallisen lainsäädännön piiriin.
Vastaavanlainen tarkistus hylättiin ensimmäisessä käsittelyssä.
Komissio ei voi myöskään hyväksyä tarkistusta 10, sillä jälleenmyyntikorvausoikeutta soveltavien kolmansien maiden luettelon laatiminen ja ylläpitäminen aiheuttaa käytännön ongelmia eikä lisää oikeusvarmuutta.
Keskustelu on päättynyt.
Äänestys toimitetaan huomenna klo 11.30.
(Istunto päättyi klo 12.15.)