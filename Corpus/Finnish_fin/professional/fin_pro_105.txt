# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Mikäli viimeksi mainittu on tavanomaista ja markkinoiden itsensä sääntelemää, olisi harkittava, pitäisikö EU:n irrottautua vaiheittain tähänastisista sopimuksista ja antaa tukea kenties muualle?
Sen pitäisi tietysti olla yhdistettävissä yhteiseen kalastuspolitiikkaan.
Kannatan käsiteltävänä olevia sopimuksia.
Emme saa kuitenkaan olla sokeita emmekä varsinkaan antaa avointa valtakirjaa!
Arvoisa puhemies, sosialistiryhmä kannattaa neuvoston asetusehdotuksia, jotka koskevat Euroopan yhteisön Mauritiuksen ja Guinean tasavallan kanssa solmittavia kalastussopimuksia.
Kummatkin sopimukset ovat osa Euroopan yhteisön yleistä politiikkaa, joka perustuu siihen, että toimimme eri puolilla maailmaa.
Kalastusala on osa yhteisön talouselämää, ja jotta yhteisön laivasto voisi kalastaa, harjoittaa toimintaansa, on tarpeen, että yhteisö solmii sopimuksia kolmansien maiden ja kansainvälisten järjestöjen kanssa, jotta kalastajillamme on mahdollisuudet kalastaa.
Kummatkin sopimukset jatkavat edellisiä sopimuksia.
Guinean tapauksessa sopimus alkoi vuonna 1983 ja Mauritiuksen tapauksessa vuonna 1989.
Ei ole epäilystäkään siitä, etteivätkö nämä sopimukset olisi hyödyllisiä Euroopan unionin kannalta, minkä osoittaa komission teettämä tutkimus kustannuksista ja hyödyistä.
Ei voida myöskään epäillä myönteisiä vaikutuksia muiden sopimuspuolten, tässä tapauksessa Mauritiuksen ja Guinean tasavallan kannalta.
Kummatkin maat saavat merkittäviä voimavaroja kehittymistään varten hyvitykseksi siitä, että laivastollemme myönnetään kalastusmahdollisuuksia.
Sopimukset ovat kummallekin osapuolelle edullisia, ja ne ovat muotoutuneet ajan myötä ja ne on mukautettu vaatimuksiin kestävästä voimavarojen hyödyntämisestä ja vaatimuksiin kolmansien maiden viranomaisten tukitoimista kalastusalansa kehittämisponnisteluissa.
Pöytäkirjoja, joilla sopimuksia jatketaan määräajoin, on sovitettu todellisuutta vastaaviksi sekä tosiasiassa pyydettyjä saaliita ja näiden kalavesien kalatilannetta vastaaviksi.
Vaikka pyyntimäärät ovat Guinean sopimuksessa vähentyneet, tämän Afrikan maan saama taloudellinen korvaus säilyy, sillä uuden pöytäkirjan mukaan yhteisön laivanvarustajien maksamien maksujen ja lisenssien osuus kasvaa.
Näin ollen ristiriita muihin sopimuksiin haluaisin ottaa esiin esimerkiksi Grönlannin kanssa tehdyn sopimuksen, jossa laivanvarustajat eivät osallistu kustannuksiin on yhä räikeämpi.
Myös Mauritiuksen tapauksessa sallittujen pyyntien määrä vähenee, ja siinä määritellään kalastusoikeudesta nauttivien alusten määrä.
Se, että Euroopan parlamentti on hyväksynyt nämä kalastussopimukset, merkitsee poliittista signaalia siitä, että tuemme niiden muiden sopimusten solmimista ja jatkamista, joilla on kalastusalallemme paljon enemmän merkitystä, koska paljon suurempi määrä aluksia ja kalastajia on niistä riippuvaisia.
Viittaan erityisesti Marokon kanssa solmittavaan sopimukseen.
Sillä on merkitystä, kun 10 kuukauden ajan niinkin moni kuin 700 alusta on satamassa ja 8000 kalastajaa harjoittamatta kalastusta ilman, että komission ja Marokon hallituksen välisiin neuvotteluihin liittyy perusteltuja syitä toivoon.
Kukin kantakoon vastuunsa ja hoitakoon velvollisuutensa.
Tämä toimielin on tehnyt niin, kun parlamentin kalatalousvaliokunta on tänään hyväksynyt ylimääräisessä kokouksessaan Euroopan komission ehdottamat määrät kolmansien maiden kanssa solmittavia kalastussopimuksia koskevaan budjettikohtaan B7-800.
Euroopan komission on nyt neuvoteltava painavin perustein, jotta Marokon kanssa päästää järkevään sopimukseen.
Vielä joudumme odottamaan sitä.
Arvoisa puhemies, haluan ensiksi kiittää kalatalousvaliokunnan puheenjohtajaa Varelaa siitä erittäin hyvästä työstä, jota hän on tehnyt näiden mietintöjen parissa.
Liberaaliryhmä tukee periaatteessa sitä, että EU:lla on kalastussopimuksia kolmansien maiden kanssa, mutta haluaisin myös tarkentaa, että liberaaliryhmässä toivotaan, että - ja sen vuoksi olemme tehneet joitakin tarkistuksia - kalastajat tai varustamot tukisivat kalastussopimusten rahoitusta entistä enemmän.
Olisi oikeastaan luonnollista, että he tai ne osallistuisivat sopimusten rahoittamiseen, sillä juuri kalastajat hyötyvät sopimuksista eniten.
Kalastussopimuksilla on valtavan suuri merkitys tietyille alueille, joilla varsinaisen kalastamisen lisäksi alalla on useita kalastukseen liittyviä ammatteja, jotka ovat täysin tai osittain riippuvaisia kalastuksesta.
Kalastussopimusten avulla EU voi kehittää kalastustoimintaa ja vaihtaa kalastusoikeuksia kolmansien maiden kanssa.
EU:n laivaston vaikutusta kalavaroihin - rakennepoliittisesti ja taloudellisen tilanteen kannalta - pitäisi analysoida huomattavasti nykyistä enemmän.
Haluaisin lopuksi pyytää komissiota antamaan kalatalousvaliokunnalle selvityksen niistä myönteisistä ja kielteisistä seurauksista, joita EU:n kalastussopimuksilla on kolmansille maille.
Arvoisa puhemies, viime lokakuussa puhuin täällä EU:n ja Angolan välistä kalataloussopimusta vastaan.
Syyni tehdä niin olivat yksinkertaiset.
Kaikki todisteet osoittavat, että EU:n ja kolmannen maailman maiden väliset sopimukset ovat olleet katastrofeja lajien säilyttämisen kannalta.
Ne vahingoittavat vakavasti myös kotoperäisiä populaatioita.
Tällä kertaa meillä on esityksiä Guinean ja Mauritiuksen kanssa tehtäviksi sopimuksiksi, joilla tulee olemaan vastaavia vaikutuksia.
Tavallaan tämä tunnustetaan tämänhetkisissä sopimuksissa.
Vaaditaan tiukempia tarkistuksia.
Tarkkailualuksia on tarjottava käyttöön ja paikallisten kalastajien tarpeet on otettava paremmin huomioon.
Tämä ei kuitenkaan riitä.
Ei ole mitään takeita siitä, että näitä sopimuksia valvotaan asianmukaisesti.
Kalastustoiminnan valvonta Euroopan vesillä on valitettavan riittämätöntä, ja siksi on vaikea uskoa, että asiat olisivat yhtään eri lailla ulkomailla.
Tämä lisäksi brittikalastajat Lounais-Englannista Pohjois-Skotlantiin kärsivät edelleen suuresti yhteisestä kalastuspolitiikasta.
Kalastajat heittävät pois tuhansia tonneja kalaa ja menevät samalla vararikkoon, mutta vaikka tämä taloudellinen ja lajien säilyttämiseen liittyvä katastrofi on käynnissä, EU ehdottaa yli 7 miljoonan euron käyttämistä siihen, että annetaan kreikkalaisille, espanjalaisille ja italialaisille kalastajille pääsy näille vesille.
Tämä on mieletöntä kaikilta kannoilta katsottuna.
Sen lisäksi, että äänestän näitä ehdotuksia vastaan, aion kehottaa hallitustani vastustamaan niitä.
Arvoisa puhemies, haluan esittää onnitteluni komission ehdotuksista, jotka koskevat näitä kahta kalastussopimusta, ja viittaan erityisesti Guinean kanssa tehtävään sopimukseen.
Aloitan korostamalla ja tukemalla tässä sopimuksessa esitettyä uutta ajatusta suunnata 50 prosenttia Euroopan unionin kokonaistuesta kohdennettuihin toimiin alan kestävän kehityksen turvaamiseksi.
Tämän sopimuksen uudenlaisuuden lisäksi haluan painottaa myös sitä keksintöä, että Guinean tasavallan tapauksessa 370 000 euron lisäpalkkion avulla pannaan täytäntöön joukko kokonaiskalastuksen vähentämiseen suunnattuja toimia.
Koska kyseessä on maa, jonka kalan vuosituotanto voisi olla 250 000 tonnia ja jonka pienimuotoisella laivastolla on kapasiteettia ainoastaan 50 tonnin kalastukseen, on ilmeistä, että tämä sopimus on molemmille osapuolille kannattava ja täysin ristiriidaton.
Lisäksi se mahdollistaa sen, että Guinean kalastusala saa kehittymistään varten ylimääräistä rahoitusta.
Täältä katsoen näyttää siltä, että sen edun lisäksi, mitä kalastussopimuksista on Euroopan unionille, niitä voidaan käyttää näissä maissa kehityksen välineinä.
Portugalilaisena en voi tässä yhteydessä olla pahoittelematta sitä, että komissio ja neuvosto ovat niin kovasti myöhässä sopimusneuvotteluissaan Marokon kanssa.
Pahoittelen myös vaikeuksia, jotka johtuvat siitä, että muut jäsenvaltiot saavat kalastaa Grönlannissa, jonka kanssa tehtyä sopimusta on hyödynnetty niukasti ja joka on pian uudistettava.
On kuitenkin tärkeää, että tarkastuksia ja valvontaa, samoin kuin kalastuksen vähentämisen valvomiseen pyrkiviä ohjelmia, vaadittaisiin myös muilta kehitysmaiden aluevesillä kalastavilta mailta eikä ainoastaan Euroopan unionin valtioilta.
Tässä mielessä pyydän Euroopan unionia ponnistelemaan neuvottelujen kuluessa lisää, jotta tätä sääntöä sovellettaisiin kaikkiin maihin eikä ainoastaan meihin.
Arvoisa puhemies, valitettavasti aivan liian usein on käynyt niin, että Euroopan kalastuslaivaston saneeraus on johtanut näiden laivojen siirtymiseen Afrikan rannikolle.
Siellä näitä laivoja voidaan käyttää rajoituksitta, mikä vaarantaa vakavasti kalakannan lisäksi kyseisen alueen asukkaiden tulotason ja elintarvikehuollon.
Siksi meidän ei tule pitää näiden kalastussopimusten laatimisessa lähtökohtana pelkästään eurooppalaisten kalastajien etuja vaan myös paikallisen väestön etuja.
Sopimus Mauritiuksen kanssa koskee tonnikalan pyyntiä, mutta Guinean kanssa tilanne on paljon mutkikkaampi.
Siellä eurooppalaiset alukset pyytävät myös sellaisia kalalajeja, joita paikalliset kalastajat hyödyntävät.
On rohkaisevaa, että molemmissa sopimuksissa 50 prosenttia rahoituksesta on tarkoitettu paikallisen kalastussektorin kehittämiseen.
Näiden rahojen käytön valvonta on edellytyksenä pöytäkirjan jatkamiselle tulevaisuudessa.
Eurooppalaisten varustamojen ja Guinean hallituksen välisiin yksityisoikeudellisiin sopimuksiin ei yleensä sisälly tällaista tukimuotoa paikalliselle kalastussektorille, ja ne edistävät ryöstökalastusta, koska valvonta on puutteellista.
On hyvin huolestuttavaa, että viime aikoina ranskalaiset pienet troolarit ovat tehneet kalastussopimuksen ulkopuolisia sopimuksia.
Nämä troolarit kalastavat rannikkoalueella, missä ne muodostavat suoranaisen uhan paikallisille kalastajille.
Jäsenvaltioiden kaikkien alusten tulee kunnioittaa 12 meripeninkulman yksinomaista talousvyöhykettä.
Mielestäni on muuten itsestään selvää, että varustamot osallistuvat enemmän kalastussopimusten kustannuksiin ja että veronmaksajan ei kuulu tukea tätä kalastusalueiden hyväksikäyttöä.
Arvoisa puhemies, aluksi haluaisin kiittää komissiota ja myös esittelijäämme saavutetusta sopimuksesta.
Sopimuksessa otetaan aikaisempaa paremmin huomioon itse kehitysmaat, tässä tapauksessa Guinea ja Mauritius.
Tämä on hyvin myönteinen asia, ja tämä tarkoittaa itse asiassa, että näiden sopimusten pitäisi oikeastaan myös kuulua käsiteltäviksi yhteispäätösmenettelyssä parlamentin kanssa, mutta ehkä niin on tilanne ensi vuoden HVK:n jälkeen.
Suhtaudun kriittisesti muutamaan asiaan.
Tämä on mielestäni hyvä sopimus.
On selvää, että tämä sopimus on hyvin tärkeä eteläisille maille, koska eteläiset kalastussopimukset merkitsevät muun muassa Espanjalle ja Portugalille suoraan 13 000 työpaikkaa.
Myöskään liikevaihto ei ole vähäinen.
Se on noin 485 miljoonaa euroa, eikä siihen sisälly esimerkiksi Grönlantia koskeva sopimus.
Tämä tarkoittaa, että tätä varten varatut rahat käytetään ennen kaikkea myös näissä maissa.
Tässä on sinänsä jotakin kannattamisen arvoista.
Näillä mailla on historiallisesti ollut sopimuksensa, mutta olisi hyvä, jos liike-elämällä itsellään olisi suurempi osuus tällaisissa sopimuksissa.
Sanon tämän, koska kehitysmaiden ja kalastusmaiden välillä täytyy olla tasapaino, mutta samalla myös varojen käytössä eri kalastusalueisiin täytyy olla tasapaino.
Tässä tapauksessa haluan kiinnittää huomionne siihen, että joillakin pohjoisilla mailla, kuten minun kotimaallani, on suuria vaikeuksia, koska niiden osuuksia vähennetään monivuotisessa suuntaa-antavassa ohjelmassa.
Brittiläinen kollega kertoi jo, millaisia ongelmia kalastuksella siellä on.
Tämä yksinkertaisesti tarkoittaa, että kalastuspolitiikan osalta myös tässä sopimuksessa täytyy tarkastella kriittisesti, kenen eduista on kysymys ja kuinka rahoja käytetään.
On aivan selvää, että alueelliset elementit saavat tärkeämmän roolin.
Huomatkaa kuitenkin, että pidän espanjalaisten ja eteläeurooppalaisten kalastajien kannalta oleellisen tärkeänä, että tämä sopimus saadaan aikaan.
Se on pääasia, mutta minusta on myös oleellisen tärkeää, että aluepolitiikassa on myös tilaa kalastuksen uudelleenjärjestelylle pohjoisilla rannikkoalueilla ja hyville sopimuksille pohjoisten maiden kanssa sekä myös todelliselle erityiselle alueelliselle toteuttamiselle.
Arvoisa puhemies, mielestäni komission on helppo olla kuulematta neuvoston ja Euroopan parlamentin pyyntöjä ensimmäiset esitettiin selvästi jo neuvoston kokouksessa lokakuussa 1997 ja viivyttää kalastussopimusneuvottelujen suuntaviivoja koskevia töitä.
Päiväntasaajan Guinean kanssa tehty pöytäkirja on hyvä esimerkki.
Osasimme jo odottaa laivanvarustajien maksettavaksi koituvan maksuosuuden kasvavan, mutta mielestäni on mahdotonta hyväksyä, että neuvoston työryhmissä komissio kehtaa väittää tätä nousua vähäiseksi, vaikka se merkitsee yhä suurempaa uhrausta laivastolle, ja, toistaisin vielä, kun pohjoisten valtioiden kanssa solmituissa sopimuksissa laivanvarustajat eivät maksa penniäkään.
Lisäksi komissio on katsonut voivansa olla välittämättä suhteellisen vakauden periaatteesta ja riistää yhteisön laivastolta tämän periaatteen nojalla saatuja kalastusoikeuksia.
Oltakoon suhteellisen vakauden periaatteesta välittämättä tai ei, niin siitä ei voida pitää kiinni yhteisön vesillä ja olla välittämättä eteläisten valtioiden kanssa solmittavissa kalastussopimuksissa.
Komissio sanoo, että se on vienyt Espanjalta mahdollisuuden kalastaa pääjalkaisia, koska Espanja ei käyttänyt niitä täysimääräisesti hyväkseen edellisen pöytäkirjan aikana, ja myöntää niitä maille, jotka eivät ole koskaan kalastaneet siellä.
Niin sitä pitää, olen aina kannattanut sitä, että myönnetyt kalastusmahdollisuudet käytetään täysimääräisesti, mutta kaikilla vesillä, eikä ainoastaan eteläisten valtioiden kanssa tehtävissä sopimuksissa.
Jatkaisin edelleen, että pohjoisten sopimusten osalta kalastusmahdollisuuksia ei hyödynnetä alkuunkaan eikä kalastuksesta varsin kiinnostuneilla laivastoilla ole mahdollisuutta kalastaa.
Miksi näin erilainen kohtelu?
Tähän pitäisi saada kerrankin vastaus.
Toisaalta mikä saa komission olettamaan, että jos edellisen pöytäkirjan aikana ei käytetty kalastusmahdollisuuksia täysin, niin niitä ei käytetä myöskään tämän pöytäkirjan aikana, kun pääjalkaisia Marokossa pyytänyt laivasto on ollut 9 kuukauden ajan satamassa ilman, että ratkaisua olisi näköpiirissä?
Arvoisa puhemies, tämä kaikki kertoo yhteisön kalastusviranomaisten ajatuksellisesta ja materiaalisesta sekavuudesta, johon saadaan järjestystä vasta, kun ne suuntaviivat, joihin alussa viittasin, määritellään selvästi ja yksimielisesti.
Saanen ensiksi sanoa, että pidän mietintöä myönteisenä, ja onnitella esittelijää tämän mietinnön laatimisesta.
Kalataloussopimuksia aletaan epäilemättä tutkia tarkemmin, jotta voitaisiin määritellä, mitä niillä saadaan aikaan Euroopan unionin kansalaisten ja myös niiden valtioiden kansalaisten kannalta, joiden kanssa ne on ensisijaisesti tehty.
Esittelijä oli oikeassa mainitessaan Marokon kanssa tehdyn sopimuksen useaan kertaan.
Tämä sopimus aiheuttaa valtavasti huolta niille ihmisille, joita se suorimmin koskee, ja niille, jotka voivat hyötyä siitä jossain määrin, ja se on todellakin saanut aikaan huomattavaa levottomuutta kalatalousvaliokunnassa.
Haluan kysyä komission jäseneltä suoraan ja kiertelemättä, kiristääkö Marokko komissiota, parlamenttia ja Euroopan unionia, koska se on niin haluton hyväksymään sopimusta.
Ehkäpä hän vastaa tähän, kun hän myöhemmin kommentoi keskustelua.
Emme voi sivuuttaa kalataloussopimusten herättämää huolta.
Ne ovat kalliita, ja niihin liittyvät rahamäärät ovat huomattava.
Rahaan on tulevaisuudessa kiinnitettävä suurempaa huomiota, emmekä voi teeskennellä, ettei meidän tarvitsisi.
Kyllä, aikaisemmin sopimukset ovat olleet hyväksyttävissä, mutta tarvitsemme uutta lähestymistapaa ja uusia näkemyksiä tulevaisuutta varten.
Pitkällä aikavälillä komission on pakko tehdä yhteistyötä parlamentin kanssa sen määrittämisessä, kuinka sopimuksiin päästään parhaiten, koska parlamentti on asiasta huolissaan.
Kun katsomme sitä, mikä meillä on edessämme, minun on sanottava teille, hyvä komission jäsen, ettei tämä nykyinen tilanne voi jatkua.
Kyllä, tuen ehdotettua esitystä ja tuen sitä esitystä, joka siitä kehittyy, mutta haluan korostaa sitä, että tämä periaate ei voi jatkua loputtomiin, eikä tukea voi tulevaisuudessa pitää itsestään selvänä, niin kuin ennen on voinut.
.
(DE) Arvoisa puhemies, hyvät parlamentin jäsenet, aluksi haluaisin kiittää sydämellisesti esittelijää, jäsen Varela Suanzes-Carpegnaa, hänen molemmista mietinnöistään, jotka hän esitteli tänään ja jotka käsittelevät Euroopan unionin ja Mauritiuksen ja Guinean välisiä uusia kalastuspöytäkirjoja.
Mauritiuksen kanssa tehdyn sopimuksen osalta minua ilahduttaa kuulla, että te tuette uusia teknisiä osia sekä muita tähän pöytäkirjaan tehtyjä muutoksia, esimerkiksi kustannusten jakamista, tieteellisten ohjelmien rahoituksen lisäämistä, seurantaa ja valvontaa sekä jälkirahoitusta.
Mauritiuksen kanssa tehty sopimus on tyypillinen tonnikalasopimus, jossa tarjotaan pieni mahdollisuus siimalla pyytämiseen, ja se muodostaa tärkeän osan EY:n Intian valtamerellä solmimista tonnikalasopimuksista.
Uusi sopimus on neljäs siitä lähtien kun puitesopimus tuli voimaan vuonna 1990.
Pöytäkirjan jatkaminen kolmella vuodella tarjoaa pyyntimahdollisuuksia 83 tonnikalanpyyntialukselle, ja tällä pöytäkirjalla sopimuksessa otetaan ensimmäistä kertaa huomioon lokakuussa 1997 pidetyn kalastusneuvoston esittämät suuntaviivat, nimittäin kalastusalan kehittämiseen tähtäävät toimet ja kustannusten uusi jako yhteisön ja laivanvarustajien välillä.
Pöytäkirjan tärkeimpiin tunnuspiirteisiin kuuluu se, että viitetonnimäärää pienennettiin edellisen pöytäkirjan kolmen voimassaolovuoden aikana ilmoitettujen saaliiden vähäisyyden vuoksi 7 500 tonnista 5 500 tonniin, joka aiheuttaa myös vastaavan nimittäin 29 prosentin laskun taloudelliseen korvaukseen vuodessa.
Voin ilmoittaa teille myös, että 50 prosenttia eli puolet taloudellisista korvauksista on suunnattu erityistoimiin paikallisen kalastusalan kehittämiseksi.
Niillä rahoitetaan tieteellisiä ja teknisiä toimia, mukaan lukien seurantaan ja valvontaan liittyviä hankkeita.
Tässä yhteydessä haluaisin korostaa, että tällaisten toimien seurantaedellytykset paranivat sen ansiosta, että Mauritiuksen viranomaisilla on velvollisuus esittää vuosittain kertomus toimenpiteiden täytäntöönpanosta ja että komissiolle on annettu mahdollisuus tarkastella maksuja uudestaan toimenpiteiden tosiasiallisen täytäntöönpanon mukaan.
Laivanvarustajien lisenssimaksuja nostettiin huomattavasti, 20 eurosta 25 euroon pyydettyä tonnia kohden.
Tämän pöytäkirjan yhteydessä tapahtuu kaiken kaikkiaan laaja kustannusten uudelleenjako yhteisön ja laivanvarustajien kesken, koska laivanvarustajien on nyt maksettava 23,5 prosenttia kokonaiskustannuksista entisen vain 7 prosentin sijasta.
Tämä vastaa vuonna 1997 tehtyä kolmansien maiden kanssa solmittavia sopimuksia koskevaa neuvoston päätöstä, jonka mukaan kustannusten jakoa on tasapainotettava.
Lisäksi saalisilmoituksiin, maksuselvityksiin ja tarkkailijoiden laivalle ottamiseen on tehty teknisiä parannuksia.
Guinean kanssa tehty sopimuskin tyydyttää teitä ymmärtääkseni niiden teknisten toimien osalta, jotka olemme ottaneet käyttöön, erityisesti sen, että kalavarojen kehittäminen otetaan paremmin huomioon erityisellä palkkiolla.
Guinean tasavallan kanssakin meillä on ollut puitesopimus vuodesta 1983 lähtien.
Tämäkin sopimus on tärkeä Euroopan unionille, koska siihen sisältyvät kalastusmahdollisuudet troolareille ja tonnikalanpyyntialuksille.
Lisäksi se tarjoaa osittaisen ratkaisun rauhoitusaikana tapahtuvaan kalastukseen naapurivaltioiden, erityisesti Senegalin, Mauritanian ja Marokon, kanssa tehtyjen sopimusten muodossa, ja se tarjoaa jonkinlaisen vaihtoehdon Marokon rannikon edustalle.
Sen vuoksi olen iloinen voidessani ilmoittaa teille, että Guinean tasavallan kanssa tehty pöytäkirja sisältää tärkeitä uudistuksia, joiden tavoitteena on ennen kaikkea ennalta varautumisen periaatteen tukeminen ja kalavarojen kestävä hyödyntäminen.
Erityisesti haluan mainita, että otamme käyttöön palkkion Guinean viranomaisten tukemiseksi kalavarojen tilan parantamisessa Guinean yksinomaisella talousvyöhykkeellä.
Palkkio maksetaan vain, mikäli Guinea todistaa, että yleisiä kalastusponnistuksia on vähennetty ja sovittuja toimia valvonnan ja seurannan tiukentamiseksi on sovellettu.
Tavoitteenamme on se, että haluamme tukea Guineaa lisäämään muiden valtioiden kanssa solmittavia kahdenvälisiä kalastussopimuksia ja vähentämään yksityisiä sopimuksia, jotka usein vaikeuttavat kestävää kalavarojen valvontaa.
Tieteellisten ja teknisten tutkimushankkeiden kaltaisten erityistoimien, kalastustoiminnan valvonnan ja tarkastusten taloudellista tukea tai pienimuotoiseen kalastukseen liittyvän koulutuksen ja jatkokoulutuksen tukea sekä kansainvälisten järjestöjen toimintaan osallistumisen tukea nostettiin 46 prosenttiin tuen kokonaismäärästä.
Lopuksi pöytäkirjassa korostetaan osapuolten välistä läheistä yhteistyötä toimien hallinnossa.
Seurantaa helpottaa yksityiskohtainen vuosikertomus ja yhteisön mahdollisuus tarkastella maksuja uudestaan toimenpiteiden tosiasiallisen täytäntöönpanon mukaan.
Tarkistusten osalta haluan kertoa, että komissio voi hyväksyä periaatteessa kaksi ensimmäistä tarkistusta.
Tarkistuksen 3 komissio joutuu hylkäämään, koska se on kalastussopimusten pöytäkirjoja koskevan yleisen teorian vastainen ja koskee komission neuvotteluvaltuuksia.
Koska pöytäkirja on puitesopimuksen liite, sen säännölliseen uudistamiseen ei tarvita uutta neuvotteluvaltuutta.
On kuitenkin itsestään selvää, että komissio huolehtii neuvotteluja käydessään siitä, että se noudattaa neuvoston laatimia suuntaviivoja.
Neljännenkin tarkistuksen komissio joutuu hylkäämään, koska se on sen neuvoston vuonna 1997 tekemän päätöksen hengen vastainen, jossa vaadittiin kustannusten jakamista laivanvarustajien ja yhteisön kesken.
Sydämellinen kiitos tarkkaavaisuudestanne!
Kiitoksia, arvoisa komission jäsen.
Keskustelu on päättynyt.
Äänestys toimitetaan huomenna klo 12.00.
Esityslista on lopussa, kuten me kaikki taidamme olla.
Hyvät parlamentin jäsenet, toivotan teille vielä hyvää yötä.
(Istunto päättyi klo 23.25.)
Liite - Juhlaistunto
Arvoisa knessetin puhemies, arvoisa Palestiinan lakiasäätävän neuvoston puheenjohtaja, olen erittäin iloinen ja liikuttunut ja ennen kaikkea hyvin toiveikas rauhan osalta saadessani toivottaa teidät kaikkien kollegojeni puolesta tervetulleiksi Euroopan parlamenttiin.
Kiitän teitä siitä rohkeudesta ja avomielisyydestä, jolla te molemmat olette vastaanottaneet helmikuussa Lähi-itään tekemäni virallisen vierailun yhteydessä teille esittämäni vierailukutsun.
Yhteinen läsnäolonne on vailla esikuvia parlamenttimme historiassa.
Sen on mahdollistanut se, että te olette kaksi rauhan miestä, missä ominaisuudessa parlamenttimme ottaa teidät tänään vastaan.
En unohda, että vierailunne on mahdollistanut osaltaan myös kollegamme Luisa Morgantinin, suhteista Palestiinan lakiasäätävään neuvostoon vastaavan valtuuskunnan puheenjohtajan, vakuuttava toiminta välittäjänämme, mistä annan hänelle aivan erityiset kiitokset.
(Suosionosoituksia)
On hyvin merkittävää, että te, jotka johdatte puhetta kahdessa kansanedustuslaitoksessa, joiden tehtävänä on ratifioida valmisteilla olevat sopimukset, joita koskeviin neuvotteluihin te osallistutte, olette päättäneet tulla yhdessä puhumaan Euroopan parlamentille.
Annamme menettelyllenne sen ansaitseman arvon: sen arvon, joka on sillä yhteisellä määrätietoisuudellanne rauhan aikaansaamiseksi, sen arvon, joka on Euroopan yhä painavammalla osallistumisella meneillään olevaan prosessiin, jossa suurlähettiläs Moratinos on ollut mielestäni myönteisesti mukana, ja sen arvon, että menettelynne vahvistaa Euroopan unionin kanssa tekemänne yhteistyön parlamentaarista ulottuvuutta.
Kenellekään meistä ei ole epäselvää, miten monimutkainen Lähi-idän tilanne on; kyseessähän on alue, jossa ovat ihmiskunnan suuren osan pyhimpinä pitämät historialliset paikat, ja siksi niistä kiistellään eniten.
Eurooppalaiset tietävät hyvin, että rauhan aikaansaaminen on vaikeampaa kuin sotiminen.
Täällä tarvittiin varsinkin 1900-luvulla julmia, koko maailmaa järkyttäneitä sotia ja miljoonien ihmisten hautajaissaattoja, ennen kuin kansamme lopulta ymmärsivät, että sota on kaiken tuhoavaa hulluutta.
Euroopan parlamentti ei näin ollen ota teitä vastaan antaakseen teille opetuksen.
Se ottaa teidät vastaan kahden edustamanne kansan ystävänä, kahden kansan, joilla kummallakin on lopultakin oikeus rauhaan, turvallisuuteen ja kehitykseen.
Kun Lähi-idässä aloitetaan sama kehitys kuin se, joka johti Euroopan paitsi aseellisesta välinselvittelystä rauhaan myös rauhasta yhteistyöhön naapurimaiden kanssa, voisimme kuvitella, että alueenne kansojen välille kehittyisi meidän kaltaisemme yhteinen parlamentti!
Se on ihana unelma, joka muuttuu vielä kerran todeksi yhteisen tahtomme ansiosta, siitä olen vakuuttunut.
Arvoisa knessetin puhemies, arvoisa Palestiinan lakiasäätävän neuvoston puheenjohtaja, juuri kuulemanne keskustelu todistaa Euroopan unionin ja varsinkin sen parlamentin kiinnostusta käynnissä olevia neuvottelujen edistymistä kohtaan.
Voitte olla vakuuttuneita siitä, että kuuntelemme teitä hyvin kiinnostuneesti.
Unohtamatta niitä suuria vaikeuksia, joiden tiedämme painavan harteitanne tässä neuvottelujen ratkaisevassa vaiheessa, toivon teidän vakuuttavan parlamentillemme, että ovet ovat edelleen auki rauhalle ja että kummatkin kansanne astuvat niistä yhdessä sisään.
Annan enemmittä viivytyksittä puheenvuoron teille, arvoisa puheenjohtaja Ahmed Qurie, ja sen jälkeen on puhemies Burgin puheenvuoro.
.
(FR) Arvoisa Euroopan parlamentin puhemies Nicole Fontaine, hyvät Euroopan parlamentin jäsenet, hyvät naiset ja herrat, saanen aluksi kertoa olevani erittäin tyytyväinen aamulla käymäämme keskusteluun rauhanprosessista ja siihen, että eurooppalaiset ovat hyvin kiinnostuneita sen onnistumisesta ja rauhan toteutumista edistävän ilmapiirin aikaansaamisesta.
Saanen myös kertoa olevani erittäin tyytyväinen nähdessäni tässä istuntosalissa lukuisia arvostettuja eurooppalaisia valtiomiehiä, jotka ovat tehneet ja tekevät sisukasta työtä Lähi-idän ongelman ratkaisemiseksi.
Palestiinan lakiasäätävän neuvoston puheenjohtajana minulla oli suuri kunnia vastata kutsuunne tämän tärkeän tapaamisen osalta Euroopan unionin kansojen valittujen edustajien kanssa.
Minulla on ilo puhua teille tänään Israelin kansallisen parlamentin, knessetin, puhemiehen Avraham Burgin istuessa vieressäni ja kertoa teille rehellisesti, selvästi ja avoimesti, kertoa siis toiveistamme, unelmistamme ja kärsimyksestämme sekä niistä vaikeuksista, joita meillä on tässä Lähi-idän rauhanprosessin ratkaisevassa vaiheessa.
Toivoimme ja toivomme edelleen voivamme viettää 2000-luvun ensimmäiset vuodet valmistautuneina alueellamme uuteen aikakauteen, aikakauteen ilman taisteluja, ilman tuhoisia sotia, ilman väkivaltaa ja ilman terrorismia ja rakennamme edelleen teidän myötävaikutuksellanne, jota haluamme jatkaa ja kehittää, rauhalle otollista maaperää ja kansojen välistä rinnakkaiseloa alueella, jolla on pitkään koettu hirvittävien veristen taistelujen ja aseiden kuolemaa sylkevän paukkeen synnyttämää syvää kauhua.
Suuresta kokemuksestanne on erittäin paljon hyötyä tässä yhteydessä.
Arvoisa puhemies, saanen muistuttaa kunnioittaen mieliin merkittävän vierailunne Palestiinaan ja lakiasäätävään neuvostoomme.
Saanen muistuttaa mieliin toisaalta kiitettävät ponnistelunne meidän tukemiseksemme ja maamme lakiasäätävän neuvoston harjoittaman demokratian rakentamisen tukemiseksi ja toisaalta tukenne rauhanprosessille sekä puhemies Burgille ja minulle osoitetun kutsun vuoropuhelun vakiinnuttamiseksi teidän kanssanne.
Minulla on ilo ilmoittaa teille, että olen yhdessä puhemies Burgin kanssa tehnyt vaatimattomia mutta tukea saaneita tunnusteluja omien parlamenttiemme välisen yhteistyön perustan vahvistamiseksi ja kaikkien mahdollisten rauhanprosessin vahvistamiseen ja onnistumiseen pyrkivien ponnistelujen sallimiseksi.
Olen syvästi vakuuttunut siitä, että mitkään vaikeudet, olivatpa ne sitten kuinka suuria tahansa, eivät saa murentaa kansojemme unelmia ja pyrkimyksiä eivätkä tuhota kansojemme toivetta turvallisesta ja rauhanomaisesta elämästä.
Lupaan teille, että jatkamme ponnistelujamme edustamiemme kansojen kannatuksella ja teidän tuellanne.
Arvoisa puhemies, Palestiinan alueella on kaikkien historiallisten vaiheidensa aikana esiintynyt esimerkillistä rinnakkaiseloa ja uskonnollista suvaitsevaisuutta eri yhteisöjen ja uskontojen välillä.
Siellä ovat myös kohdanneet ja eläneet veljellisesti rinnakkain kolme monoteistista uskontoa, mikä on heijastunut uskonnonvapaudessa sekä erilaisten uskomusten ja uskonnollisten menojen kunnioituksessa.
Palestiinasta on siten tullut rauhaa julistavien profeettojen maa.
Sen menneisyydessä on kehittynyt koko ihmiskunnalle tarkoitettuja jumalallisia viestejä: islam, kristinusko ja juutalaisuus.
Jumalan siunaamien Pyhän maan ja sen lähialueiden piti olla kaikille monoteistisille uskonnoille riittävän suuri rakkauden ja rauhan maa.
Jumalallisesta siunauksesta huolimatta tämä maa on kokenut monta sotaa historiansa aikana.
1900-luvulla, jolloin juutalaiskansa koki suuren onnettomuuden Euroopassa, tapahtui myös se suuri onnettomuus, jonka Palestiinan kansa joutui kokemaan omassa maassaan, kun kaikki ryhtyivät etsimään ratkaisua Euroopan juutalaisten muodostamaan ongelmaan Palestiinan maaperällä.
Yhdistyneet Kansakunnat ehdotti vuonna 1947 Palestiinan jakamista kahdeksi valtioksi: suurimman osan Palestiinaa kattavaksi juutalaisvaltioksi ja pienemmän osan kattavaksi arabivaltioksi.
Juutalaisvaltio julistettiin itsenäiseksi 15. toukokuuta 1948, ja länsimaat tunnustivat sen heti; ensimmäisten joukossa olivat Euroopan valtiot ja Yhdysvallat, jotka antoivat tälle valtiolle tarvittavaa tukea, kun sen sijaan Palestiinan kansa joutui edelleen kärsimään monenlaisista ongelmista, maastamuutosta ja pakkosiirroista, koska siltä oli riistetty omaa maa, identiteetti ja valtio.
Tämä tilanne loi otollisen maaperän väkivaltaisuuksille ja sodille.
Arvoisa puhemies, hyvät naiset ja herrat, alueellamme käydyt taistelut ja sodat ovat kylväneet tuhoa ja epätoivoa ja aiheuttaneet raskaita ihmishenkien menetyksiä ja suurta materiaalista tuhoa.
Koko 1900-luvun loppupuolen ajan alueella käytiin lukuisia sotia ja taisteluja, jotka kylvivät kaikkialle kuolemaa ja epätoivoa ja supistivat alueen taloudet sotatalouksiksi, mikä on vaikeuttanut kehitystyötä monissa maissa ja johtanut muissa maissa tieteelliseen ja kulttuuriseen jälkeenjääneisyyteen.
Palestiinan kansamme on kärsinyt eniten alueella.
Se on maksanut raskaimman veron niin poliittisesti, taloudellisesti kuin sosiaalisestikin.
Israelin eristäytyminen naapurimaistaan, alueen sotatilasta johtuva jatkuva hälytystila ja kotiseuduilleen jääneiden, ulkomaille paenneiden tai pakolaisleireillä asuvien Palestiinan kansalaisten raskaat kärsimykset muodostivat suuria ongelmia, joiden vuoksi oli tehtävä aloite vaihtoehtoisen ratkaisun löytämiseksi sodan ja tuhoon johtavien taistelujen sijaan.
Rauhasta tuli siten ainoa vaihtoehto, joka vastasi alueen kansojen toiveita vakaista oloista ja kehityksestä turvallisen ja rauhanomaisen elämän saavuttamiseksi.
Rauhan on kuitenkin oltava oikeudenmukainen, jotta siitä voi muodostua pysyvä ja yleinen tila.
Rauhanprosessi käynnistettiin Madridissa vuonna 1991.
Olemme osallistuneet siihen, koska haluamme vilpittömästi saavuttaa oikeudenmukaisen ja yleisen rauhan koko alueella ja varsinkin Palestiinan ja Israelin välillä.
Rauhanprosessin perustana ovat Yhdistyneiden Kansakuntien turvallisuusneuvoston päätöslauselmat 242 ja 338, joissa tuomitaan muille kuuluvien alueiden valtaaminen.
Sen perustana on myös oikeidenmukaisen ratkaisun etsiminen pakolaisongelmaan ja rauhan toteutumiseen liittyvä alueiden luovuttamisen periaate.
Hyväksyessämme nämä päätöslauselmat olemme hyväksyneet sen, että saamme vain 23 prosenttia Palestiinan historiallisesta alueesta, ja se on suuri myönnytys, toistan, suuri myönnytys, jota Israelin poliittinen johto ei suostu tunnustamaan lopullisen aseman neuvotteluissa vaan väittää sen sijaan Palestiinan osapuolen asennetta jyrkäksi ja taipumattomaksi.
Näillä periaatteilla ja täysin vakuuttuneina siitä, että tämä historiamme pitkä verinen luku on saatava päätökseen, olemme sitoutuneet rauhanprosessiin saadaksemme aikaiseksi oikeudenmukaisen rauhan, jota toivomme kaikesta sydämestämme pitkän vihamielisyyden ja tuskallisten ja tuhoisien sotien aikakauden jälkeen.
Tässä vaiheessa ensisijaisena pyrkimyksenämme oli elvyttää pitkään kadoksissa olleita tai peitettyjä toiveita valmistamalla maaperää ja alueen poliittista ja taloudellista ilmapiiriä alueellisten ja taloudellisten kehitys- ja yhteistyösuhteiden solmimiselle, jotta sotien uuvuttamalle ja sotien kohtuuttomien kustannusten haavoittamalle alueellemme voidaan houkutella runsaasti investointeja ja hankkeita.
Washingtonissa ja Oslossa samanaikaisesti käydyissä neuvotteluissa päästiin yksimielisyyteen periaatejulistuksesta, Oslon sopimuksista.
PLO on vaihtanut Israelin kanssa vastavuoroista tunnustamista koskevat asiakirjat, mikä on mielestäni tärkein vaihe yleisessä arabimaiden ja Israelin välisessä kiistassa ja erityisesti Palestiinan ja Israelin välisessä kiistassa.
Arvoisa puhemies, hyvät parlamentin jäsenet, siirtymäkautta ja lopullisen aseman neuvotteluja koskevan periaatejulistussopimuksen perustana olivat määrätyt aatteet ja selkeät poliittiset periaatteet, joista mainittakoon erityisesti turvallisuusneuvoston päätöslauselmat 242 ja 338 ja niiden täytäntöönpano, rauhan toteutumiseen liittyvät alueluovutukset ja aikataulu lopullisen aseman neuvotteluille.
Lisäksi sovimme myös asteittaisen ratkaisun eri vaiheiden toteuttamisesta alkaen Israelin joukkojen vetäytymisestä Jordanian länsirannalta ja Gazan alueelta ja näiden alueiden samanaikaisesta asteittaisesta siirtymisestä Palestiinan itsehallintoviranomaisen haltuun ja sen siviili- ja turvallisuusalan toimivallan piiriin.
Tässä vaiheessa Jordanian länsirannalla, Gazan alueella ja Jerusalemin arabikaupungissa, Al-Qodsissa, oli määrä järjestää presidentinvaalit ja parlamenttivaalit.
Tämän vaiheen oletettiin päättyvän, kun kaikki Jordanian länsirannan ja Gazan alueet on luovutettu Palestiinan itsehallintoviranomaiselle lukuun ottamatta lopullisen aseman neuvotteluissa käsiteltäviä kysymyksiä, jotka ovat: Jerusalem (Al-Qods), siirtokunnat, rajat, pakolaiset, suhteet muihin toimijoihin ja myöhemmin joukkoon lisätty vesikysymys.
Samalla olisi luotu vähitellen Palestiina, jolla on omat toimeenpano-, lainsäädäntö- ja oikeuselimensä.
Kaiken tämän piti tapahtua vajaassa viidessä vuodessa, 4. toukokuuta 1999 mennessä, ja ponnistelut olisi kruunattu perustamalla itsenäinen Palestiinan valtio.
Hyväksyimme nämä sopimukset ja pidimme kiinni niiden täytäntöönpanosta, mutta kohtasimme valitettavasti vakavia ongelmia ja törmäsimme jatkuviin yrityksiin rikkoa sopimuksia ja sanoutua irti siitä, mitä oli sovittu, eikä sovittua aikataulua noudatettu varsinkaan kolmannen väestönsiirron, vallattujen alueiden palauttamisen ja kaikkien vankien ja pidätettyjen vapauttamisen osalta, minkä olisi pitänyt tapahtua siirtymäkauden päättymiseen, 4. toukokuuta 1999, mennessä.
Monia siirtymäkauteen liittyviä toimenpiteitä ei siis ole vieläkään toteutettu kuluneesta pitkästä ajasta huolimatta, mikä lisää Palestiinan kansan kärsimyksiä ja kyseenalaistaa koko rauhanprosessin.
Arvoisa puhemies, hyvät naiset ja herrat, kuulun sukupolveen, joka on kokenut viisi hirvittävää sotaa, jotka ovat vaatineet kymmeniätuhansia viattomia uhreja ja johtaneet miljoonien ihmisten siirtoon kauaksi kodeistaan ja omaisuudestaan.
Kuulun samalla Palestiinan poliittisen johdon sukupolveen, joka on tiedostanut kansallisen taistelun arvot, mutta joka ei silti ole menettänyt kykyään omaksua runsain määrin rohkeutta, viisautta ja objektiivisuutta ja joka kykenee etsimään pysyvää ja yleispätevää ratkaisua, jolla voidaan päättää lopullisesti tuhoisat sodat ja veriset taistelut.
Minulla on ollut tilaisuus johtaa Israelin hallituksen kanssa käytyjä neuvotteluja kahdeksan viimeksi kuluneen vuoden aikana Oslon ensimmäisistä neuvotteluista aina Tukholman neuvotteluihin, joissa valmisteltiin hiljattaista Camp Davidin huippukokousta, ja näiden välillä olen johtanut Oslon toisia neuvotteluja, Pariisin taloudellisia neuvotteluja ja Wye-joen-sopimusta pohjustavia neuvotteluja.
Olen usein sanonut olevani ylpeä siitä, mitä olen saanut aikaiseksi kollegojeni, Palestiinan rauhanrakentajien, kanssa ja presidentti Arafatin, viisaan ja rohkean johtajan, johdolla uskoen rauhan asiaan ja sen lopulliseen voittoon kaikista vaikeuksista ja vain heikosta toivon pilkahduksesta huolimatta.
Olemme olleet jo useamman kuukauden valmiita aloittamaan lopullisen aseman neuvottelut, vaikka Israel ei ole vielä täyttänyt siirtymäkautta koskevia sitoumuksiaan.
Ilmaisen teille kuitenkin pettymykseni ja katkeruuteni siitä, että Israelin hallitus ei ole noudattanut siirtymäkaudelle tehtyjä sitoumuksia, ja siitä, ettemme ole vieläkään saaneet aikaiseksi pysyvää sopimusta.
Olen myös hyvin pahoillani ja surullinen sen vuoksi, että Camp Davidin huippukokouksessa ei päästy myönteiseen tulokseen, ja varsinkin siksi, että asiasta oli kahdeksan kuukauden ajan käyty uuvuttavia neuvotteluja niin paikan päällä kuin Tukholmassa, Ruotsissa, ja Washingtonissa, ja presidentti Clinton oli avustajineen ponnistellut lujasti asian hyväksi.
Katson velvollisuudekseni kertoa teille Camp Davidin huippukokouksessa käytyjen neuvottelujen luonteesta ja neuvotteluja ohjanneista näkemyksistä.
Olimme sopineet Israelin osapuolen kanssa tietyistä yleisistä periaatteista, jotka ovat seuraavat: ensinnäkin neuvottelujen perustana ovat turvallisuusneuvoston päätöslauselmat 242 ja 338 yksityiskohtaisine sääntöineen, ja toiseksi tilanteen ratkaisu riippuu yksimielisestä suhtautumisesta useampiin peruskysymyksiin: Jerusalemiin (Al-Qodsiin), pakolaisiin, alueisiin, rajoihin ja turvallisuuteen.
Kolmanneksi olimme sopineet siitä, ettemme lykkäisi minkään pääasian ratkaisua, koska ratkaisua ei saada aikaiseksi, jos kaikista asioista ei päästä yksimielisyyteen.
Neljänneksi kaikista keskeisistä asioista tehdyssä sopimuksessa tai puitesopimuksessa taikka pysyvässä sopimuksessa on otettava huomioon seuraavat kolme tärkeää periaatetta: ensinnäkin periaatteen tunnustaminen, toiseksi menetelmien tunnustaminen ja kolmanneksi sopiminen toimien täytäntöönpanon määräajoista.
Sovimme myös siitä, että toimien täytäntöönpanolle olisi saatava kansainväliset takeet ja että mahdolliset riidat soviteltaisiin kansainvälisellä menettelyllä.
Mitkä sitten olivat kantamme?
Vaikka molemmat osapuolet, Palestiina ja Israel, olivat ponnistelleet ankarasti kantojensa lähentämiseksi sekä neuvotteluissa että Camp Davidin huippukokouksen aikana, minun on valitettavasti sanottava, että kuilu on edelleen olemassa ja että sen kurominen umpeen edellyttää ankaria ponnisteluja.
Jerusalemin kysymyksestä sanoisin lyhyesti, että Palestiinan kanta perustuu siihen, että Jerusalem kuuluu vuonna 1967 vallattuihin Palestiinan alueisiin;
Jerusalemiin on suhtauduttava samalla tavalla kuin muihinkin Palestiinan alueisiin.
Israelin on tunnustettava Jerusalem Palestiinan suvereniteettiin kuuluvaksi osaksi, ja me olemme vastapainona valmiita ratkaisemaan kaikki tähän kaupunkiin liittyvät Israelin huolenaiheet, oli sitten kyse Jerusalemista avoimena kaupunkina, uskonnonvapaudesta tai liikkumisvapaudesta Jerusalemissa tai mistä tahansa muusta Israelia huolestuttavasta asiasta.
Israelin kanta kiteytyy kuitenkin edelleen seuraavaan näkemykseen: yhdistetty Jerusalem on Israelin valtion pääkaupunki, ja tästä pidetään kiinni huolimatta kaikista tehdyistä ehdotuksista.
Käytän tätä tilaisuutta hyväkseni ja sanon teille nyt täältä Euroopan parlamentin puhujakorokkeelta, että jos emme pääse yksimielisyyteen Jerusalemin kysymyksestä, me palestiinalaiset olemme yhtä mieltä siitä, että Jerusalem on kahdessa osassaan, läntisessä ja itäisessä, yhdistynyt Jerusalem, kansainvälinen Jerusalem, jotta tämä kaupunki ei olisi enää vain Israelin tai Palestiinan pääkaupunki vaan koko maailman pääkaupunki.
Kuten tiedätte, Yhdistyneiden Kansakuntien turvallisuusneuvosto on hyväksynyt päätöslauselman 181, jonka mukaan tästä pyhästä kaupungista tehtäisiin kolmen monoteistisen uskonnon kaupunki, vain yhteen jumalaan uskovien kaupunki, ja se on päättänyt, että Jerusalemista tulee kansainvälinen kaupunki, jotta se voisi olla kaikkien maailman kansojen kaupunki.
Sanoisin vielä, että suuri kuilu näkemystemme välillä johtuu Jerusalemin kysymyksestä.
Pakolaiskysymyksestä olemme sitä mieltä, ja uskon teidän yhtyvän tähän näkemykseemme, että kaikilla ihmisillä on oikeus palata kotiinsa ja saada omaisuutensa takaisin.
Katsomme näin ollen, että kaikkien ratkaisujen perusedellytyksenä on se, että Israel tunnustaa oikeudellisen, moraalisen ja poliittisen vastuunsa pakolaisongelman synnystä.
Muutoin kaikki ratkaisut jäävät osittaisiksi tai vallinaisiksi.
Tässä kysymyksessä Palestiinan kanta perustuu toisaalta kansainvälisiin päätöslauselmiin palestiinalaispakolaisten oikeudesta palata koteihinsa ja saada omaisuutensa takaisin ja heidän oikeudestaan korvauksiin Yhdistyneiden Kansakuntien turvallisuusneuvoston päätöslauselman 194 mukaisesti ja toisaalta siihen, että sopimuksen jälkeen sovitaan mekanismeista, joilla pakolaiset voivat toteuttaa paluuoikeuttaan.
Israelin kanta on etääntynyt peruskysymyksestä, koska se kieltäytyy puhumasta paluun periaatteesta tai ehdottaa sen sijasta ratkaisuksi muutamien perheiden yhdistämiseen rajoitettavia humanitaarisia toimia tai puhuu kansainvälisen korvausrahaston perustamisesta, johon Israel osallistuisi yhdessä muiden valtioiden kanssa.
Näkemyserojen ollessa näin suuret kuilu on jäänyt ennalleen tässä kysymyksessä, eikä sitä ole pystytty kuromaan umpeen Camp Davidin huippukokouksessa eikä sen jälkeen.
Alue-, raja- ja turvallisuuskysymyksistä kantamme osalta kantamme on sama kuin kansainvälisesti legitiimeissä päätöslauselmissa vahvistettu kanta, jonka perusajatuksena on se, että muille kuuluvien alueiden valtaaminen on tuomittavaa.
Näissä päätöslauselmissa vaaditaan myös Israelin joukkojen vetäytymistä kesäkuussa 1967 käydyssä sodassa vallatuilta Palestiinan alueilta ja 4. kesäkuuta sovitun, ennen vihamielisyyksien puhkeamista voimassa olleen rajan kunnioittamista.
Egypti, Jordania ja Libanon ovat toimineet näin.
Syyrian osalta asiasta neuvotellaan parhaillaan.
Olemme myös ilmaisseet olevamme valmiita hyväksymään pieniä yleisen edun mukaisia rajamuutoksia sillä ehdolla, että ne koskevat tasapuolisesti kumpaakin osapuolta alueiden arvon ja pinta-alan osalta, mutta korostamme kansainvälisiä päätöslauselmia, joiden mukaan Israelin harjoittama asutuspolitiikka Palestiinan alueella on laitonta.
Olemme myös ilmaisseet, että haluamme tehdä oman osuutemme, tehdä yhteistyötä Israelin kanssa ja hyväksyä kansainvälisten joukkojen läsnäolon rajoilla rauhan ja turvallisuuden takaamiseksi, kun Israelin kanta on sen sijaan se, että se pitää kiinni alueiden liittämistä koskevasta periaatteesta.
Israel haluaa liittää alueisiinsa kolme suurta Jordanian länsirannan pohjoisosassa sijaitsevaa siirtokuntaa sekä Jerusalemissa ja sen ympäristössä, eteläpuolella ja Jordanin laaksossa sijaitsevat siirtokunnat ja vielä muitakin alueita, jotka joutuisivat Israelin hallintaan määräämättömäksi ajaksi, mikä murentaisi Jordanian länsirannan ja siirtäisi sen lopulta kokonaan Israelin hallintaan.
Myös turvallisuuden osalta Israel haluaisi säilyttää joukkonsa Jordanin laaksossa, rajalla ja kulkuväylillä.
Myös tämä kanta on kasvattanut osapuolten välisiä näkemyseroja ja kuilua tästä aiheesta.
Käännyn ystäväni ja kollegani Avraham Burgin puoleen ja sanon hänelle, että Israel on perustettu turvallisuusneuvoston päätöslauselman, ei Mooseksen lain määräysten perusteella.
Näin ollen, kun kansainvälistä legitimiteettiä ei kunnioiteta, kansainvälinen yhteisö joutuu kärsimään siitä, että Lähi-idän konfliktiin ei löydetä ratkaisua.
Hyvät naiset ja herrat, valtioiden musertava enemmistö Euroopan unioni mukaan lukien on tunnustanut Palestiinan kannan perustana olevat kansainväliset päätöslauselmat.
Olette epäilemättä todenneet, että Palestiinan asettamat vaatimukset oikeudenmukaisen ja kestävän ratkaisun aikaansaamiseksi eivät ole kohtuuttomia eivätkä ehdottomia, kuten on usein haluttu väittää.
Kyse on pikemminkin joustavista kannoista.
Se mitä vaadimme ja puolustamme, on vähintä, mitä voidaan tehdä niiden Palestiinan kansallisten oikeuksien hyväksi, jotka on tunnustettu, muotoiltu ja vahvistettu kansainvälisissä päätöslauselmissa.
Emme vaadi tämän asian liiallista korostamista mutta toivomme, etteivät tämän maailman rehelliset ihmiset myöskään unohda sitä.
Tässä kuva tilanteesta Camp Davidin huippukokouksen aikana ja sen jälkeen.
Kuilu on edelleen olemassa, ja näkemyserot jatkuvat, mutta lupaamme teille, että jatkamme rauhanprosessia kaikista vaikeuksista huolimatta.
Olipa tilanne mikä hyvänsä, rauha säilyy strategianamme, ja sen toteuttaminen on tavoite, jota kohti ponnistelemme.
Haluamme kuitenkin oikeudenmukaisen rauhan, jota voimme puolustaa ja vaalia, kestävän rauhan lapsillemme, lapsenlapsillemme ja tuleville sukupolville.
Ollessamme nyt Euroopan parlamentin puhujakorokkeella kertomassa teille ongelmistamme ja tulevaisuudennäkymistämme voimme vain ilmaista suuren arvonantomme EuroVälimeri-yhteistyölle, joka on nyt lujittumassa taloudellisten, sosiaalisten, poliittisten, kulttuuristen ja parlamentaaristen suhteiden vakauttamisen ansiosta ja jolla pyritään ajamaan kyseisen alueen kansojen etua.
Pidämme tätä yhteistyötä, jolla on teidän tukenne, yhtenä rauhan, vakauden ja vaurauden tärkeimpänä peruspilarina.
Meillä on myös ilo ilmaista arvonantomme Euroopalle sen poliittisesta ja taloudellisesta tuesta rauhan hankkeelle tällä alueella yleensä ja erityisesti Palestiinan kansamme osalta sekä arvonantomme Euroopan kasvavalle roolille maailman rauhan vahvistajana ja rauhanprosessin edistäjänä alueellamme ja koko maailmassa.
Toivomme hartaasti, että Eurooppa vahvistaa rooliaan riippumattomana, tehokkaana, puolueettomana ja objektiivisena toimijana.
Muistamme suurella arvostuksella Euroopan unionin maiden kantaa maaliskuussa 1999 annetussa Berliinin julistuksessa.
Euroopalla on aina ollut tärkeä kansainvälinen rooli.
Suhtaudumme myönteisesti Euroopan osallistumiseen Lähi-idän rauhanprosessiin.
Yhdentyneen, siirtomaa-ajan perinnöstään luopuneen Euroopan halutaan omaksuvan perinteensä, kulttuurinsa ja sivistyksensä mukainen rooli vapaassa ja itsenäisessä maassa asuvien ihmisten vapauden, emansipaation ja ihmisoikeuksien periaatteiden puolestapuhujana.
Arvoisa puhemies, päätän puheenvuoroni Euroopan parlamentin puhujakorokkeelta kääntymällä puhemies Avraham Burgin ja hänen välityksellään knessetin jäsenten sekä Israelin kansan ja hallituksen puoleen ja sanon heille, että meillä on harvinainen tilaisuus rauhan solmimiseen, jota ei saa päästää menemään, ja että rauhan hinta ei ole korkea.
Maksakaamme se!
Kyse on oikeudesta, oikeudenmukaisuudesta, laillisuudesta ja kansainvälisestä oikeudesta.
Puhun tältä samalta korokkeelta nyt Euroopan parlamentin puhemies Nicole Fontainelle ja myös kaikille teille ja teidän välityksellänne Euroopan kansoille ja hallituksille ja pyydän teitä antamaan meille tukenne rauhan aikaansaamiseksi ja oikeuden, oikeudenmukaisuuden, laillisuuden ja kansainvälisen oikeuden periaatteiden toteuttamiseksi.
Vain tällä tavalla te pystytte arvioimaan tätä tilannetta.
Puhun tältä korokkeelta myös omalle kansallemme, Palestiinan kansallemme, ja sanon, että rauha on suuri taistelu, joka odottaa meitä.
Olkaamme siis kärsivällisiä, jotta saavutamme voiton.
Luotan siihen, että me pääsemme teidän tuellanne tähän päämäärään.
Kiitän teitä kaikkia ja välitän teille presidentti Jasser Arafatin, Palestiinan johdon ja kollegojeni, Palestiinan lakiasäätävän neuvoston jäsenten, terveiset, ja toivomme teiltä jatkuvaa tukea ja kannatusta.
(Voimakkaita ja jatkuvia suosionosoituksia)
.
(EN) Arvoisa puhemies, arvoisat parlamentin jäsenet, puheenjohtaja Ahmed Qurie, minä olen optimisti.
En ole sellainen optimisti, joka vastasi kysymykseen "oletko optimisti vai pessimisti", että "tietenkin olen optimisti.
Tänään asiat ovat paremmin kuin huomenna".
Se ei ole sitä optimismia, jonka haluaisin jakaa teidän kanssanne tänä aamuna.
Haluaisin jakaa teidän kanssanne erityyppistä optimismia, sellaista optimismia, jonka mukaan huominen on vielä parempi kuin tämä päivä, ja tämä aamu oli täydellinen.
Haluaisin monen Lähi-idässä asuvan ihmisen puolesta ja erityisesti monen Israelissa asuvan puolesta kiittää teitä ponnisteluistanne ja koko tänne tänä aamuna kokoontunutta arvovaltaista ryhmää ponnisteluista vuoropuhelun ja ymmärtämisen edistämisestä ja sen edistämisestä, että me Lähi-idässä kuuntelisimme toisiamme.
Tänään olemme täällä yhdessä puheenjohtajan kummallakin puolella - muuten, vastauksena ehdotukseenne yhteisestä parlamentista Lähi-itään.
Minulla ei ole siinä mitään ongelmaa, mutta pyytäisin kuitenkin, että te olisitte siellä puhemiehenä.
Sen esityksen juontaminen olisi meille itsellemme liian mutkikasta, mutta sekin päivä koittaa vielä.
Tällainen kokous, jonka pidämme täällä juuri samana päivänä, kun kansojemme johtajat tapaavat toisensa uudestaan Yhdysvalloissa ja yrittävät päästä yhden askeleen eteenpäin, yhden sentin kohti parempaa tulevaisuutta lapsillemme, on tärkeä hetki.
Vastuu rauhan solmimisesta ei ole pelkästään kansakuntiemme johtajilla, vaan myös meillä kansojemme vaaleilla valittuina edustajina on taakkana vastuu kansojemme välisen suhteen parantamisesta niin, että lopulta kun kumpikin osapuoli allekirjoittaa rauhansopimukseen, myös kansat ovat valmiita hyväksymään sen.
Olen siksi erittäin iloinen ollessani täällä teidän kanssanne tänä aamuna.
Lisäksi monelle meistä Israelissa Eurooppa ei ole pelkästään manner.
Monelle meistä Israelissa Eurooppa on arvojärjestelmä.
Monelle meistä Israelissa Eurooppa on enemmän kuin sen pinta-ala.
Meille Eurooppa tarkoittaa demokratiaa.
Eurooppa merkitsee meille valaistusta.
Eurooppa merkitsee meille parlamentarismia.
Eurooppa merkitsee meille kulttuuria.
Eurooppa merkitsee meille toimivia yhteiskuntia, sosiaalista vastuuta ja sosiaalista herkkätuntoisuutta.
Eurooppa merkitsee meille vastuuta ympäristöstä.
Eurooppa merkitsee meille talouselämää.
Kun siis keskustelemme rauhasta Lähi-idässä, meistä tuntuu joka päivä, ettemme tee pelkästään sitä, mikä on hyväksi meidän kansallemme, vaan me yritämme vielä enemmän ja kaksinkertaistamme ponnistelumme, koska tunnemme olevamme vastuussa myös siitä, että vakaus alueellamme on avain koko muun maailman vakauteen.
Se, mikä on tällaista vuoropuhelua vastaan, on pahimmanlaatuinen vihollinen, jonka olemme koskaan tavanneet.
Se, mikä on tätä vuoropuhelua vastaan kaikkine siihen liittyvine turhautumisineen vastalauseineen, mahdollisuuksineen, lahjontoineen, kappaleineen ja säkeineen, jne. on rauhan vihollinen, uskonnollinen fundamentalismi.
Lähi-itä on avain maailmanrauhaan.
Saako maailmanrauha alkunsa entisen Neuvostoliiton itsenäisestä osasta?
Saako se alkunsa Euroopasta Pohjois-Afrikan ja Etelä-Euroopan, lopulta koko Euroopan välisen, suhteen kautta.
Mitä tahansa tapahtuukaan meidän pienessä maailmankolkassamme - joka on ainoastaan 23 000 neliökilometrin suuruinen, pienempi siis kuin Ranskan keskiylänkö - se takaa maailman tulevaisuuden.
Tuleeko Lähi-idästä musta yhteenliittymä, jossa on Khomeinin mullahit Iranissa, siia-muslimit Irakissa, muslimiveljet Jordaniassa, Hizbollah Libanonissa, Hammas miehitetyllä alueella sekä islamilaiset fundamentalistijärjestöt Pohjois-Afrikassa vai tuleeko siitä rauhan yhteenliittymä, joka on suuntautunut kohti Eurooppaa ja länsimaista sivilisaatiota ja koostuu Egyptistä rauhan avaintekijänä, Jordaniasta, Palestiinasta valtiona - palaan tähän hetken kuluttua - Israelin valtiosta, Syyriasta, Libanonista, Turkista ja muusta maailmasta?
Nämä ovat Lähi-idän kaksi vaihtoehtoa, mustaan suuntautunut Lähi-itä tai rauhaan suuntautunut Lähi-itä.
Kumpikin meistä, erimielisyyksistämme huolimatta, on täysin sitoutunut rauhalliseen Lähi-itään omasta puolestamme, lastemme puolesta ja muun maailman puolesta.
(Suosionosoituksia)Minulle itselleni on henkilökohtainen kunnia olla tänä aamuna tällä erittäin tärkeällä eurooppalaisella puhujankorokkeella Ahmed Qurien kanssa.
Katsokaa tätä miestä.
Hän oli Oslon sopimuksen päätekijä.
Hän on mies, jolle minun lapseni ja hänen kansansa lapset ovat niin paljon velkaa hänen rohkeutensa, luovuutensa, omistautuneisuutensa vuoksi ja koska hän on sitoutunut muuttamaan Lähi-idän strategiaa konfliktistrategiasta vuoropuhelun, toisen ymmärtämisen ja hyväksymisen strategiaksi.
Arvoisa puheenjohtaja Ahmed Qurie, haluaisin kertoa teille, sen mitä kerroin teille, kun olitte vieraanani knessetissä, kun tapasin teidät kotonani - toivottavasta siitä ei ole kotimaassani mitään poliittista vahinkoa, että mainitsen nämä asiat - ja kaikissa muissa paikoissa, joissa olemme tavanneet, nimittäin sen, että meidän sukupolvemme Lähi-itä on etuoikeutetussa asemassa, kun kansallanne on teidän kaltaisenne johtaja.
(Suosionosoituksia)Olen erittäin tyytyväinen voidessani olla täällä teidän kanssanne tänä aamuna.
Koska meillä israelilaisilla oli monen vuoden ajan sellainen käsitys, että Eurooppa ei oikein ymmärrä meitä - ja päinvastoin - minusta tuntuu, että tämä on eri ympäristö, jossa nyt käymme vuoropuhelua.
Kaikki nämä asiat tekevät minut onnelliseksi saadessani olla täällä tänä aamuna: se, että te hyväksyitte juutalaisten joukkomurhan muistoksi laaditun päätöslauselman, joka otettiin ensiksi käsiteltäväksi Tukholmassa ja lopuksi sen hyväksyi parlamentin enemmistö; se apu, jota annatte avoimesti ja salaisesti juutalaisille hädässä kaikilla maailman alueilla, ja tietenkin teidän yksiselitteinen sitoumuksenne rauhaan, joka käsittää erilaisia tulkintoja ja koulukuntia.
Kun minulta kysytään, olenko optimisti vai pessimisti - no, tietenkin minä olen optimisti, koska minusta turhauttavat neuvottelut ovat parempia kuin sotien aiheuttamat hautajaiset.
(Suosionosoituksia)Kyllä, olemme turhautuneita, mutta olemme päässeet pitkälle siitä, mistä lähdimme.
Katsokaa menneisyyttä, katsokaa millaiset enteet olivat.
Vuonna 1948 seitsemän eri arabiosapuolta vastusti vastasyntynyttä Israelin valtiota.
Vuonna 1967 vain kolme noista seitsemästä - Egypti, Jordania ja Syyria - taisteli meitä vastaan.
Vuonna 1973 vain kaksi noista kolmesta - Syyria ja Egypti - olivat meitä vastaan.
Nyt noin 25 vuotta myöhemmin, meillä on rauha Egyptin kanssa ja olemme erittäin lähellä rauhaa Syyrian kanssa.
Tänään sanotaan, että aurinko nousee Syyriassa.
Palestiinalaiset eivät taistelleet meitä vastaan kansakuntana vuonna 1948 eivätkä yhtyneet meitä vastaan käytyyn taisteluun sotaa käyvänä osapuolena vuonna 1963, mutta yhtäkkiä - ja täysin yllättäen - olemme nyt keskellä neuvotteluja.
Luojan kiitos, että olemme.
Jos olisin kertonut teille kymmenen vuotta sitten ennen Persianlahden sotaa, että vuonna 2000 Palestiinan lakiasäätävän neuvoston puheenjohtaja käy keskusteluja Israelin knessetin puhemiehen kanssa Euroopan parlamentin edessä, olisitte sanoneet, ettei sitä koskaan tapahdu.
Mitä jos olisin kertonut teille viisi vuotta sitten, että Yhdysvaltojen presidentti tulisi viettämään joulua Betlehemissä, yhdessä palestiinalaishallinnon presidentin Jasser Arafatin kanssa, joka lentäisi sinne palestiinalaisella helikopterilla ja kumpaakin suojaisivat tuhannet aseistetut palestiinalaiset?
Mitä jos olisin sanonut, että tämä tapahtuu vain 300 metrin päässä Jerusalemin eteläosasta?
Olisitte sanoneet, että minä vain kuvittelen ja ettei niin koskaan tapahdu.
Se kuitenkin tapahtuu.
Kun sitten tapaamme täällä taas viiden tai kymmenen vuoden kuluttua, kaikki ne esteet, jotka tänään näyttävät ylitse pääsemättömiltä kuiluilta, ovat silloin takanamme.
Tämä myös tapahtuu tämäntyyppisen kumppanuuden johdosta, ja sen johdosta, että meidän kansamme ja heidän kansansa Lähi-idässä ymmärtävät, mihin nykymaailma on menossa.
Se kulkee kohti hyväksymistä, sovittelua ja menneisyyden anteeksiantoa, olipa menneisyys sitten ollut millainen tahansa.
Tämänhetkiset neuvottelut, niin vaikeita kuin ne ovatkin, ovat erittäin hyviä neuvotteluja.
Tilanne ei ole helppo ja se on kaikkea muuta kuin ratkaistu, mutta kaikesta huolimatta maailma on muuttunut.
Kaikki meistä tulee poliittiselta kentältä, ja te tiedätte yhtä hyvin kuin minä, että politiikassa ei ole sellaista asiaa kuin hyvä ajoitus.
Kun otatte jonkin asian esille, eikä mitään tapahdu, teille sanotaan, miksi otatte asian nyt esiin, kun kukaan ei ole siitä kiinnostunut.
Kun kriisi on pahimmillaan, teille sanotaan, miksi otatte asian esiin kriisin aikana, odottakaa, että se on ohi.
Sitten kun se on ohi, kaikki sanovat: se on ohi - kuka siitä enää välittää?
Aika ei ole koskaan oikea jonkin asian tekemiselle.
Lähi-itä ei ole ollut mikään poikkeus.
Aina on löytynyt jokin tekosyy olla ottamatta asiaa esiin.
Kauan olosuhteet ja poliittinen ympäristö olivat melkein mahdottomia.
Nyt äkkiä maailma ei olekaan kaksinapainen eikä Neuvostoliiton johtama blokki ja länsimaiden blokki enää vedäkään Lähi-itää vastakkaisiin suuntiin.
Olemme enemmän tai vähemmän yksin ja puhumme keskenämme.
Yhtäkkiä puheet ovat muuttumassa käytännön ratkaisuiksi.
Käytännön ratkaisujen maailma ei ole helppo maailma.
Arvoisa puheenjohtaja Ahmed Qurie, koska kansainvälinen sääntö on erittäin tärkeä.
Kansakuntien perheessä elävät ihmiset elävät lain mukaan.
Jos eivät elä, kyseessä olisi viidakko, autiomaa, kaaos.
Monilla meistä - en tunne kaikkia teistä, mutta tunnen jotkut teistä - on syviä arvojärjestelmiä, jotka ovat ainakin yhtä syviä kuin meidän sitoumuksemme lakiin ja ymmärtämiseen ja humaanisuuteen.
Minulla on uskollinen vakaumukseni.
Kyllä, tiedän, että se on mahdoton yhtälö.
Olen rationaalinen ihminen, joka uskoo Jumalaan; älkää kysykö minulta, miten se on mahdollista.
Tämä on kuitenkin se, mitä olen pyrkinyt tekemään sitoumuksessani tähän maapallon alueeseen, monoteistiseen ajatukseen, uskontojen väliseen vuoropuheluun, kaikki siksi, että joskus kauan sitten, kansakuntani perustaja, Aabraham, jonka mukaan olen saanut nimeni, keksi käsitteen yhdestä Jumalasta.
Luojan kiitos, tätä yhtä Jumalaa edustaa tänään knessetissä viisi puoluetta, mutta se on eri asia.
(Naurua)Siksi etsiessämme käytännön poliittisia ratkaisuja meidän on ymmärrettävä, että nämä ovat ratkaisuja historiallisiin ongelmiin ja ihmisten vakaumukseen ja uskoon.
Ei riitä, että poliittisesti sanotaan, että asiat toimivat, kun emme ole valmistaneet hengellistä taustaa kompromissien hyväksynnälle.
Mitä minä tarkoitan?
Käytännössä emme ole koskaan olleet näin lähellä toisiamme, mutta mitä me tiedämme niistä ikoneista, symboleista, asioista, jotka ovat olleet siellä niin monta vuotta?
Ahmed Qurien on tultava kotiin, Jasser Arafatin on tultava takaisin kotiin ja sanottava: " ratkaisin pakolaisongelman" ja Ehud Barakin täytyy tulla takaisin kotiin ja sanoa: "kyllä, pakolaisongelma on ratkaistu, muttei Israelin valtion tunnustettujen kansainvälisten rajojen sisällä."
Jasser Arafatin on tultava kotiin ja sanottava "olen ratkaissut Jerusalemin ongelman, ja meillä on täysi läsnäolo ja täysi itsenäisyys Jerusalemissa".
Toisaalta, kukaan ei voi antaa Ehud Barakille valtuuksia tehdä kompromisseja kuningas Daavidin pääkaupungista.
Kuinka hän voi mennä kotiin?
Siten ongelmat eivät ole pelkästään poliittisia vaan myös psykologisia.
Haluaisin sanoa lyhyesti jotain siitä, millaisena me näemme Jerusalemin.
Olen syntynyt siellä, opiskelin siellä, lapseni ovat siellä, melkein asun siellä.
Tunnen ja kunnioitan kaikkia Jerusalemin erilaisia uskontoja ja vakaumuksia.
Olisin maailman viimeinen ihminen aliarvioimaan tai ohittamaan sitä, että Jerusalem on pyhä muidenkin uskontojen edustajille.
Se kuuluu heille samalla voimalla kuin se kuuluu minulle.
Puolustan viimeiseen hengenvetooni heidän oikeuttaan oman uskontonsa harjoittamiseen.
Puolustan kaikkien näiden ihmisten oikeutta harjoittaa uskontoaan tasaveroisesti Jerusalemissa, mutta vaadin myös muita kunnioittamaan samalla tavalla Jerusalemin pyhyyttä niille miljoonille juutalaisille, jotka kuolivat ja rukoilivat ja odottivat 3000 vuotta juutalaisten historian aikana.
Rauhan kaavan on perustuttava pyhän kunnioittamiseen.
Hyväksyn teidän uskontonne, hyväksykää tekin meidän.
Tämä on enemmän kuin politiikkaa tai lakia, se on paljon syvällisempää, jotakin henkistä.
Ainoastaan tämä keskinäinen kunnioitus mahdollistaa sen, että kaikki me voimme elää tavallisina, kunniallisina kansalaisina Jumalan kaupungissa maan päällä.
Ystäväni Ahmed Qurie, kehotan teitä, kun palaatte kansanne luo, kertomaan sille, että Jerusalem on pyhä muslimeille ja Jerusalem on pyhä kristityille, mutta se ei ole vähemmän pyhä juutalaisille.
Meidän on löydettävä poliittinen kompromissi, mutta myös uskonnollinen kompromissi.
(Suosionosoituksia)Minulla on sellainen tunne, että Jerusalemin haaste on kaikkien aikojen suurin poliittinen haaste.
Tänään kuulin erittäin korkea-arvoiselta palestiinalaisten edustajalta ehkä ensimmäisen virallisen sensuuntaisen lausunnon, että on mahdollista, että Jerusalemista ei tule Palestiinan valtion pääkaupunkia.
Se oli erittäin mielenkiintoinen huomio, perääntymisasenteena ymmärrettävä, ja se on jotakin, jota on tutkittava.
Edesmennyt kuningas Hussein, jonka sitoutumista alueen rauhaan kukaan ei voi epäillä, esitti kauniin ajatuksen.
Hän sanoi, että Jerusalemin ylintä valtaa koskeva ongelma on melkein mahdoton ratkaista; miksipä ei annettaisi Jumalan kaupungin ylintä valtaa takaisin Jumalalle.
Löydämme kyllä tarpeeksi käytännön ratkaisuja keskenämme.
Kuningas Husseinin ajatus esitettiin kaikille johtajillemme, ja olen iloinen voidessani sanoa, että osapuolet eivät ole hylänneet ajatusta.
Tarkastelkaamme sitä.
Meillä on tavoite.
Olemme matkalla jonnekin.
En halua, että Lähi-idän rauhasta tulee tilanne, jossa voi joko voittaa tai hävitä.
En myöskään halua, että minä voitan ja hän häviää.
En halua, että hän voittaa ja minä häviän.
Haluan, että tilanteessa voi olla pelkästään voittajia.
Haluan, että Palestiinan valtiosta annetaan julistus ymmärtämisen ja molemminpuolisen hyväksynnän ja keskinäisen suostumuksen pohjalta, ja Israel olisi ensimmäinen, joka hyväksyisi sen kansainvälisessä yhteisössä.
Tätä halusin monta vuotta ennen kuin siitä tuli virallinen politiikka, ei niinkään politiikka vaan maani virallinen mieliala.
Minulla ei ole mitään ongelmia Palestiinan valtion tai Ahmed Qurien kanssa.
Päinvastoin, heti kun meillä on Palestiinan valtio, vuoropuhelumme on vuoropuhelua vertaisten kesken.
Kaikkia kysymyksiä, joita ei nyt ratkaista, voimme käsitellä myöhemmin ja jatkaa vuoropuheluamme.
Tiedän, että Camp Davidissa ratkaistiin monia asioita, mutta on muita asioita, jotka toivon meidän pystyvän ratkaisemaan.
Otitte esiin pakolaiskysymyksen.
Se ei ole yksipuolinen kysymys.
Äitini oli Hebronin pakolainen.
Hän syntyi noin 80 vuotta sitten Hebronissa ja minä olen hebronilainen (tämä ei ole mikään kohteliaisuus Lähi-idässä, se tarkoittaa erittäin itsepäistä ja yksinkertaista ihmistä).
Muslimimaista tuli miljoonia juutalaisia vuosina 1948, 1949, 1950, ja heitä tuli aina 1960-luvulle saakka, ja siitä on aiheutunut ongelmia.
Teen kuitenkin kompromissin unelmastani, koska maani tulee minulle Raamatussa olevan lupauksen perusteella, ja teidän maanne tulee teille uskonnollisen sitoumuksen perusteella ja Israelin Pyhän Maan läsnäolon perusteella.
Teidän ensimmäinen alueisiin liittyvä kompromissinne tapahtuu teidän unelmissanne, ja ensimmäinen kompromissi, jonka minä teen alueen osalta, on unelmissani, jotka koskevat sen ymmärtämistä, että kuka tahansa, joka väittää että suurempi Israel on hänen unelmansa, ei voi olla Ahmed Qurien kumppani, eikä kukaan, joka väittää, että suurempi Palestiina on hänen unelmansa, ei voi olla Avraham Burgin kumppani.
Ainoastaan silloin kun sekä te että minä teemme kompromissin unelmistamme, voimme pyrkiä kompromissiin kahden valtion välillä, ja jos me teemme tämän emotionaalisen kompromissin, kaikki muut seuraavat aikanaan.
Haluaisin lopettaa puhumalla tulevaisuudesta.
Eilen olimme vihollisia, tänään olemme (melkein) ystäviä ja huomenna olemme kumppaneita.
Minä tietenkin ihailen häntä, vaikka hän ei ihailekaan minua, ja siinä hän onkin oikeassa, mutta meillä kahdella voi olla oma osuutemme alueilla.
Tarvitsemme kuitenkin muun maailman apua ja välitysapua.
Tänään Eurooppa ja muu maailma käsittelevät maailmanlaajuisen talouden paikallisia vaikutuksia, kaventavat kuilua rikkaiden ja köyhien välillä.
Israelin talous on melko hyvä.
Palestiinalaisilla ei ole vielä ollut tilaisuutta kehittää omaa itsenäistä talouttaan.
Haluamme nähdä Euroopan ja muun maailman auttavan kumpaakin meistä parantamaan alueen taloudellista tasoa, niin että näiden kahden talouden välillä on tasapaino.
Tämä ehkäisee turhautumista näiden kahden valtion välillä, ja noiden yhteiskuntien yksilöt eivät luovu toivosta eivätkä pakene uskonnolliseen fundamentalismiin.
Uskon, että tämä on keskeinen strateginen tarve alueella tänään.
Viimeiseksi puhun vielä hiukan siitä, miksi olen optimisti.
Kun menen täältä Strasbourgista kotiin, minun on kerrottava kansalleni, millaista oli.
Kerron teille, millaista oli.
11 vuotta sitten minä ja vanhin poikani, joka oli silloin hyvin nuori, jäimme jumiin keskelle liikenneruuhkaa Jerusalemissa, koska jossakin oli pommi.
Siitä puhuttiin uutisissa ja poikani, joka oli silloin hyvin nuori eikä kunnioittanut isäänsä, kääntyi puoleeni ja sanoi: "isä, ovatko nämä niitä ihmisiä, joiden kanssa sinä haluat tehdä rauhan?", koska tuohon aikaan olin yksi Rauha nyt -liikkeen johtajista.
Jäin sanattomaksi, koska kuinka näin monimutkaisen asian voi selittää seitsemän- tai kahdeksan-vuotiaalle pojalle?
Isäni, joka tuohon aikaan oli 80-vuotias, istui auton taka-istuimella.
Niinä 40 vuotena, joina hän oli knessetin jäsen, hän työskenteli kaikissa Israelin hallituksissa, ja hän oli sen israelilais-egyptiläisen ryhmän johtaja, joka neuvotteli autonomian palestiinalaisille.
Isäni syntyi Dresdenissä ja hän menetti koko perheensä juutalaisten joukkomurhassa.
Hän sanoi pojalleni: "kuule, pojanpoika, kun pakenin Saksasta 40 vuotta sitten, vihasin saksalaisia.
En voinut uskoa, että voisin koskaan palata sinne.
En voinut uskoa, että antaisin koskaan heille anteeksi, mutta nyt olen antanut heille anteeksi.
Nyt Saksa on erilainen, ihmiset ovat erilaisia, nyt Saksasta tulee voimakas viesti itsetutkiskeluun, menneisyyden korjaamiseen ja tulevaisuuden parantamiseen".
Sitten hän sanoi pojalleni: "jos tämä voi tapahtua meidän ja meidän kaikkien aikojen pahimman vihollisemme välillä, ei ole mitään syytä, miksei se voisi tapahtua teidän ja palestiinalaisten välillä teidän sukupolvenne aikana, koska vihamielisyys ei ole niin syvää".
Isäni kuoli viime vuonna, mutta hänen viisautensa on lähes profeetallista.
Se on seuranani joka päivä ja uskon, että rauha tulee, ei minun poikani sulkupolven aikana, vaan Ahmed Qurien ja minun sukupolven aikana: pysyvä, kestävä, hyvä rauha ja maailmasta tulee parempi.
(Voimakkaita ja jatkuvia suosionosoituksia)
Hyvät kollegat, olen hyvin vilpittömästi sitä mieltä, että olemme juuri saaneet kokea hyvin liikuttavan hetken, hetken, joka jäänee vielä historian lehdille.
En sano siitä paljon sen enempää.
Haluaisin vain kiittää ystäviämme siitä, että he molemmat puhuivat meille avoimesti, kumpikin omalla tavallaan.
Te, arvoisa puheenjohtaja, puhuitte määrätietoisen realistisesti, ja te, arvoisa puhemies Avraham Burg, tarttuvan innokkaasti.
Kerroitte meille selvästi ja rehellisesti toiveistanne.
Kerroitte myös ottavanne huomioon jäljellä olevat vaikeudet.
Te, arvoisa puheenjohtaja Ahmed Qurie, sanoitte, että kuilu on edelleen olemassa, mutta te, arvoisa puhemies Avraham Burg, sanoitte myös, että turhauttavat neuvottelut ovat teille parempi vaihtoehto kuin sodan julmuudet.
Ymmärrämme hyvin kaiken tämän.
Saimme viimeistään tässä vaiheessa varmistuksen siitä, että te kummatkin olette neuvottelutaitoisia miehiä ja myös hyviä ystäviä.
Tämä on mielestäni hyvin tärkeää.
Olette määrätietoisia vastuuhenkilöitä, ja tärkeimpänä tavoitteenanne on rauha, joka voidaan saavuttaa vain teidän myötävaikutuksellanne, vain teidän keskinäisellä sopimuksellanne; tätä rauhaa kansanne odottavat, ja tietysti myös me odotamme sitä.
Esititte myös tulevaisuuden vaihtoehtoja Jerusalemin hyvin herkän ongelman ratkaisemiseksi, mistä kiitän teitä.
Arvoisa puheenjohtaja Ahmed Qurie, otitte esille ehdotuksen Jerusalemin kansainvälisestä asemasta.
Arvoisa puhemies Avraham Burg, puhuitte ajatuksesta palauttaa Jerusalem Jumalan suvereniteetin alle.
Olemme tietystikin pohtineet hyvin kiinnostuneina kaikkia näitä vaihtoehtoja.
Mielestäni tällä hetkellä on tärkeää huomata, että vaihtoehtoja on olemassa.
Euroopan parlamentti on omalta osaltaan ollut aina sillä kannalla, että Jerusalemin lopullisen aseman pitäisi olla kansainvälisesti tunnustettu.
Saanen lopuksi kertoa omasta lukukokemuksestani.
Kyseessä on eräs kohta Oslon neuvotteluihin osallistuneen Israelin valtuuskunnan johtajan, Uri Savirin, kirjasta.
Kun hän tapasi teidät, norjalaiset neuvottelijat esittelivät teidät näin: tässä on vihollisenne numero yksi.
Vaikka neuvottelut olivat äärimmäisen vaikeat, niiden jälkeen te vierailitte kuitenkin Savirin luona Tel Avivissa, ja hän kertoo, että te kävelitte yhdessä meren rannalla kaukana kaikesta tiedotusvälineiden paineesta ja ennakoiden tietysti asenteiden muutosta te keskustelitte siitä, miten te voisitte Oslon historiallisen läpimurron jälkeen saada aikaiseksi kestävän ja oikeudenmukaisen rauhan, kuten sanoitte.
Tämä hetki on nyt tullut.
Olette aivan oikeassa siinä, että Euroopan parlamentti tukee pyrkimyksiänne, ja siksi te olettekin nyt täällä.
Voitte luottaa siihen, ettei se säästele vaivojaan ja että koko parlamenttimme ja varsinkin kolmen valtuuskuntamme Gerardo Galeote Quecedon johtaman suhteista Israeliin vastaavan valtuuskunnan, Morgantinin johtaman suhteista Palestiinan lakiasäätävään neuvostoon vastaavan valtuuskunnan ja Michel Daryn johtaman suhteista Mashrek-maihin vastaavan valtuuskunnan tukemina me emme säästele vaivojamme vaan annamme teille erittäin aktiivista tukea, erityisesti myös EuroVälimeri-vuoropuhelun kehittämisessä, joka on meille välttämätön lisä Euroopan unionin laajentuessa itään ja Keski-Eurooppaan.
Hyvät ystävät, saanen näin ollen päättää puheenvuoroni sanomalla teille vain: "shalom, Salam!"
(Voimakkaita suosionosoituksia)
(Juhlaistunto päättyi klo 12.55.)