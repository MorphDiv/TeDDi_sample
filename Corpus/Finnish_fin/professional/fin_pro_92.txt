# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Hyvä jäsen, aloittaisin kysymyksenne viimeisestä osasta sanomalla, että se, joka antoi tuon aseman sellaiselle henkilölle, joka ei sitä ansaitse, emme olleet me, vaan Wolfgang Schüssel, joka päätti liittoutua Jörg Heiderin puolueen kanssa.
Vaalien tulosten osalta sanoin selkeästi, että kunnioitamme täysin Itävallan vaalituloksia.
Itävalta on vapaa maa, se on maa, jossa vaalit järjestettiin kaikkien lakipykälien mukaan ja täyttä avoimuutta noudattaen.
Ongelmana on se, että noiden vapaiden vaalien tulos oli se, mikä on sitä paitsi tapahtunut jo aiemmin toisissa maissa, että valtaan nousi tietty puolue.
Jos ajattelette asiaa tarkemmin, huomaatte, että Itävallan sisäisessä tilanteessa on kaikesta huolimatta jotakin kummallista.
Kuten tiedetään, eniten ääniä saanut puolue oli sosiaalidemokraattinen puolue, joka ei halunnut muodostaa hallitusta, mutta toiseksi eniten niitä sai Itävallan vapaamielinen puolue, jota ei pyydetty muodostamaan hallitusta.
Tavallisia perustuslakiin kuuluvia määräyksiä ajatellen on hiukkasen outoa, että jossakin Euroopan maassa ei pyydetä toiseksi eniten ääniä saanutta puoluetta muodostamaan hallitusta ja sen sijasta siihen on pyydetty kolmanneksi eniten ääniä saanut puolue.
Niinpä tässä ei enää olekaan kyse tavallisista toimintatavoista, vaan kyseessä on eräänlainen uuden arvion tekeminen Jörg Heiderin mahdollisesta kelpoisuudesta toimia Itävallan hallituksen esimiehenä.
Kuten sanoin, emme kyseenalaista Itävallan vaaleja emmekä itävaltalaisten oikeutta valita haluamansa hallitus.
Kukaan ei kuitenkaan voi pakottaa meitä ylläpitämään suhteita hallitukseen, jossa toimii sellainen puolue, joka ei ole tähän päivään mennessä kiistänyt sitä, mitä se sanoi vaalikampanjassaan eikä sen vakavuutta.
On valitettavaa, ettei tätä ole järjestelmällisesti painotettu: Heiderin puolueen ja Itävallan vapaamielisen puolueen vaalien aikana lausumien sanojen vakavuus on jotain sellaista, minkä pitäisi saada meidät kaikki ajattelemaan, kun otetaan huomioon Euroopan tulevaisuus, toisin sanoen niiden rasististen ja ulkomaalaisvastaisten väitteiden vakavuus, joita tuo puolue järjestelmällisesti esitti ja joista se ei sanoutunut irti edes viimeisimmässä puoluekokouksessaan, sillä se ilmaisi tuntevansa ylpeyttä aiemmista lausunnoistaan silloin, kun sillä olisi nimenomaan ollut tilaisuus korjata nykyinen tilanne.
Mikään ei saa meitä uskomaan, että olisi tapahtunut sellaista myönteistä kehitystä, joka oikeuttaisi Euroopan unionin uudelleenasennoitumisen ja erityisesti, että Euroopan unionissa syntyisi asiaa koskeva keskustelu.
Meistä tämä kysymys ei kuulu Euroopan unionille, vaan se kuuluu yhä noille 14 jäsenvaltiolle, ja ne ovat tähän mennessä saamme nähdä mitä tapahtuu lähiaikoina pysyneet kannassaan, jonka mukaan tilanne on huolestuttava ja sen on syytä muuttua; sen ei kuitenkaan ole välttämättä muututtava noissa 14 jäsenvaltiossa, sillä tällä hetkellä vallitsee melkein huomiota herättävä itsetyytyväisyys sen osalta, että juuri noiden 14 jäsenvaltion on muutettava suhtautumistaan.
Miksi?
Mikä Itävallan tilanteessa on muuttunut niin, että se saisi meidät muuttamaan suhtautumistamme?
Aikako vain?
Me olemme sitä mieltä, että ne, joiden on muututtava ja joiden on muututtava, jos ne haluavat, että me muutamme suhtautumistamme, ovat itävaltalaiset ja Itävallan hallitus ja siitä juuri onkin kysymys.
Miksi osoittaa sormella 14:ää jäsenvaltiota?
Miksi niiden on muututtava?
Mitä sellaista uutta Itävallassa on tapahtunut, joka oikeuttaisi tuon muutoksen?
On selvää, ettei tämä merkitse sitä, että me emme voisi harkita tulevaisuudessa toisia tapoja arvioida tämän tilanteen kehitystä, ja juuri se jää lähiaikojen asiaksi.
Paljon kiitoksia, komission jäsen Seixas da Costa.
Haluaisin kiittää teitä jatkuvasta läsnäolostanne, omistautumisestanne ja viisaista vastauksistanne sekä kärsivällisyydestänne, ja toivotamme teille paljon menestystä ministerinä samoin kuin menestystä puheenjohtajavaltio Portugalille, eli sellaista menestystä kuin Portugalin jalkapallomaajoukkue saavutti vuoden 2000 Euroopan mestaruuskilpailujen alkukierroksilla.
Toivottavasti saatte paljon aikaan Euroopan hyväksi!
Koska neuvoston kyselytuntia varten varattu aika on päättynyt, kysymyksiin 15 ja 28 vastataan kirjallisesti.
Julistan kyselytunnin päättyneeksi.
(Istunto keskeytettiin klo 19.35, ja sitä jatkettiin klo 21.00.)
Esityslistan muuttaminen
Neuvoston ehdotuksesta ja työjärjestyksemme 111 artiklan nojalla ehdotan muutosta tämän istuntojakson esityslistaan.
Neuvosto pyysi 8. kesäkuuta 2000 päivätyllä kirjeellään parlamenttia antamaan ennen Feirassa 19. kesäkuuta 2000 pidettävää Eurooppa-neuvoston kokousta lausuntonsa ehdotuksesta neuvoston asetukseksi, jolla muutetaan asetusta (EY) N:o 974/98 euron käyttöönotosta 2000/137(CNS), ja ehdotuksesta neuvoston asetukseksi, jolla muutetaan asetusta (EY) N:o 1103/97 tietyistä euron käyttöön ottamiseen liittyvistä säännöksistä 2000/134(CNS).
Talous- ja raha-asioiden valiokunta päätti soveltaa molempiin teksteihin työjärjestyksen 158 artiklan mukaista yksinkertaistettua menettelyä.
Siksi ehdotan teille, että ne käsiteltäisiin ilman keskustelua.
Vastustaako joku ehdotusta?
Jos näin ei ole, esityslistaa muutetaan vastaavasti ja määräaika tarkistusten jättämiselle on torstaina 15. kesäkuuta 2000 klo 10.00 ja äänestys toimitetaan perjantaina 16. kesäkuuta.
(Parlamentti hyväksyi ehdotuksen.)
Keski-Amerikan jälleenrakentaminen
Esityslistalla on seuraavana keskustelu Marset Camposin laatimasta ulkoasioiden, ihmisoikeuksien sekä yhteisen turvallisuuden ja puolustuspolitiikan valiokunnan mietinnöstä (A5-0133/2000) komission tiedonannosta neuvostolle ja Euroopan parlamentille: Keski-Amerikan jälleenrakentamista koskeva yhteisön toimintasuunnitelma (KOM(1999) 201 - C5-0111/1999 - 1999/2114(COS))
Arvoisa puhemies, pyörremyrsky Mitch aiheutti vuonna 1998 tuhoa Keski-Amerikassa (Hondurasissa, Nicaraguassa, El Salvadorissa ja Guatemalassa), ja sen vuoksi lähes 20 000 ihmistä sai surmansa ja vahingot on arvioitu yli 5 000 miljoonan euron suuruisiksi (10 prosenttia bruttokansantuotteesta näissä maissa, joita rasittaa myös ikuinen ulkomaanvelka).
Pyörremyrsky aiheutti tuhoa viljelmille, asuntokannalle ja kaikenlaiselle infrastruktuurille ja asetti näiden kansojen tulevaisuuden vaakalaudalle.
Eurooppa osoitti välittömästi solidaarisuuttaan merkittävällä tavalla, joka liittyi Tukholmassa pidettyyn konferenssiin, ja Euroopan parlamentin ehdotuksesta avunanto sai vahvistusta komission aloitteen muodossa, jota ryhdymme nyt käsittelemään.
Haluaisin korostaa neljää kysymystä.
Ensimmäinen liittyy siihen, että kannamme vastuumme näistä katastrofeista.
Siitä, miten taloudellinen toimintamme ja toisaalta saastumisen lisääntyminen sekä kasvihuoneilmiö siitä aiheutuvine ilmastomuutoksineen liittyvät toisiinsa, seuraa se, että meidän olisi vahvistettava välittömästi tätä ilmiötä aiheuttavien kaasujen vähentämistä koskevat Kioton pöytäkirjat.
Lisäksi juuri meidän epätasaisen kehityksen mallimme ajaa näitä maita köyhyyteen ja velkaantumiseen.
On ristiriitaista kehottaa Keski-Amerikan jälleenrakentamista tapahtuvaksi ympäristöä kunnioittaen kestävän kehityksen mallin mukaisesti ja ylläpitää samalla näiden maiden kanssa entisenkaltaisia taloudellisia suhteita.
Toinen kysymys liittyy siihen, mitä kaiken kaikkiaan tavoittelemme solidaarisuustoimillamme.
Komission ehdotus on järkevä siinä, että painopiste kohdistetaan kahdelle alalle: terveydenhuoltoon ja koulutukseen.
Kuitenkin tavoitteet olisi asetettava korkeammalle, jotta alueella toteutettavat eri aloitteet voitaisiin koordinoida ja integroida kokonaisuutena.
Tämä edellyttää merkittävää henkilöstön lisäystä, ja tälle toimenpiteelle parlamentti antaa tukensa.
Tällä toimella mahdollistetaan synergia eri tukimuotojen välille, ja sillä taataan, ettei tehty työ rajoitu ainoastaan jälleenrakennukseen sillä tässä tapauksessa kaikki jatkuisi samaan tapaan vaan, että sillä luodaan mahdollisuus alueelliseen integraatioon sekä tasapainoiseen ja kestävään kehitykseen, jolla synnytetään vaurautta ja yleistä hyvinvointia ja lujitetaan demokratiaa niissä maissa, joissa väkivallan ja yhteenottojen vuodet ovat juuri jääneet taakse.
Tässä mielessä olemme huolestuneita kahdesta seikasta.
Uhka vihollisuuksien puhkeamisesta Nicaraguan ja Hondurasin välillä rajakiistojen vuoksi asettaisi tukemme mielekkyyden kyseenalaiseksi, ja siksi katsomme, että on sopivaa edellyttää kummaltakin maalta kansainvälisen tuomioistuimen päätösten noudattamista.
Toisaalta huolestuttavaa on se, että Guatemalassa on nähty äskettäin taas poliittisia pidätyksiä, esimerkiksi professori Mayra Angelina Gutiérrez pidätettiin, ja poliittisia murhia, aluejohtaja José Amancio Mendoza murhattiin, tai lehtimiehiin kohdistuneita uhkailuja (yleisen syyttäjän toimet Gerardi-jutussa tai Rigoberta Menchúlle myönnetty Nobelin rauhanpalkinto).
Jälleenrakennustukea voidaan antaa vain, jos Guatemalan hallitus antaa lujat ja toteen näytettävät takeet ihmisoikeuksien kunnioittamisesta.
Kolmas kysymys liittyy siihen, miten tuet, koordinointi ja alueellinen integraatio pannaan täytäntöön.
Meistä on elintärkeää, että dynaamisempi ja yhteiskunnan kannalta vastuullisempi rooli annetaan alkuperäisväestölle, samoin kuin se, että naiset ovat mukana täysimääräisesti ja laajasti sekä se, että yhteiskunnallista työtä tekevät järjestöt ovat tehokkaita ja solidaarisia ja lopuksi se, ettei tuen hoitamisessa ilmene väärinkäyttöä puolueiden taholta eikä petoksia.
Tämän vuoksi on tarpeen suorittaa sisäisiä ja ulkoisia tarkastuksia myöntämämme tuen soveltamisesta.
Se, että lisäämme tehokkuuttamme Euroopan unionina, edellyttää myös sitä, että osallistumme virallisesti Tukholman seurantaryhmään.
Neljäs ja viimeinen kysymys on tällä hetkellä kaikkein tärkein: tuen määrä.
Vaikka se onkin huomattava, mielestämme komission osoittama määrä, 250 miljoonaa euroa, ei riitä, jos otetaan huomioon katastrofin laajuus ja jälleenrakennuksen hitaus.
Tästä syystä Euroopan parlamentti ehdottaa merkittävää tuen lisäämistä.
Huolestuttavia ovat tällä hetkellä lehdistössä julkaistut uutiset, joissa viitataan siihen, että komissio olisi aikeissa vähentää kaikkia Euroopan unionin myöntämiä tukia ja muun muassa Latinalaiselle Amerikalle myönnettäviä tukia Kosovon sitoumusten vuoksi.
Katsomme, ettei tällaista virheliikettä voida tehdä, sillä Eurooppa merkitsee Latinalaiselle Amerikalle merkittävää toivoa siitä, että maassa päästäisiin eroon alikehittyneisyydestä ja voitaisiin vapautua Pohjois-Amerikan raskaasta ikeestä.
Euroopan parlamentti hyväksyi jo sen, ettei voida ryhtyä sellaisiin toimiin, jotka johtavat siihen, että muualle päin maailmaa myönnettäviä tukia leikataan.
Siksi pidämme tiukasti kiinni siitä, että tämä kohta on ratkaisevan tärkeä ja avainasemassa.
Tällaiset toimet meidän taholtamme mahdollistaisivat sen, että muut järjestelyt sekä Euroopan investointipankin että muiden rahoituslaitosten kanssa olisivat merkittäviä ja että niillä edistettäisiin hyväksyttyjen ohjelmien välitöntä toteuttamista.
Tämän lisäksi Euroopan parlamentille toimitettaisiin määräajoin kertomus tavoitteeksi asetettujen tulosten kehittymisestä ja arvioinnista.
Lopuksi haluaisin korostaa sitä, miten lämpimästi ja erinomaisesti kaikki ulkoasioiden, ihmisoikeuksien sekä yhteisen turvallisuuden ja puolustuspolitiikan valiokunnan jäsenet sekä sihteeristö samoin kuin budjettivaliokunta ja teollisuus-, ulkomaankauppa-, tutkimus- ja energiavaliokunta ovat tehneet yhteistyötä.
.
Arvoisa puhemies, hyvät kollegat, maailmassa on alueita, joita kohtalo kohtelee kaltoin heti useampaan kertaan.
Euroopan unioni osallistui 1980-luvulla suuressa mittakaavassa Keski-Amerikassa San Josén prosessiin edistääkseen rauhaa ja demokratiaa tällä alueella.
Se oli prosessi, jossa myös menestyttiin.
Muutama vuosi sitten tämä järkyttävä hirmumyrsky aiheutti kaikissa näissä maissa uudelleen paljon tuhoa, ja ne ovat kärsineet sen seurauksista tähän päivään asti.
Siksi on hyvä, että Eurooppakin ryhtyy nyt toimiin, tarjoaa apua ja on lisäksi mukana Keski-Amerikan jälleenrakentamisessa.
Meidän pitäisi tehdä myös julkisesti selväksi, että Euroopan unioni antaa sentään 62 prosenttia julkisesta kehitysavusta Keski-Amerikassa.
Se oikeuttaa Euroopan unionin myös näyttelemään poliittista roolia Keski-Amerikassa.
Se ei ole pelkästään suuren naapurin asia, vaan myös Eurooppa voi edistää täällä rauhaa, demokratiaa ja myös jälleenrakentamista.
Me pidämme siksi myönteisenä sitä, mitä komissio ehdottaa meille.
Budjettivaliokunta tukee ajatusta myöntää tälle alueelle 250 miljoonaa euroa vuosiksi 1999-2004.
On myös hyvä, että tämä ajatus avusta nivotaan maiden velvoitteeseen tehdä yhteistyötä.
Se oli myös eurooppalainen malli toisen maailmansodan jälkeen.
Täällä Marshall-suunnitelman varoihin sidottiin velvoite yhteistoimintaan, yhteistyöhön ja rajojen voittamiseen.
Vastaavasti se, mitä me annamme tältä osin jälleenrakennusapuna, sidotaan samoin rauhanomaisen rinnakkaiselon ja yhteistyön velvoitteeseen.
Olen myös täysin samaa mieltä mietinnön esittelijän kanssa: me emme saa sallia sitä, että Kosovon jälleenrakentamista rahoitetaan tavallaan Keski-Amerikalle varatuista budjettivaroista.
Jos Kosovon jälleenrakentaminen on eurooppalainen tehtävä, josta päättää neuvosto, silloin neuvoston on myös hankittava siihen tarvittavat taloudelliset varat.
Me päätämme siksi tänään parlamentissa rahasummasta suuntaviivana, josta oli päätetty jo ennen Kosovon konfliktia.
Komission kertomus on vanhempi kuin Kosovon konflikti.
Me emme ole muuttaneet siinä mitään.
Me pidämme kiinni Keski-Amerikalle myönnettävästä summasta.
Uskon sen olevan tärkeä viesti tänään.
.
Arvoisa puhemies, meidän valiokuntamme puoltaa ehdottomasti käsiteltävänä olevaa kollega Marset Camposin mietintöä.
Haluaisin silti viitata vielä muutamiin asioihin, jotka ovat meille aivan kansainvälisen avun prioriteettilistan kärkipäässä.
Siinä yhteydessä on ehdottoman välttämätöntä, että kansainvälinen apu on koordinoitu hyvin.
Komission on kehitettävä paikan päällä sopivia omia rakenteita.
Sen on kuitenkin myös tehtävä mahdollisimman tehokkaasti yhteistyötä sellaisten kansainvälisten järjestöjen kanssa, jotka ovat työskennelleet siellä paikan päällä jo useita vuosia.
Tämä koskee myös asianomaisen väestön ja erityisesti alkuperäisväestön ottamista mukaan yhteistyöhön.
Näiden ihmisten kanssa on tehtävä yhteistyötä paikan päällä sekä suunnittelussa että toteuttamisessa, sillä se on meille asia, josta ei tingitä.
Se ei säästä vain kustannuksia vaan parantaa myös tehokkuutta ja ehkäisee ennen kaikkea myös petoksia.
Mehän tiedämme, että esimerkiksi El Salvadorissa silloinen Calderónin hallitus pimitti avustusrahoja miljoonan euron edestä saadakseen valitsijoiden ääniä oikeassa paikassa.
Hirmumyrskyn tuhoamien maiden todellinen auttaminen ei onnistu tietenkään muutamilla paikan päällä toteutettavilla avustushankkeilla.
Sen me kaikki tiedämme liian hyvin.
Ulkomaanvelkojen anteeksiantaminen sekä alueellisten ja ennen kaikkea myös kestävien rakenteiden kehittäminen ekologisessa sekä taloudellisessa mielessä on siksi meille ehdottoman välttämätöntä.
Unionin on myös taattava maille mahdollisuus päästä unionin markkinoille tuotteillaan, joita on arvioitava sekä ekologisista että yhteiskunnallisista näkökohdista, sillä siitä on vain vähän apua, jos näille maille annetaan toisaalta avustusrahoja ja toisaalta ne suljetaan markkinoidemme ulkopuolelle.
Olen samaa mieltä kuin edellinen puhuja, että me emme voi hyväksyä sitä, että neuvosto perustelee, että rahoja pitäisi kierrättää nyt Keski-Amerikasta Kosovoon.
Se, että yhdessä kohdassa otetaan jotakin pois avun tarpeessa olevien auttamiseksi toisessa paikassa, ei voi toki olla politiikkaa, päinvastoin!
Silloin neuvoston, joka sälyttää komissiolle ja parlamentille yhä suuremman taakan, on huolehdittava myös siitä, että se voidaan rahoittaa, ja silloin neuvoston on myös varattava vastaavat rahat talousarvioon.
Arvoisa puhemies, pyörremyrsky Mitch on pahin luonnonkatastrofi Keski-Amerikan historiassa, kuten esittelijä Marset Campos, jonka puheita ja mietintöä kannatamme, totesi.
Ihmishenkien menetykset nousevat yli 10 000 kuolleeseen; lähes 10 000 ihmistä on kateissa ja yli 2 miljoonaa ihmistä on joutunut kärsimään aineellisia vahinkoja; vahingot on arvioitu yli 5 000 miljoonan euron suuruisiksi, mikä tarkoittaa 10:tä prosenttia Keski-Amerikan bruttokansantuotteesta.
Merkittävä osa taloudellista ja yhteiskunnallista infrastruktuuria tuhoutui, ja vähentymistä on tapahtunut merkittävässä määrin alueen tuotanto- ja vientikapasiteetissa sekä lyhyellä että keskipitkällä aikavälillä.
Kaikkein eniten vahinkoa kärsineet maat, Honduras ja Nicaragua, ovat alueen köyhimpiä.
Pyörremyrsky Mitchin tuhoavuutta edisti metsien hävittäminen ja asianmukaisen tulvien valvontajärjestelmän puute, mikä osoittaa jälleen kerran, että ympäristön pilaantumisesta joutuvat kärsimään eniten kaikkein köyhimmät ja sen, miten läheisesti köyhyys ja ympäristön pilaantuminen liittyvät toisiinsa.
Kuten komissio totesi, pyörremyrsky Mitchin jälkiseuraukset vähentävät merkittävästi Euroopan unionin maassa viime vuosikymmenen aikana tekemien taloudelliseen elpymiseen tähtäävien ponnistelujen ja investointien tuloksia.
Huhtikuussa 1999 komissio hyväksyi 250 miljoonan euron suuruisen erityisen toimintasuunnitelman, jota parlamentti tukee täysin sovitussa muodossa.
Mitä tulee tämän ohjelman toimeenpanotapaan, kehitysyhteistyövaliokunta antaa tukensa komission ehdotuksen 1 vaihtoehdolle.
Ainoastaan jos tätä vaihtoehtoa ei voida toteuttaa pätevän henkilöstön puuttuessa, voidaan turvautua vaihtoehtoon 2 ottamalla palvelukseen erittäin päteviä eurooppalaisia asiantuntijoita.
Kehitysyhteistyövaliokunnan lausunnon valmistelijana en voi päättää puheenvuoroani pyytämättä jälleen kerran Keski-Amerikan maiden ulkoisen velan anteeksi antamista.
Koko Euroopan unionin olisi otettava tämä aloite käsiteltäväksi koordinoidusti eikä niin, että ainoastaan jotkin jäsenvaltiot ryhtyvät omalla kohdallaan vastaaviin yksittäisiin aloitteisiin.
Lopuksi olisi mielestäni tarpeen pyytää myös sitä, että jälleenrakentamista koskevassa toimintasuunnitelmassa esitettäisiin toimenpiteitä Euroopan investointipankin myöntämien luottojen kasvattamiseksi alueella.
Arvoisa puhemies, haluaisin ensiksi onnitella esittelijä Marset Camposia hänen meille esittelemästään erinomaisesta mietinnöstä.
Tähän mietintöön, muutoinhan asia ei voisikaan olla, ovat vaikuttaneet pyörremyrsky Mitchin traagiset seuraukset.
Euroopan parlamentti ja mielestäni on hyvä muistuttaa siitä reagoi välittömästi kutsumalla koolle 4. marraskuuta 1998 ylimääräisen kokouksen, johon osallistuivat silloiset vastaavat komission jäsenet.
Euroopan parlamentti ilmaisi 19. marraskuuta antamassaan päätöslauselmassa, millaisin toimin Euroopan unionin olisi vastattava pyörremyrsky Mitchin aiheuttamaan tilanteeseen.
Näihin toimiin olisi ryhdyttävä äärimmäisen tarmokkaasti ja ripeästi hyväksymällä strateginen suunnitelma aluetta varten mahdollisimman nopeasti.
Muistan päivämääränkin: 18.19. marraskuuta 1998.
On sanottava, että tähän Euroopan parlamentin pyyntöön ei ole ainakaan tarmon ja ripeyden osalta vastattu, ja siitä on oltava pahoillaan.
Inhimillisten voimavarojen vähyyttä, jos se voikin olla syy hallinnollisesta näkökulmasta, ei voida pitää tekosyynä eikä sitä edes saisi pitää sellaisena pantaessa täytäntöön poliittisia painopisteitä varsinkaan niissä tapauksissa, joissa on kyse huomattavia katastrofeja kärsineiden maiden asukkaiden perustarpeista.
Tämän vastuun siirtäminen talousarviosta vastaavalle taholle ei ole oikein.
Komission on kaikissa tapauksissa valvottava sitä, että voimavaroja osoitetaan asianmukaisesti omaksuttujen painopisteiden mukaisesti.
Arvoisa komission jäsen, tänä aamuna yhteisestä turvallisuus- ja puolustuspolitiikasta käydyssä keskustelussa minulla oli tilaisuus ilmaista kollegallenne Pattenille, että minulla ei ole ollut, minulle ei ole nyt, eikä ole jatkossakaan mitään syitä olla tukematta määrätietoisesti komissiota sen toimivaltuuksien selventämisessä ja laajentamisessa, vaan aivan päinvastoin.
Kuitenkin, mitä muutkin kollegat ovat tämän keskustelun aikana kertoneet ja mikä minunkin oli mahdollista kertoa komission jäsen Pattenille talousarviosta käydyn keskustelun aikana, minun on vaikea ymmärtää, että komissiolla ei ole vaikeuksia osoittaa vuoden 2001 alustavassa talousarvioesityksessä 800 miljoonaa euroa Balkanin hyväksi ja että sillä on kuitenkin vaikeuksia osoittaa Keski-Amerikkaa varten laaditussa jälleenrakennussuunnitelmassa sovitut 250 miljoonaa euroa näiden maiden hyväksi, vaikka rahoitus onkin jaettu neljäksi vuodeksi eikä vain vuodeksi.
Arvoisa komission jäsen, joka tapauksessa Keski-Amerikan maat eivät ole harjoittaneet kansanmurhaan ja etniseen puhdistukseen pyrkivää politiikkaa.
Ne ovat sisällyttäneet toisin kuin muut alueet Euroopan unionin kanssa solmimaansa sopimukseen demokratialausekkeen, joka on kaikkien suhteiden olennaisena perustana ja pohjana.
Keski-Amerikan maat ovat ryhtyneet varsin tuskallisiin rakenteellisiin uudistusprosesseihin, jotka ovat edellyttäneet yhteiskunnalta suuria uhrauksia.
Nämä maat ovat suoriutuneet monenvälisten rahoituslaitosten niille asettamista velvollisuuksista, ja ne ovat noudattaneet tarkasti sitä, mitä Euroopan unionin on niiltä vaatinut.
Arvoisa puhemies, Euroopan kansalaisyhteiskunta on jo osoittanut, missä määrin se on rientänyt apuun Keski-Amerikan kansojen kärsimässä murhenäytelmässä.
On jo aika, että tällaisen katastrofin edessä toimielimemme pystyvät näyttämään olevansa kansalaisyhteiskuntamme veroisia ja tilanteen tasalla.
Arvoisa puhemies, Euroopan sosiaalidemokraattisen puolueen ryhmän puolesta haluan kiittää Marset Camposia erinomaisesta päätöslauselmaehdotuksesta ja myös siitä, että hän käsitteli erittäin selkeästi tämän päätöslauselman perusolemusta, jossa ei pidä rajoittua solidaarisuuteen vaan huomattavasti konkreettisempaan kykyyn tehdä poliittisia aloitteita.
En halua tehdä tiivistelmää tämän hirmumyrskyn seurauksiin liittyvistä luvuista; haluan yksinkertaisesti painottaa sitä, että yhteiskunnalliset ja ympäristölliset vahingot ovat paljon mittavampia kuin taloudelliset vahingot, ja juuri nämä vahingot huolestuttavat meitä ja aiheuttavat tällä alueella tuhoa.
Ja koska vastoinkäymisiin ei koskaan liity oikeudenmukaisuutta erityisesti vastoinkäymisen seurausten jakautumisen kannalta, niistä joutuvat kärsimään, kuten aina, juuri köyhimmät yhteiskuntaluokat.
Haluaisin näin alkuun tuoda esille ristiriitaisen asian: samalla alueella, jonne tämä hirmumyrsky iski ja jonne näin voimakkaat hirmumyrskyt usein iskevät, sijaitsee myös Florida, jolle aiheutuneet vahingot ovat huomattavasti lievempiä, huolimatta siitä, että samat Keski-Amerikan ilmastollisten ilmiöt koettelevat usein myös sitä.
Meidän pitää siis lähteä liikkeelle tästä: Keski-Amerikan ekologisesta ja sosiaalisesta haavoittuvaisuudesta, jotta ymmärtäisimme, että emme voi rajoittua harjoittamaan hätäapuun perustuvaa kulttuuria ja politiikkaa, ja tähän Euroopan unionin toiminnassa pitää keskittyä.
Tämän päätöslauselman valttina on, että siinä käsitellään muutakin kuin hätäapua.
Yhteisön toimintasuunnitelma on tilaisuus asettaa jälleenrakentamisen rinnalle muutos, jota nämä maat todella tarvitsevat, ja panostaa uuteen taloudelliseen ja sosiaaliseen prosessiin, jossa kyetään asettamaan ensisijaisiksi tavoitteiksi terveys, koulutus ja palvelujen laatu, joka näissä maissa merkitsee välitöntä elämänlaatua, ja erityisesti demokratian laatua.
Kaikki tämä on mahdollista saavuttaa asia selitetään päätöslauselmassa hyvin täsmällisesti jos kaksi ehtoa vahvistetaan ja täytetään.
Ensimmäiseksi meidän pitää panna täytäntöön valvonta- ja varmistusvälineet varojen tuhlauksen, laittomuuksien ja petosten välttämiseksi.
Tässä mielessä päätöslauselmassa pyydetään, että Euroopan unioni olisi yksin vastuussa avustusten suunnittelusta, toteuttamisesta ja seurannasta.
Se on pyyntö omaksua vastuu, ja haluamme esittää tämän pyynnön komissiolle ja uskomme sen olevan välttämätön, jotta avustuksia käytettäisiin oikein.
Toinen ehto on kuitenkin paljon tärkeämpi: komission taloudellisia ja ihmisvoimavaroja pitää vahvistaa.
Myönnetyt varat eivät ole riittäviä, henkilökuntaa on ehdottomasti liian vähän.
Sellaisella alueella, jota koettelevat voimakkaat poliittiset väkivaltaisuudet, ei pelkästään hätäapuun vaan myös demokraattisen kokonaisuuden jälleenrakentamiseen liittyvät toimet määräävät ja edellyttävät laadukasta valmistelua ja huomattavasti suurempia inhimillisiä voimavaroja kuin tähän asti on kaavailtu.
Mielestämme yhteistyötä on hyödynnettävä enemmän ja paremmin niiden kansalaisjärjestöjen kesken, jotka tarjoavat alueelle merkittäviä kokemusvoimavaroja ja suurta uskottavuutta sekä erityisesti todellisia voimavaroja, jotka antavat meille mahdollisuuden tuoda enemmän pontta ja suurempaa tehokkuutta toimillemme.
Arvoisa puhemies, hyvät kollegat, arvoista komission ja neuvoston edustajat, uskon toisin sanoen, että Euroopan unionin pitää nyt jättää taakseen suureen ääneen julistettu solidaarisuus ja harjoittaa todellista oikeudenmukaisuutta, tuntuvaa oikeudenmukaisuutta.
Tämän suunnitelman ainoana tarkoituksena ei ole pelkästään tarjota välittömiä ratkaisuja hirmumyrskyn aiheuttamiin vahinkoihin, vaan myös jakaa voimavarat uudelleen ja palauttaa mahdollisuudet tälle maalle.
Tätä linjaa noudatti myös päätöslauselma, jonka Euroopan parlamentti hyväksyi marraskuussa 1998 ja jossa viitattiin ulkomaanvelan anteeksi antamiseen 17 miljardia dollaria tämän alueen maiden kohdalla.
Päätän puheenvuoroni vahvistamalla kehotuksen komissiolle ja neuvostolle tukea ulkomaanvelan täydellistä ja välitöntä anteeksi antamista, kuten tässä päätöslauselmassa ilmaistiin.
Arvoisa puhemies, keskustelun ollessa tässä vaiheessa on vaikea enää lisätä mitään varsinkaan kollega Marsetin erinomaisen mietinnön jälkeen, johon yhdyn viimeistä riviä myöten.
Kuitenkin haluaisin painottaa muutamia hänen mainitsemiaan seikkoja.
On varsin tärkeää puhua solidaarisesta avunannosta on puhuttu järkevästä avunannosta jossa keskitytään ennen kaikkea koulutusta ja terveydenhuoltoa koskeviin ohjelmiin, kuten mietinnössä mainitaan, lisäksi on puhuttu koordinoinnista ja henkilöstötarpeista.
Meidän kohdallamme, jotka olemme olleet Kosovossa vain muutama päivä sitten, on välttämätöntä painottaa nimenomaan sitä, minkä monet valtuuskunnan vierailijoista ovat sanoneet toisin kuin muissa puheenvuoroissa, että Kosovossa toteutettuja toimia kuvaa ennen kaikkea se, että ne on pantu täytäntöön yhtenäisellä ja täydellisesti koordinoidulla johtamisella, mikä lisää toimiemme tehokkuutta.
Toisaalta, minkä jäsen Salafranca otti hyvin esiin, yhdyn täysin niihin soraääniin, joissa ei puututa ainoastaan budjetin rajallisuuteen, vaan myös siihen, miten vaikeaa on ymmärtää sitä, että Keski-Amerikan maiden kaltaisten maiden kohdalla, joiden kanssa tehtyihin sopimuksiin on sisällytetty tiettyjä lausekkeita, asioita vaikeutetaan, vaikka näin ei toimita muualla päin maailmaa.
Niille meistä, joille solidaarisuus on poliittisia toimia ohjaava johtotähti, solidaarisuus on tärkeää, mutta myös tehokkuus, ohjelmien kestävyys ja politiikkojen toteuttaminen siellä, missä toimimme, on tärkeää.
Näillä kaikilla edistetään sitä, että nämä rakkaat Latinalaisen Amerikan yhteiskunnat pääsevät korkeammalle tasolle kehityksellä ja sosiaalisella oikeudenmukaisuudella mitattuna.
Arvoisa puhemies, lopetan seuraavalla lainauksella: "Meidän on oltava kapinallisia, mutta myös asiantuntevia".
Toisin sanoen: olkaamme solidaarisia, mutta tehokkaita.
- Arvoisa puhemies, arvoisa komission jäsen, hyvät kollegat, uskon, että tästä hirvittävästä hirmumyrsky Mitchin aiheuttamasta katastrofista seuraa eurooppalaiselle politiikalle ennen kaikkea kolme haastetta: meidän on ensinnäkin autettava maiden jälleenrakennuksessa.
Komission asiakirja tarjoaa siihen hyvän perustan.
Jotakin siitä, mitä siihen on kirjoitettu, on kuitenkin pantava vielä toimeen.
Pidän erityisen tärkeänä, että eurooppalaisten järjestöjen ja jäsenvaltioiden järjestöjen taitotietoa hyödynnetään jälleenrakentamisessa ja että myös kansalaisjärjestöt ja asiantuntijat paikan päällä otetaan siihen mukaan.
Uusien lisävirkojen vaatiminen Euroopan yhteisöjen komissiossa haasteiden ilmetessä ei ole mielestäni aina oikea vastaus.
Ehkä myös uudelleenmiehitykset ovat mahdollisia komissiossa.
Toiseksi: meidän on mahdollistettava aiempaa voimakkaammin näille kohtalon ravistelemille maille pääsy eurooppalaisille markkinoille.
Pidän paradoksina sitä, että Nicaraguaa ja Hondurasia, jotka kuuluivat jo ennen hirmumyrsky Mitchiä vähiten kehittyneisiin valtioihin, kohdellaan huonommin kuin monia muita valtioita, esimerkiksi AKT-valtioita, joita me kohtelemme hyvistä syistä hyvin.
Mutta miksi me kohtelemme Nicaraguaa ja Hondurasia edelleen huonommin, se on minulle epäselvää.
En halua myöskään mainita taas iänikuista banaani-esimerkkiä - sehän sisältyy mietintöön.
Tuen sitä käsittelevää kohtaa ja myös sitä, mitä jäsen Kreissl-Dörfler sanoi.
Haluan mainita kerran sokeri-esimerkin.
Sokerin, joka on tärkeä tuote Nicaragualle, mahdollisuudet päästä eurooppalaisille markkinoille ovat pienet.
Siitä saattaisi olla apua, jos me helpottaisimme tältä osin sen pääsyä eurooppalaisille markkinoille.
Kolmas haaste on, että meidän on taisteltava sellaisten katastrofien syitä vastaan.
Olen hyvin tietoinen siitä, että me emme voi yksinkertaisesti sanoa, että kasvihuonekaasujen lisääntyminen on aiheuttanut hirmumyrsky Mitchin.
On kuitenkin monia tutkijoita, jotka lähtevät siitä, että näin todennäköisesti tapahtui.
Me emme vain voi sanoa sitä vielä varmasti.
Kaikki tieteelliset elimet ovat kuitenkin samaa mieltä siitä, että tämäntyyppiset katastrofit tulevat lisääntymään erittäin jyrkästi, jos me teollisuusmaina puhallamme ilmaan edelleen yhtä paljon kasvihuonekaasuja.
Katastrofit tulevat koskettamaan tosin meitä kaikkia, mutta aina ja ennen kaikkea köyhiä ihmisiä, ja siksi meidän on toimittava tältä osin viimeinkin päättäväisemmin.
- Arvoisa puhemies, haluaisin jatkaa siitä, mitä jäsen Liese sanoi lopuksi, nimittäin ilmastonmuutoksesta.
Myös jäsen Marset Campos viittasi siihen.
Ei ole ehkä sattuma, että meillä on ollut Keski-Amerikassa, Venezuelassa, Mosambikissa - myöskään Eurooppaa unohtamatta - suuria tuhoja, jotka tulevat oletettavasti lisääntymään.
Lähellä on sellainen olettamus, että tässä ei ole kyse sattumanvaraisista kasaantumisista vaan että kyseessä on todellakin ihmisen aiheuttaman ilmastonmuutoksen seurauksena syntynyt kehitys.
Toivon siksi, että me voimme luoda yhteyden näiden katastrofien tarkastelun ja energiapolitiikan välille.
Siinä on todellakin olemassa yhteys, johon haluaisin kiinnittää huomiota.
Toivoisin olevani väärässä.
Toinen asia, jota halusin käsitellä, on se, että apua pitäisi käyttää Keski-Amerikan integroimiseksi.
Se on Euroopan parlamentin vanha toive.
Me olemme vaatineet sitä usein.
Keskiamerikkalaisten on tietysti tehtävä se viime kädessä itse.
Mutta ehkä tämä hirmumyrsky Mitchin laukaisema sokki on kuitenkin syy voittaa yksittäisten maiden väliset vihollisuudet ja vaikeudet.
Ihmiset olisivat joka tapauksessa kiitollisia.
Ja muuten, meidän apumme olisi täysin arvotonta, jos tämä yhdentyminen ei edistyisi.
Kolmas asia, jota haluaisin käsitellä, koskee tämän avun toteuttamista.
En kadehdi komissiolta tätä tehtävää, sillä tiedän jo, että meillä on muutaman vuoden kuluttua täällä käsiteltävänä jonkinmoinen mietintö, joka käsittelee oletettuja tai oikeutetusti kritisoituja varojen käyttämiseen kohdistuneita väärinkäytöksiä, missä yhteydessä haluaisin viitata siihen, että näiden varojen valvonta aiheuttaa joskus paljon enemmän kustannuksia kuin mitä niillä voitetaan.
Toivon, että me annamme komissiolle myös tiettyä liikkumavaraa näiden varojen käyttämisessä, sillä ohjelmien toteuttamisen nopeus on usein paljon ratkaisevampaa kuin konkreettinen viimeisen pennin tilittäminen.
Tiedän, että tämä on huomio, jota parlamentaarikon ei pitäisi tehdä tänään, mutta teen sen siitä huolimatta, sillä se on osuva.
Lopuksi haluaisin viitata siihen, että hirmumyrsky kulki Keski-Amerikan yli lokakuussa 1998.
Nyt me olemme kesäkuussa 2000.
Eli me olemme itse oikeastaan myös erittäin kankea koneisto, ja meidän pitäisikin ehkä pohtia itse sitä, miten me voimme nopeuttaa tätä prosessia.
Vaikka me päätämme tänään jotakin, se ei tarkoita vielä pitkään aikaan, että maa on rakennettu uudelleen, vaan se kestää useita vuosia, ja silloin elää ehkä jo taas uusi sukupolvi.
Pidän sitä aivan liian pitkänä aikana.
.
Arvoisa puhemies, haluaisin aloittaa kiittämällä komission puolesta Euroopan parlamenttia tämän mietinnön tasokkuudesta ja onnitella esittelijä Marset Camposia mietinnöstä, jonka hän teki komission tiedonannosta, joka käsittelee Keski-Amerikan jälleenrakentamista koskevaa toimintasuunnitelmaa.
Olen myös kiitollinen tuesta ja luottamuksesta, jota parlamentti on osoittanut komissiolle tämän yhteisön tärkeän toimintasuunnitelman toteuttamisessa.
250 miljoonan euron alueohjelma Keski-Amerikan jälleenrakentamiseksi - ja summa jakautuu neljälle vuodelle - tukee jälleenrakentamista ja kehitystä neljässä maassa, joita hirmumyrsky Mitch tuhosi pahiten - Hondurasissa, Nicaraguassa, El Salvadorissa ja Guatemalassa.
Ohjelma perustuu kestävän kehityksen periaatteeseen, kuten useat puhujat ovat korostaneet.
Siinä tuetaan koulutusta, ammatillista koulutusta, terveydenhoitoa ja yhteiskunnan tukemien asuntojen rakentamista.
Ensisijaisina avunsaajina ovat ne, jotka asuvat äärimmäisen epäsuotuisilla maaseutualueilla, joissa katastrofin seuraukset ovat ankarimmat.
Erityisesti kiinnitetään huomiota alkuperäiskansoihin ja tämän kaltaisen katastrofin tuhovaikutusten vähentämiseen tulevaisuudessa.
Komissio on tietoinen siitä, että tällaisen kunnianhimoisen ja monimutkaisen ohjelman onnistuminen riippuu myös mukana olevien toimijoiden koordinoinnin tasosta.
Komission ja jäsenvaltioiden koordinointiryhmää perustetaan.
Toinen tärkeä tekijä tulee olemaan Tukholman seurantaryhmä.
Tähän mennessä komissio on aina ollut epävirallisesti mukana tämän ryhmän toiminnoissa.
Varmistaakseen suurimman mahdollisen avoimuuden komissio jättää vuosittaisen selvityksen Keski-Amerikan jälleenrakentamista koskevan yhteisön toimintasuunnitelman (RPRCA) edistymisestä jäsenvaltioille ja parlamentille.
Ensimmäinen komission tekemä selonteko on jaettu teollisuus-, ulkomaankauppa-, tutkimus- ja energiavaliokunnalle.
Hätäavun ja muun hirmumyrsky Mitchin jälkeisen avun jälkeen me valmistelemme nyt aktiivisesti tämän jälleenrakennusohjelman toteuttamista.
Ohjelman keskitettyyn johtoon ja toteuttamiseen välttämättömästi tarvittavan hallinnollisen henkilökunnan mobilisointi varmasti viivytti ohjelman nopeaa käynnistämistä, kuten useat puhujat painottivat.
Nämä ongelmat on nyt voitettu.
Ensimmäinen virkamies saapuu Managuaan 17. heinäkuuta ja loput virkamiehet seuraavina viikkoina.
Lisäviivästyksiä ei ole odotettavissa tässä vaiheessa.
Komissio tekee kaiken tarvittavan, jotta ohjelma on kunnossa ja toiminnassa seuraavien kolmen kuukauden kuluessa.
Ymmärrän täysin jäsen Salafrancan esiintuomat argumentit henkilöresursseista.
Kuten tiedätte, se ei ole aihe, joka koskee vain tätä keskustelua.
Teidän pitäisi kuitenkin muistaa, että Kosovo-ohjelmaa varten me perustimme erityisen viraston.
Tämän ohjelman kohdalla meidän oli toimittava käytettävissä olevalla henkilöstöllä henkilöresurssien rajallisuuden vuoksi.
Sallikaa minun painottaa, että- ja yhdyn jäsen Salafrancan ja muiden näkemykseen - tämän avun alueelle saamiseen käytetty aika on sietämättömän pitkä.
Me mainitsimme sen esimerkkinä äskettäisissä ehdotuksissamme ulkoisen avun ohjelmien kokonaisuudistuksesta.
Se on vielä lisäsyy siihen, miksi komissio ja erityisesti komission jäsen Patten on niin varma siitä, että meidän pitäisi ajaa noita uudistuksia eteenpäin, jotta lopetamme toisten ja itsemme pettämisen tällä tavalla.
Koska useammat puhujat ovat ottaneet asian esille, haluaisin käyttää tämän tilaisuuden hyväkseni luvatakseni, että Kosovon rahoitus ei haittaa Latinalaiseen Amerikkaan suunnattuja varoja eikä etenkään tämän erityisen ohjelman rahoittamista.
Komissio on hyväksynyt lisätoimenpiteitä yhteisön toimintasuunnitelman puitteissa.
Näihin kuuluu Euroopan yhteisön tuki voimakkaasti velkaantuneiden maiden (HIPC) velka-aloitteen osalta ja Keski-Amerikan parannetun vientituotteiden etuuskohtelun hyväksyminen sekä se, että neuvoston 21. joulukuuta 1998 antamaa säädöstä, jolla määrätään monivuotisen järjestelmän yleisistä tullitariffisuosituksista, on pidennetty 31. joulukuuta 2001 saakka.
Lisäksi komissio on mukana HIPC-velka-aloitteessa tukemalla 50 miljoonalla eurolla sekä Hondurasia että Nicaraguaa.
Julistan keskustelun päättyneeksi.
Äänestys toimitetaan huomenna klo 12.00.
Turvapaikkamenettelyt
Esityslistalla on seuraavana keskustelu Schmittin laatimasta kansalaisvapauksien, ja oikeuksien sekä oikeus- ja sisäasioiden valiokunnan mietinnöstä (A5-0123/2000) komission valmisteluasiakirjasta: Kohti turvapaikkamenettelyjen yhteisiä vaatimuksia ((SEC(1999) 271 - C5-0157/1999 - 1999/2148(COS))
.
Arvoisa puhemies, hyvät parlamentin jäsenet, Amsterdamin sopimus tasoitti tietä yhteisen toiminnan mahdollistamiselle viimeinkin myös turvapaikka-asioita koskevan lainsäädännön sekä pakolais- ja maahanmuuttopolitiikan alalla.
Tämän olisi pitänyt tapahtua minun nähdäkseni jo aikoja sitten, sillä päätös puhtaan talousyhteisön kehittämisestä edelleen kohti poliittista unionia oli tehty jo kauan sitten.
Siksi oli sitäkin tärkeämpää, että Amsterdamin sopimus avasi tämän tien.
Tämä tapahtui kuitenkin valitettavasti muodossa, jonka mukaan parlamentilla on vastaavien oikeusalojen kehittämisessä vain kuulemisoikeus.
Ilmaisen siksi tässä yhteydessä painokkaasti odotukseni, että komissio nivoo parlamentin pysyvästi mukaan juuri tälle alalle myös jatkossa annetusta pelkästä kuulemisoikeudesta huolimatta.
Siitä riippumatta yhden asian on kuitenkin oltava myös selvää: hetkellä, jolloin meille kuuluu virallisesti vain kuulemisoikeus, me voimme vaikuttaa asianmukaisen tehokkaasti komissioon ja vastaavien säännösten kehittämiseen ainoastaan silloin, jos me onnistumme parlamenttina sopimaan yhteisistä periaatteista ja luopumaan yksittäisten poliittisten tavoitteiden 100-prosenttisesta toteuttamisesta.
Uskon, että valitsimme viime kuukausina komission tätä aihetta koskevasta valmisteluasiakirjasta käydyn keskustelun vuoksi hyvän lähtökohdan.
Tiedän omasta ryhmästäni, että - se minun on lisättävä - tämä mietintö on muotoiltu niin, että tuskin yksikään täällä salissa tukee sitä 100-prosenttisesti.
Sellaista se on, kun tehdään kompromisseja ja pyritään yhteisymmärrykseen.
Suurimman osan nähdään toteutuvan, mutta ei aina 100-prosenttisesti.
Sallikaa minun korostaa ehkä niitä ydinasioita, jotka ovat minun nähdäkseni merkityksellisiä tulevan turvapaikkamenettelyn kannalta.
Ensinnäkin: meidän on onnistuttava keräämään tarvittava voima erottaaksemme toisistaan kolme suurta ryhmää, eli toisaalta turvapaikka-asiat, toisaalta kriisialueilta tulevien pakolaisten väliaikaisen vastaanoton, mutta myös maahanmuuttopolitiikan aiheen.
Toiseksi: meidän on ajettava läpi se, että myöntämismenettelyä lyhennetään ja yksinkertaistetaan.
Samalla meidän on kuitenkin myös taattava, että myöntämismenettely on riittävän huolellinen ja laadukas.
Kolmanneksi: tavoitteena on oltava, että turvapaikanhakija saa tehdä enää vain yhden turvapaikkahakemuksen EU:n alueella.
Se edellyttää kuitenkin, että me varmistamme, että kaikkialla ei ole vain voimassa sama prosessioikeus vaan että tätä prosessioikeutta sovelletaan myös samalla tavalla.
Eli henkilöstön, joka vastaa käsittelystä, on oltava laadullisesti korkeasti koulutettua.
Tälle henkilöstölle on annettava mahdollisuus saada käyttöönsä tietoja rajojen yli.
Ja meidän on myös varmistettava, että turvapaikanhakijoilla on samat olosuhteet, jättivät he sitten hakemuksensa missä tahansa.
Tämä kattaa myös terveydenhoidon, majoituksen jne.
Hakijan on kohdattava periaatteessa aina samat muodollisuudet, jättää hän sitten hakemuksensa Espanjassa, Saksassa tai Englannissa.
Jos me varmistamme sen, silloin myös johtopäätöksessä, jonka mukaan tiettyä säännöstä ei voida soveltaa laissa mainitsemattomiin tapauksiin, on vain johdonmukaista määrätä, että hakija saa tehdä vain yhden hakemuksen.
Neljänneksi: minusta EU:n jäsenvaltiot on velvoitettava laatimaan yhtenäinen ja sitova luettelo, jossa mainitaan toisaalta viisumipakon alaiset maat ja toisaalta myös turvalliset kolmannet maat ja kotimaat.
Tiedän, että yksi jos toinenkin tarkastelee sitä kriittisesti.
Minun nähdäkseni se on kuitenkin ainoa tapa antaa toisaalta viranomaisille mahdollisuus tehdä päätös samojen kriteerien perusteella ja toisaalta myös luoda hakijalle oikeusturvaa jäsenvaltioissa.
Vielä yksi tärkeä asia, jota haluan käsitellä, on se, että me olemme selventäneet mietinnössä useaan otteeseen, että valtioiden on jaettava rasitukset.
Varmaankin on vielä keskusteltava siitä, miltä tämän rasituksen jakamisen pitäisi yksityiskohtaisesti näyttää.
Mutta yksi asia on selvää: ei voida jättää edelleenkään kohtalon huomaan sitä maata, missä turvapaikanhakijoiden tai pakolaisten enemmistö juuri kolkuttaa ovea.
Tämä valtio ei saa joutua kantamaan koko rasitusta yksinään.
Tiedän, että turvapaikkaoikeus on erittäin vaikea ja poliittisesti tulenarka aihe.
Me olemme kuitenkin saaneet nähdäkseni viime kuukausina valiokunnan keskustelussa aikaan alun.
Me keskustelimme siellä erittäin rakentavasti ja reilusti.
Tämä keskustelu on rohkaissut minua, ja olen nyt vakuuttunut siitä, että me pystymme parlamenttina yhdessä seuraamaan uutta lakialoitetta ja keskustelemaan rakentavasti mahdollisesti myös muista vaikeista aiheista, kuten maahanmuuttolaista.
.
Arvoisa puhemies, haluaisin kiittää aluksi jäsen Schmittiä ei vain hänen mietinnöstään vaan myös hyvästä yhteistyöstä ja niistä sanoista, jotka hän sanoi meille juuri äsken.
Voin yhtyä täysin hänen sanoihinsa.
Yhteiset periaatteet olivat jopa tärkeämpiä kuin yksittäiset poliittiset tavoitteet.
Haluaisin myös kiittää lyhyesti valiokuntaani, oikeudellisia asioita käsittelevää valiokuntaa, siitä luottamuksesta, jota kesken kaiken mukaan tulleelle, uudelle poliitikolle on osoitettu uskomalla hänelle tämä arkaluonteinen aihe.
Oikeus turvapaikkaan on kirjattu eri sopimuksiin, jolloin kansallisten tuomioistuinten eri määritelmät ja tulkinnat johtavat siihen, että oikeus myönnetään eri laajuudessa.
Tämä on tietysti ristiriidassa EY:n perustamissopimuksen periaatteiden ja tavoitteenasettelujen kanssa, jonka IV osastossa turvapaikkapolitiikka mainitaan yhdeksi merkittäväksi toimeksi vapauteen, turvallisuuteen ja oikeuteen perustuvan alueen toteuttamisessa.
Yhteisön yksi tavoite on siksi yhtenäisen turvapaikkaoikeutta koskevan lainsäädännön ja yhdenmukaistettujen toteuttamista koskevien määräysten luominen.
Komission esittämässä asiakirjassa valotetaan ensinnäkin oikeudellisesti sitovien välineiden hyväksymisen välttämättömyyttä turvapaikkamenettelyn yhteydessä.
Siinä käsitellään konkreettisesti kahdeksaa asiaa: Dublinin järjestelmän sisällyttämistä yhteisön oikeuteen kuuluvaan välineeseen, Eurodacia, vähimmäisvaatimuksia turvapaikanhakijoiden vastaanotosta, vähimmäisvaatimuksia menettelylle pakolaisaseman myöntämisestä, pakolaisaseman myöntämiseen tai peruuttamiseen liittyvää menettelyä, suojelua muista kuin pakolaisasemaan perustuvista syistä, tilapäistä suojelua kotiseudultaan siirtymään joutuneille henkilöille ja viimeisenä, mutta ei vähäisimpänä, rasitusten tasapuolista jakaantumista.
Me pääsimme oikeudellisia asioita käsittelevässä valiokunnassakin tältä osin yhteisymmärrykseen konsensusasiakirjasta, josta olen hyvin iloinen, myöskään tältä osin ei taktikoitu ensisijaisesti yksittäisin poliittisin tavoittein, vaan me laadimme hyvän lausunnon, josta oli hyötyä esittelijä Schmittin mietinnölle.
Olen kuitenkin sitä mieltä, että meillä on huomenna hyvin tavoitekeskeinen äänestys yhteisen ideaalimme hyväksi.
Toivon meille kaikille voimaa ja rohkeutta viedä edelleen eteenpäin sitä, mistä te puhuitte lopuksi.
- Arvoisa puhemies, arvoisa komission jäsen, arvoisat parlamentin jäsenet, haluaisin nostaa esille myönteisessä mielessä kaksi asiaa.
Ensimmäinen on valmisteluasiakirja, jonka komissio esitti ja joka muodosti mietinnön lähtökohdan.
Se on erittäin sopiva perusta täällä aloitettavalle keskustelulle, jonka on määrä johtaa joskus säädökseen, jossa sitten määritetään turvapaikkamenettelyjen yhteiset vaatimukset.
Toinen on mietintö, jota haluaisin korostaa aivan erityisesti, koska mietinnön esittelijä on onnistunut löytämään todellakin kaikkien poliittisten ryhmien laajan yhteisymmärryksen erittäin arkaluonteisessa aiheessa.
Se on äärimmäisen vaikeaa, ja me olemme jo kokeneet täällä aivan toisenlaisia tilanteita.
Siksi se on erinomaista työtä!
Haluaisin poimia kolme asiaa, jotka tuntuvat minusta erityisen olennaisilta, ja myös pyytää, että ne päätyvät sitten komission pohdintoihin.
Ensimmäinen asia on rasituksen jakaminen.
Sitä käsiteltiinkin jo.
Pohdintojen ei pitäisi kohdistua vain yhteen suuntaan vaan pysyä aina avoimina myös henkilökohtaisen rasituksen jakamisen suuntaan.
Jos katsomme pakolaisvirtoja, voimme todeta, että ne kohdistuvat aina samoihin maihin.
Esimerkiksi minun kotimaani Itävalta on aina kärkipäässä, kun on kyse tilapäisten pakolaisten vastaanotosta samoin kuin turvapaikanhakijoiden vastaanotostakin.
Se voidaan rinnastaa Luxemburgiin, Belgiaan ja Alankomaihin.
Muiden kannettavana oleva rasitus on huomattavasti pienempi.
Tältä osin vaaditaan voimakkaammin jäsenvaltioiden solidaarisuutta.
Haluaisin nostaa esille myöntämismenettelyn lyhentämisen ja yksinkertaistamisen - ja se on olennainen asia - käsittelyn huolellisuudesta tinkimättä.
Se on olennainen asia, sillä turvapaikanhakijoilla on oikeus heidän tulevaa asemaansa koskevaan nopeaan päätökseen ja nopeaan vastaukseen.
Kolmas asia on se, että oikeusturva antaa ja auttaa samansuuntaisten päätösten tekemistä täytäntöönpanossa kaikissa jäsenvaltioissa.
Tässä meidän pitäisi ottaa käyttöön luetteloja - jotka ajantasaistetaan jatkuvasti - turvallisista kolmansista maista ja kotimaista.
Siitä on valtavasti apua, jos me onnistumme laatimaan nämä luettelot.
Asiasta vallitsi laaja yhteisymmärrys, mutta pelkään, että tätä yhteisymmärrystä ei voida ehkä säilyttää, jos kaikki vihreiden esittämät tarkistusehdotukset todellakin sisällytetään mietintöön.
He pyrkivät moniin myönteisiin asioihin, mutta he pyrkivät toteuttamaan joitakin asioita niin totaalisesti, kuten jäsen Merkel kerran huomautti.
Jos he esimerkiksi haluavat toteuttaa pakolaiskäsitteen totaalisen laajentamisen tai antaa turvapaikanhakijoille täydet mahdollisuudet päästä työmarkkinoille tai työskennellä todistustaakan kääntämisen suuntaan, se uhkaa silloin vaarantaa yhteisymmärryksen, joka saatiin aikaan valiokunnassa heidän tuellaan.
Vetoan heihin, että he harkitsisivat näiden tarkistusehdotusten peruuttamista, jotta laaja yhteisymmärrys voidaan säilyttää edelleenkin.
- Arvoisa puhemies, hyvät kollegat, jäsen Pirker käsitteli yhtä takanamme olevan keskustelun tärkeää näkökohtaa, nimittäin sitä tosiasiaa, että me olemme käyneet poliittisella kentällä, jolla me olemme kokeneet todellakin vain vaikeuksia siitä lähtien, kun minä olen ollut täällä parlamentissa, ensimmäistä kertaa kuukausiin olemme käyneet keskustelua, jota leimasi molemminpuolinen halu kompromisseihin, ja mikä on vielä paljon tärkeämpää, myös molemminpuolinen kyky kompromisseihin.
Jäsen Schmitt, siksi haluan sanoa aivan aluksi, että te olette tehnyt mielestäni esikuvallista työtä.
Esittelijän kiittäminenhän on täällä jo rituaali, mutta tässä tapauksessa haluan tehdä sen erityisellä tavalla, nimittäin sanomalla teille, että te olette hämmästyttäneet meidät kaikki, jotka istumme tämän parlamentin vasemmalla puolella.
Berliinin CDU-puolueen, joka on sentään yksi merkittävä Saksan kristillisdemokraattisen unionin osavaltioliitto, pääsihteeri, joka ilmaisee täällä esitetyllä hänen nimeään kantavalla mietinnöllään hyvin selvästi kannattavansa yksilön turvapaikkaoikeuden säilyttämistä perusoikeutena - bravo, voin vain sanoa siihen saksalaisena sosiaalidemokraattina!
Heidän puoluejohtonsa Berliinissä - tarkoitan liittotasolla, en heidän kaupunkinsa puoluejohtoa - on aivan vastakkaista mieltä, nimittäin sitä mieltä, että tarvitaan maahanmuuttolaki ja siksi yksilön suojeluoikeus voisi raueta.
Ajakaa näkemyksenne läpi puolueessanne!
Takaan teille ainakin saksalaisten sosiaalidemokraattien tuen.
Jäsen Pirkerin sanat ovat osoittaneet, että hän toimi ilmeisesti todellakin lähetyssaarnaajan tavoin poliittisessa ryhmässään, mutta hyviä tekoja pitää myös ylistää.
Me - ja kollega Pirkerhän osoittaa valmiutta hyväksyä sen - olemme aikaansaaneet mietinnön, joka käsittelee vaatimuksia, joita on määrä soveltaa turvapaikkamenettelyssä.
Täten Euroopan unionissa on määrä luoda yhtenäisesti kaikkialla, joka paikkakunnalla, samanlaiset edellytykset ja ehdot, joilla turvapaikkaa voi hakea ja vaatia.
Kun puhutaan vaatimuksista, puhutaan muodollisista menetelmistä, menettelytapoihin liittyvistä menetelmistä.
Siinä yhteydessä pitäisi pyrkiä välttämään mahdollisuuksien mukaan asioiden ylikuormittamista ideologisin panoksin tai asioiden ylikuormittamista periaatteellisin, poliittisin ja pitkän aikavälin kysymyksin.
Se on yksi niistä syistä, jonka vuoksi me Vihreät / Euroopan vapaa allianssi -ryhmän kollegat ilmoitamme hylkäävämme tarkistusehdotuksenne yhtä lukuun ottamatta.
Tämä yksi tarkistusehdotus, joka käsittelee karkotusta edeltävää vankeutta, josta me olemme tosiaankin itsekin sitä mieltä, että se on tutkimisenarvoinen väline.
En arvioi sitä.
Me tulemme torjumaan tarkistusehdotuksenne, koska meidän täällä parlamentissa pitäisi oppia lainsäätäjinä, että meidän on käsiteltävä ja pitäisi käsitellä lainsäädäntömenettelyissä aihepiiriä, joka on parhaillaan muokattava laiksi.
Tässä ei ole kuitenkaan kyse aineellisesta turvapaikkaoikeudesta vaan muodollisesta.
Siinä on ratkaiseva ero.
Vihreiden tarkistusehdotukset sisältävät kuitenkin keskustelun turvapaikkaoikeudellisesta sisällöstä eikä muodosta.
Me emme ole kuitenkaan, kuten tulette varmasti huomaamaan, esittäneet sosiaalidemokraattisena ryhmänä täysistunnolle yhtään uutta tarkistusehdotusta.
Meidän ei myöskään tarvitse tehdä sitä, sillä hyvin suureksi osaksi se, mitä jäsen Schmittin mietintö on saanut aikaan valiokuntamuodossa, vastaa sitä, mitä me sosiaalidemokraatteina kuvittelemme: perustuslaissa vahvistettu oikeus, jonka mukaan pääsy menettelyyn taataan jokaiselle, joka haluaa vaatia menettelyä.
Meille on tärkeää tae siitä, että menettelyssä annetaan oikeusapua sellaisessa muodossa, että ennen kaikkea - sitä me pidämme erittäin suurena edistyksenä - menettelyyn osallistuvat saavat kieliapua, eli että heille annetaan tukea, jotta he voivat myös ymmärtää menettelyn, voivat vaatia kaikissa tapauksissa oikeudenkäyntiavustajaa ja tehdä valituksen hallintopäätöksestä ensimmäisellä menettelykerralla, ja ratkaisevana asiana meille, jotta - muistutan saksalaisia kollegoita Saksan sisäisestä keskustelusta - tällä valituksella on lykkäävä vaikutus.
Tämä on hyvin laajakantoinen askel meille.
Se sisältää muuten - sitä me käsittelimme hyvin keskeisesti keskusteluosuudessamme valiokunnassa - sen, että tämä hakijan oleskeluluvan käsittely vetoomusmenettelyssä ei saa kestää vuosia vaan että on olemassa nopeutettu menettely, sillä julkisuudella ja hakijalla on oikeus menettelyn nopeaan täytäntöönpanoon.
Kollega Schmitt on esittänyt kaiken kaikkiaan mietinnön, jota me Euroopan sosiaalidemokraattisen puolueen ryhmänä voimme puoltaa, ja olen melko varma, että tämä mietintö saa sen, minkä se ansaitsee, nimittäin laajan enemmistön.
Arvoisa puhemies, hyvät kollegat, muutama sana omassa asiassa: tämä tämänpäiväinen istunto on minulle viimeinen istuntoni Euroopan sosiaalidemokraattisen puolueen ryhmän koordinaattorina.
Omistaudun lähiaikoina hoitamaan toista tehtävää ryhmässäni.
Käytän siksi tilaisuutta hyväkseni kiittääkseni sydämellisesti kaikkia kollegoita, jäsen Wiebengaa, jäsen Pirkeriä, jäsen Ceyhunia, kollega Palacio Vallelersundia, joiden kanssa olen voinut tehdä viime vuosina tässä tehtävässä tiivistä yhteistyötä, aina oikeudenmukaisesta ja luottamuksellisesta yhteistyöstä!
Arvoisa puhemies, liberaaliryhmä tulee kaipaamaan suuresti kollega Schulzin selkeää ja demokraattista panosta tällä politiikan alueella.
Se on valitettavaa, mutta onnea uudessa työssäsi.
Tämä oli puheenvuoroni miellyttävä osa.
Mikä on Euroopan unionin turvapaikkapolitiikan tilanne?
Sitä on vaikea sanoa, sillä ei oikeastaan ole olemassa eurooppalaista turvapaikkapolitiikkaa.
Parlamentti, nykyiset kollegani ja heidän edeltäjänsä, me kaikki olemme yrittäneet jo vuosia saada asian oikeaan suuntaan.
Komissio, mukaan lukien nykyisen komission jäsenen edeltäjä, ei saanut aikaan edistystä, mutta sillä ei ollut ennen Amsterdamin sopimuksen voimaantuloa paljonkaan sanottavaa.
Edellinen komissio halusi kyllä, mutta sillä ei ollut valtuuksia.
Pullonkaula, kuten totesimme useasti, oli neuvostossa.
Myös useimmat hallitukset olivat halukkaita, mutta niiltä vaadittiin yksimielisyyttä.
Sitten pidettiin Tampereen huippukokous.
Siellä koottiin yhteen kymmeniä ehdotuksia, myös tällä politiikan alueella.
Monet toimittajat uskoivat asian sujuvan hyvin.
He olivat vain unohtaneet, että lamauttava yksimielisyysperiaate on yhä voimassa.
Tulostaulun toteuttaminen ei todennäköisesti voi saada tuota poliittista lamautumista purettua.
Muulle maailmalle tulee vain selväksi, mikä elin ja mikä valtio saavat aikaan politiikan lamautumisen.
Mitä on tehtävä nyt?
Monia asioita.
Liberaaliryhmä on sitä mieltä, että komission työasiakirja ja tänään käsiteltävä kollega Schmittin mietintö ovat hyvä askel seuraavaan vaiheeseen ja olemme myös sitä mieltä, kuten muutkin puhujat, että Schmittin mietintö sisältää tasapainoisen lähestymistavan.
Äänestämme mietinnön hyväksymisen puolesta.
Tuemme sitä.
- Arvoisa puhemies, Amsterdamin sopimuksesta lähtien yksi asia on ollut selvä: yhteistä turvapaikka- ja maahanmuuttopolitiikkaa ei voi välttää!
Euroopan unionin perheiden yhdistämistä koskevat aloitteet, syrjinnän torjumista käsittelevä toimenpidepaketti, sotapakolaisten tilapäinen suojelu ja lopuksi tavoitteena oleva turvapaikka-asioita koskevan lainsäädännön yhdenmukaistaminen tekevät tämän hyvin selväksi.
Käsiteltävänä olevan kollegani Schmittin mietinnön myötä - muuten kiitän teitä kovasti myös vihreiden koordinaattorin ominaisuudessa - edessämme on ensimmäistä kertaa selkeä Euroopan parlamentin lausunto, vaikka muutamia mielekkäitä tarkistusehdotuksia - meidän ehdotuksiamme, joita Yhdistyneiden Kansakuntien pakolaisjärjestö UNHCR muuten suositti meille - hylättiin.
Jäsen Pirker, en näe siinä myöskään mitään ongelmaa - te voitte hylätä ne taas huomenna.
Me tulemme joka tapauksessa puoltamaan jäsen Schmittin mietintöä.
Nämä ovat ne tavalliset parlamentaariset pelisäännöt, joiden kanssa me kaikki voimme elää yhdessä onnellisina - siitä lähden.
Aika rientää!
Meidän on pantava Amsterdamin sopimus toimeen vuoden 2004 loppuun mennessä.
Vaikeudet ovat kuitenkin päivänselviä.
Kansallisvaltiot eivät ole useinkaan vielä valmiita osallistumaan eurooppalaisiin säännöksiin.
Se ei saa kuitenkaan estää meitä.
Kollega Schmittin mietintö etenee oikeaan suuntaan.
Siinä vaaditaan komissiota ottamaan konkreettisia askelia lakiehdotuksen mielessä.
Toivon, että me voimme välittää lähtökohtamme jäsenvaltioille.
Arvoisa puhemies, Schmittin mietinnössä parlamentin huomio kiinnitetään erittäin ajankohtaiseen kysymykseen, eli turvapaikka-asioita koskevan lainsäädännön yhteisten ja selkeiden vaatimusten määrittelemiseen, ei pelkästään oikeudellisia ja hallinnollisia vaatimuksia varten, vaan myös ja ennen kaikkea turvapaikanhakijoiden ihmisarvon säilyttämiseksi.
Asiaa koskevat varmat ja selvät säännöt ovat välttämättömiä, jotta voitaisiin myös välttää turvapaikka-asioita koskevan lainsäädännön sekoittaminen maahanmuutto-ongelmaan.
En käyttänyt sattumalta sanaa " ongelma" nimenomaan siksi, että selkeän maahanmuuttoa koskevan politiikan puuttuminen on saanut aikaan sen, että usein kansalaiset mieltävät maahanmuuton ongelmaksi kaikissa sen eri muodoissa, rasitteena ja jopa vaarana ennemmin kuin sosiaalisena ja taloudellisena voimavarana ja kulttuurillisena rikkautena.
Esimerkiksi Italiassa liian usein hallitsematon tai vielä pahempi luvaton maahanmuutto liitetään järjestäytyneeseen rikollisuuteen.
Tässä sekavassa kehyksessä, jossa laittomuus on yhä yleisempää, säännöt ja varmuus puuttuvat, ja ennen kaikkea puuttuu todellinen oikeuksien suojelu sekä Euroopan kansalaisten että maahanmuuttajien kohdalla.
Tästä syystä on kiire määritellä maahanmuuttoa koskeva politiikka ja siten myös vastaanottoa koskeva politiikka ja muuttovirtausta koskeva säännöstelypolitiikka, sellainen politiikka, jossa otetaan huomioon nykytodellisuus ja sosiaalisten ilmiöiden konkreettisuus ja jossa ideologiat sen sijaan pidetään mahdollisimman kaukana.
Turvapaikkaoikeus on liitettävä asianmukaisesti juuri tähän kehykseen, ja se on ansaittu oikeus, jonka kunnioittamista pitää varjella jokaisessa siviiliyhteiskunnassa.
Tämä komissiolta saatu paperihan enteilee sitovan EU:n lainsäädännön toteuttamismahdollisuuksien huomattavaa laajentumista.
Se vie unionin kehitystä askeleen eteenpäin, ja haluaisin sen vuoksi muistuttaa yhdestä perusasiasta, nimittäin siitä, että turvapaikkaongelman ytimen muodostavat EU:n lähialueilla tapahtuneet yhteiskunnalliset romahdukset.
EU:n rajojen itä- ja erityisesti eteläpuolella kasvaa väestöjoukko, joka elää sosiaalisen kurjuuden ja poliittisen sorron suossa, ja juuri se aiheuttaa turvapaikkaongelman.
EU on alueen suurvalta - taloudellisesti, poliittisesti ja sotilaallisesti.
Balkanin ja Pohjois-Afrikan naapurivaltioidemme poliittinen romahtaminen on EU:n vastuulla.
Kyse ei ole pelkästään passiivisuuden ja laiminlyöntien aiheuttamista synneistä.
Kyse on siitä, että EU ja sen jäsenvaltiot ovat taloudellisen herruuden, poliittisen hallinnan ja sotilaallisen vallan avulla aktiivisesti edistäneet niitä sosiaalisia romahduksia, jotka tekevät lähimmäisistämme pakolaisia.
Onko niin, että EU:n toimielimet ja jäsenvaltiot haluavat nyt muuttaa näitä perusoloja?
Ei.
Niinhän EU:ssa ajatellaan.
Onko puhe siitä, että komission työasiakirjan ja käsiteltävän mietinnön tärkein viesti on se, että ydinongelmaan halutaan puuttua?
Ei.
Kantavana voimana ei ole myöskään kristillinen lähimmäisenrakkaus ja inhimillinen huolehtiminen tai vain yleinen kohtuullisuus.
Tämä asiakirja on edelleen yksi rakennuskivi - tärkeä rakennuskivi - siihen Eurooppa-linnoitukseen, jota kaikin keinoin rakennamme, pitääksemme etäisyyttä kurjiin naapureihimme.
Siinä ei mainita sitä, että meidän on varmistettava lähimmäistemme oikeusturva.
Siinä mainitaan, että meidän on harjoitettava oikeudenmukaisuutta jakamalla rasitus oikeudenmukaisesti, toisin sanoen, että rikkaat valtiot antavat rahaa mahdollisuuksiensa mukaan.
Meidän ei pidä tarkastella pakolaisia ikään kuin he olisivat asianosaisia, ja lisäksi on otettava huomioon, että kyse on rajallisesta pakolaisvirrasta.
Arvoisa puhemies, arvoisa komission jäsen, arvoisa esittelijä, sallinette sen, että ensimmäiseksi antaisin tunnustusta jäsen Schulzille.
Arvoisa Schulz, sanoisin teille täydestä sydämestäni jotakin, josta toivoisin, että jokin kerta minustakin sanottaisiin niin: te olitte hyvä vastustaja, eli luja, joka kerta selkeä, ehdoton ja usein hankala vastustaja ja kuinka tulemmekaan kaipaamaan teitä.
Arvoisa puhemies, nyt voinen mennä itse asiaan ja todeta, että minusta vaikuttaa siltä, että kyseessä on tärkeä komission asiakirja, sillä siinä todellakin aloitetaan keskustelu aiheesta, joka on sisältynyt moniin aiempiin asiakirjoihin varsinkin Tampereen kokouksen loppupäätelmiin, mutta jonka kohdalla keskustelua oli sisällöllisesti selvennettävä.
Ei ole epäilystäkään, etteikö meillä olisi suuri tarve selvittää vallitsevia näkemyseroja, jotka koskevat turvapaikkamenettelyjä, vastaanotto-oloja, pakolaismääritelmän tulkintaa ja sitä, miten turvapaikkamenettelyt ja "Dublinin järjestelmää" koskevat menettelyt ja muut suojelumuodot liittyvät toisiinsa, ja tässä mielessä tämä mietintö ohjaa keskustelua erinomaisesti.
En aio ottaa esiin kaikkia niitä seikkoja, joita muut puhujat ovat painottaneet, mutta haluaisin korostaa erityisesti kahta seikkaa.
Ensinnäkin uskon, että komissio yhdistää turvapaikkamenettelyihin liittyvät kysymykset, joista annetaan tulevaisuudessa direktiivi, onnistuneesti Dublinin sopimusta koskevan menettelyn ja kolmannen turvallisen maan käsitteen kanssa.
Ja tämän osalta on sanottava, että olen esittänyt tarkistuksen, jossa vastustetaan luettelojärjestelmää.
Tämä on menettelyongelma.
Fidzi oli turvallinen maa vielä pari päivää sitten, ja yhdessä yössä se lakkasi olemasta sellainen.
Jos noudatamme suljettua luetteloa, näiden luetteloiden toteuttamisessa ilmenee varmasti ongelmia, joista aiheutuu suurta vahinkoa.
Toinen allekirjoittamani tarkistus koskee rasitusten jakautumista.
Tiedämme kaikki, että solidaarisuusperiaate edellyttää nykyisestä epätasaisesta turvapaikkojen hakemisesta johtuvien seurausten jakamista tasaisemmin.
Ensinnäkin asiasta on sanottava, että myös hakemisesta tulee yhtenäisempää, jos onnistumme turvapaikkamenettelyjen yhdenmukaistamisessa.
Ja toiseksi haluaisin sanoa, että tämän mietinnön hyvänä puolena on, että jonka ottaisin muun muassa esiin, vaikka olenkin ollut kriittinen tiettyjen seikkojen kohdalla siinä korostetaan paljon oikeusturvaa: oikeudenkäyntien oikeusturvaa, turvapaikan hakijan puolustautumisoikeutta ja varsinkin kaikkia 4 kohtaan sisältyviä asioita, ja tietenkin kaikkea sitä, mikä liittyy oikeusapuun ja mahdollisuuteen liittää kansalaisjärjestöt tai UNHCR (Yhdistyneiden Kansakuntien pakolaisjärjestö) mukaan.
On ilmeistä, että tämä sopii varsin huonosti kiintiöperusteiseen jakamiseen, josta tulee heti mieleen pakkosiirrot.
Arvoisa puhemies, siksi toivoisin, että jotkin ryhmät ja varsinkin PPE-ryhmä harkitsisivat uudelleen tätä tarkistusta, joka vastaa tekstinsä puolesta vihreiden ryhmän tarkistusta.
Eihän kyseessä toisin sanoen ole konservatiivien esittämä tarkistus eikä maantieteellisesti painottunut tarkistus.
Siihen sisältyy vihreiden tarkistus, joka ei mennyt valiokunnassa läpi ja jolle parlamentin olisi mielestäni annettava tukensa.
- Arvoisa puhemies, me kuulimme nyt kehuja, me vihreät, mutta meitä myös moitittiin hieman.
Te olette ehkä myös oikeassa, kollega Pirker, moitteillanne, kun me ajattelemme hieman pitemmälle kuin tässä asiakirjassa oli ehkä suunniteltu.
Näin on esimerkiksi työmarkkinoille pääsyn osalta, mutta ryhmänne kollega, jos muistan oikein, meidän uusi sisäministerimme, ilmaisi kerran ääneen samantapaisen ajatuksen.
Me ajattelemme siinä yhteydessä myös turvapaikanhakijoiden itsenäisyyttä ja myös yhteiskunnallista todellisuutta.
Myös jäsen Schulz esitti tämän moitteen meitä vihreitä kohtaan.
Kuten sanottua, te olette ehkä oikeassa, mutta kun on kyse yksilön oikeudesta turvapaikkaan, silloin se tarkoittaa myös sitä, että erityistapauksissa hakemus on käsiteltävä yksilöllisesti.
Se on myös osa oikeudellista kehystä.
Ei voi toki olla niin, että meitä kiinnostaa vain se, mitä tapahtuu tämän EU:n sisällä, ja että meitä ei enää koske se, mitä turvapaikanhakijalle tapahtuu sen ulkopuolella.
Se ei ole enää meidän aluettamme.
Siksi tämä yksi tarkistusehdotus on meille äärimmäisen tärkeä ja merkittävä sen varmistamiseksi, että EU:n alueella olevalla, ei-hyväksytyllä turvapaikanhakijalla ei ole pelättävissä vainoa kotimaassaan ja että turvapaikanhakija nauttii siinä kolmannessa maassa, johon hänet on määrä karkottaa, tehokasta suojaa palauttamiselta.
Tämä on se vastuu, jonka me haluamme yksinkertaisesti ottaa, kun me olemme viimeinkin valmiita käymään tätä keskustelua, joka - siinä myönnän teidän olevan oikeassa - vaatii vielä uusia keskusteluja ja jota on vielä syvennettävä erittäin paljon.
Me olemme alussa, hyvässä alussa, jota me kuljemme yhdessä.
Olen iloinen, kun pääsemme millimetrin eteenpäin.
Arvoisa puhemies, arvoisa komission jäsen, hyvät kollegat, haluaisin aloittaa onnittelemalla esittelijää, jäsen Ingo Schmittiä, hänen meille esittelemästään loistavasta mietinnöstä ja niistä ehdotuksista, jotka koskevat komission ehdotusten järkevöittämistä.
Sisärajojen poistuminen ja vapauteen, turvallisuuteen ja oikeuteen perustuvan alueen luominen pakottavat meidät todellakin ponnistelemaan turvapaikka- sekä maahanmuuttopolitiikkojen lähentämiseksi ja ulkorajojen tarkastusten vahvistamiseksi.
Kuten jo kerran sanoimme, tämän ongelman tarkasteleminen vakavasti velvoittaa meidät pitämään selvästi erillään pakolaisten oikeusasemaa koskevassa Geneven yleissopimuksessa tarkoitettujen turvapaikanhakijoiden maahantulon, taloudellisiin tai muihin syihin perustuvan maahanmuuton ja kriisialueilta tulevien pakolaisten tilapäisen vastaanoton, jotka ovat kaikki erilaisia itsenäisen käsittelyn ansaitsevia tilanteita.
Arvoisa puhemies, turvapaikkahakemukset eivät ole jakautuneet tasaisesti, kuten jäsen Pirkerillä oli jo tilaisuus painottaa: kussakin jäsenvaltiossa kirjattujen turvapaikkahakemusten jakautumisessa vallitsee selvästi epätasapaino.
Tuo epätasapaino on kokonaisuudessaan kielteinen Euroopan unionille, koska se ruokkii jäsenvaltioiden eriarvoisuutta.
Näin ollen on yhdenmukaistettava pakolaisen oikeusaseman myöntämiseen liittyvät menettelyt sekä myös turvapaikanhakijoiden vastaanotto-olosuhteet, jotta turvapaikanhakijoiden suojelun olosuhteet saataisiin samanlaisiksi.
On myös luotava politiikka rasitusten jakamiseksi.
Yhteisvastuun on kuuluttava kaikille.
On välttämätöntä ottaa käyttöön yhteiset säännökset, jotka koskevat turvapaikanhakijoiden vastaanottoa, pakolaisaseman saamisen edellytyksiä ja kyseisen aseman myöntämiseen tai epäämiseen liittyvää menettelyä, jossa on erityisesti vältettävä sitä, että turvapaikkahakemuksia esitettäisiin yhtä aikaa useissa eri jäsenvaltioissa.
Arvoisa puhemies, tänään olemme aloittaneet toisen toimikautemme Euroopan parlamentin jäseninä.
Niinpä toivon meidän kaikkien puolesta, että neljä seuraavaa vuotta ovat parempia ja hedelmällisempiä.
Sanoisin kuitenkin, että olemme aloittaneet oikein hyvin tämän toisen parlamentin toimintavuotemme keskustelemalla ja hyväksymällä uskoakseni huomenna tämän tärkeän aloitteen, joka koskee turvapaikkamenettelyjen yhteisten vaatimusten määrittelemistä.
Mikään ei voisi olla tämän eurooppalaisempaa, ja siitä syystä kiittelen tätä Schmittin mietintöä, jonka hyväksyn ja allekirjoitan ensimmäisestä viimeiseen sanaan.
Eräs eläkeläisten puolueen eläkeläisedustaja, joka saattaa minut aina Bergamon lentokentälle tullessani tänne Strasbourgiin, sanoi minulle, että hänenkin mielestään maasta karkotettujen pitää saada turvapaikka, että omasta maastaan pakenevilla pakolaisilla pitää olla oikeus turvapaikkaan, mutta että hän elää 700 000 liiralla kuukaudessa ja että se on puolitoista kertaa minun päivärahani suuruinen summa; hän kysyi, kuka häntä sitten auttaa?
Hän sanoi kannattavansa turvapaikanhakijoiden auttamista ja jopa heidän vastaanottamistaan.
Minä kehotin häntä pysymään rauhallisena, sillä komissio varmasti huolehtii siitä, että maahamme vastaanotettavat vailla työtä olevat laitetaan auttamaan niitä vanhuksia, jotka eivät tule toimeen omillaan ja jotka tarvitsevat apua.
Tämän toiveen lisäksi uskon, että olisi oikein vihdoinkin jakaa turvapaikkojen tuoma rasitus kaikkien Euroopan unionin 15 jäsenvaltion kesken.
Toivon, että komissio aloittaa tämän toteuttamisen Kosovon tapahtumista lähtien ja että ne, joille kosovolaisten turvapaikkojen aiheuttama rasitus on ollut suurin, saisivat korvausta kaikilta valtioilta.
Arvoisa puhemies, koska olen vuosien kuluessa nähnyt hyvin vaikeita tätä asiaa koskevia keskusteluita parlamentissa, minulla on todella ilo tänä iltana nähdä, kuinka laajasti tätä mietintöä tuetaan.
Yksimielisyyden tunne on hyvin tervetullut.
Se on hyvä valmisteluasiakirja, ja meillä on hyvä pohja työn aloittamiselle, joten onnittelen myös komissiota.
Ottaen huomioon, että Irlanti on Dublinin yleissopimuksen kotimaa ja että se on vasta hyvin äskettäin alkanut ottaa tuntuvia määriä pakolaisia ja turvapaikanhakijoita, olen hieman kiusaantunut siitä, että valitettavasti Dublinin yleissopimus ei toimi kovinkaan hyvin.
Noin 85:tä prosenttia Irlantiin tulevista ihmisistä ei ole pysäytetty siellä, mihin he ovat alun perin saapuneet, tai heidän asiaansa ei ole käsitelty siinä yhteisön maassa, minne he alun perin saapuivat.
Vaikka ymmärrän täysin asian ja tunnen suurta myötätuntoa niiden kollegojeni huolta kohtaan, jotka vaativat rasitusten jakamista, joka tapauksessa tällä hetkellä rasituksia jaetaan epävirallisesti jo aika paljon.
Vastaanottavat maat sulkevat silmänsä epäröimättä heidän maidensa kautta kulkevilta ihmisiltä, jotka ovat matkalla kolmansiin maihin.
Olen silti sitä mieltä, että meidän on yhdenmukaistettava lainsäädännöllisiä menettelyjä, jotta voimme tarjota turvan niille lukuisille ihmisille, jotka etsivät turvapaikkaa yhteisössä, ja myös, jotta meillä olisi inhimillinen ja välittävä vastaanottomenettely, joka olisi yhtenäinen kaikkialla yhteisössä.
Juuri tällä alalla tekemäni työn takia olen hyvin huolissani joidenkin turvapaikanhakijoiden rikollisista toimista, sillä he käyttävät omien yhteisöjensä ihmisiä hyväkseen kauppaamalla naisia ja nuoria ihmisiä.
Yhteistyön sellaisten poliisivoimien välillä, joilla on paljon tietoa nuorten tyttöjen prostituutiosta jäsenvaltioissa, on valitettavasti oltava olennainen osa turvapaikkapolitiikkaamme.
Erityisesti omassa kotimaassani on selvää, että meidän täytyy tarttua hälyttävään rasismin ja muukalaispelon nousuun yhteisöissämme.
Se on erittäin huolestuttava ilmiö maassani.
Me tarvitsemme hyvien, inhimillisten lakien selkeää täytäntöönpanoa ja me kaikki tulemme hyötymään niistä.
.
Kiitän parlamentin tuesta tätä valmisteluasiakirjaa kohtaan.
Erityisesti esittelijä Schmittiä ja lausunnon valmistelija Echereriä, heidän erinomaisista töistään.
Haluaisin pyytää teitä välittämään toivotukseni jäsen Schulzille, joka ei ole enää täällä.
Olen varma, että hän palaa tähän keskusteluun, vaikka hänellä ei olisikaan toiminnallisia velvollisuuksia, innostuksen vuoksi.
Komissio on nyt saanut palautetta tästä valmisteluasiakirjasta useilta jäsenvaltioilta ja monilta kansalaisjärjestöiltä, ja tämän parlamentin mietinnön avulla se pystyy täyttämään yhden tulostaulun sitoumuksista, eli esittämään direktiivin turvapaikkamenettelyjen vähimmäisvaatimuksista.
Tarkoituksenani on esittää direktiiviehdotus syksyllä 2000.
Haluaisin muistuttaa parlamenttia siitä, että komissio ehdotti Tampereen Eurooppa-neuvostolle, että se hyväksyisi Euroopan yhtenäisen turvapaikkamenettelyn.
Eurooppa-neuvoston päätös Tampereella oli kuitenkin kannattaa näkemystä, joka perustuu yhteisiin vähimmäisvaatimuksiin.
Näin ollen direktiivi on mielestäni asianmukaisin väline puututtaessa näihin turvapaikkamenettelyjä koskeviin vähimmäisvaatimuksiin, joiden on heijasteltava Euroopan unionin politiikan kulmakiviä turvapaikkakysymyksissä, kuten Tampereen Eurooppa-neuvostossa korostettiin; näitä ovat täydellinen kunnioitus turvapaikan anomisoikeutta kohtaan, Geneven sopimuksen kokonaisvaltainen ja täydellinen soveltaminen pakolaisten oikeudellisen aseman osalta ja periaate epäämiskiellosta.
Komissio pitää myönteisenä Euroopan parlamentin lähestymistapaa päätöslauselmaesityksen useissa eri kohdissa.
Komissio vahvistaa johdanto-osan kappaleen, jossa vaaditaan sitä, että turvapaikkapolitiikkaa toteutettaisiin mahdollisimman objektiivisesti.
Olemme täysin samaa mieltä parlamentin kanssa siitä, että turvapaikkamenettelyjen yhteisten vaatimusten ei pitäisi perustua pelkästään oletukseen siitä, että hallinnollisia ja oikeudellisia toimia on nopeutettava, vaan niissä pitäisi ottaa huomioon tarve säilyttää turvapaikanhakijoiden ihmisarvo.
Meidän on huomioitava, että tasapainoisen ratkaisun löytäminen toimien yksinkertaistamisen ja toisaalta turvapaikanhakijoiden oikeuksien kunnioittamisen ja lainturvan säilyttämisen välillä ei ole helppo tehtävä.
Mutta me olemme päättäneet löytää ratkaisun, jota voidaan pitää laajan yksimielisesti tasapainoisena ratkaisuna.
Komissio on parlamentin kanssa samaa mieltä siitä, että turvapaikanhakijoiden maahantulo, taloudellisiin tai muihin syihin perustuva maahanmuutto sekä kotinsa jättämään joutuneiden henkilöiden ja joukoittain saapuvien pakolaisten tilapäinen vastaanotto ovat aivan erillään pidettäviä asioita.
Päätöslauselmassa vaaditaan päätöstä tilapäisestä suojelusta kolmen vuoden kuluessa.
24. toukokuuta 2000 komissio hyväksyi direktiivin, joka koskee kodeistaan joukoittain siirtymään joutuneiden henkilöiden tilapäisen suojelun vähimmäisvaatimuksia ja toimia, jotka tasapainottavat jäsenvaltioiden välisiä rasituksia näiden henkilöiden vastaanottamisessa sekä siitä aiheutuvia seurauksia.
Me olemme jo lähettäneet sellaisen ehdotuksen Euroopan parlamentin kuulemista varten.
Haluaisin sanoa, että tämä ehdotus tilapäisestä suojelusta liittyy nimenomaan kysymykseen, jonka monet puhujat esittivät rasitusten jakamisesta, sillä me hyväksyimme näkemyksen rasitusten jakamisesta ehdotuksessa, jonka me toimitimme jo Euroopan pakolaisasioiden neuvostolle.
Haluaisin siis painottaa, että ehdotusta ei voi pitää erillisenä muista ehdotuksista, jotka on jo esitetty, ja että niissä otetaan huomioon arkaluontoinen kysymys jäsenvaltioiden välisestä solidaarisuudesta.
Haluaisin muistuttaa parlamenttia siitä, että turvapaikkakysymyksessä saavutetut tulokset heijastelevat Tampereen huippukokouksen päätelmiä, joissa valtioiden päämiehet hyväksyivät kaksivaiheisen lähestymistavan.
Ensimmäinen vaihe koskee turvapaikka- ja suojelumenettelyn yhdenmukaistamista, ja toinen vaihe on itse turvapaikka-asioita koskevan yhteisen menettelyn luominen.
Toteuttaakseen ensimmäisen vaiheen, komissio ei tee pelkästään ehdotusta direktiiviksi oikeudenmukaisten ja tehokkaiden turvapaikkamenettelyiden yhteisistä vaatimuksista, joista me nyt keskustelemme, vaan esittää myös muun muassa ja niin pian kuin mahdollista ehdotuksia siitä, miten määräytyy valtio, jonka vastuulla on turvapaikanhakijoiden vastaanotto, sekä yhteisistä vähimmäisvaatimuksista turvapaikanhakijoiden vastaanotossa.
Haluaisin muistuttaa parlamenttia siitä, että - kuten olen jo sanonut - me olemme jo antaneet jäsenvaltioiden konsultoitavaksi valmisteluasiakirjan, jonka tarkoituksena on korvata Dublinin yleissopimus yhteisön lainsäädännöllä siten, että otetaan huomioon konkreettiset kokemukset sekä heikot kohdat ja puutteet, jotka ovat tulleet esille Dublinin yleissopimuksen soveltamisessa.
Mitä tulee toiseen vaiheeseen, Tampereen päätelmissä kehotettiin komissiota esittämään julkilausuma yhteisestä turvapaikkamenettelystä ja koko unionissa voimassa olevasta yhtenäisestä asemasta turvapaikan saaneille.
Tarkoituksenani on, että tämä julkilausuma julkistetaan vuoden 2000 loppuun mennessä.
Komissio mainitsee, kuten useimmat puhujat ovat painottaneet, että Euroopan parlamentilla on yleinen kanta turvapaikka-asioita koskevien yhteisön säädöksien järkiperäistämisestä tässä päätöslauselmassa.
Komissio ei pelkästään tutki hyvin huolellisesti päätöslauselmaa valmistellaakseen ehdotusta direktiiviksi, joka koskee yhteisiä turvapaikkamenettelyjä - joka, toistan, esitetään tämän vuoden syksyllä - vaan se ottaa myös ne huomioon valmistellessaan tämän vuoden loppuun mennessä esitettävää tiedonantoa yhteisestä turvapaikkamenettelystä pitkällä aikavälillä.
Minua todella rohkaisee, että tiedonannolla on niin laaja tuki parlamentissa.
Kun me molemmat, komissio ja parlamentti, sitoudumme näin asiaan, toivon todella, että me onnistumme.
Paljon kiitoksia, arvoisa komission jäsen.
Julistan keskustelun päättyneeksi.
Äänestys toimitetaan huomenna klo 12.00.
Rikoksen uhrit Euroopan unionissa
Esityslistalla on seuraavana keskustelu Sörensenin kansalaisvapauksien ja -oikeuksien ja sisäasioiden valiokunnan laatimasta mietinnöstä (A5-0126/2000) komission tiedonannosta neuvostolle, Euroopan parlamentille ja talous- ja sosiaalikomitealle: Rikoksen uhrit Euroopan unionissa Normit ja toiminta (KOM(1999) 349 - C5-0119/1999 - 1999/2122(COS)).
Arvoisa puhemies, arvoisa komission jäsen, hyvät kollegat, tietenkin komissio on osoittanut tämän tiedonannon myötä valmiutensa tehdä todella jotakin rikoksen uhrien aseman parantamiseksi.
Komissio muistuttaa siitä, että Euroopan unionin vapauden, turvallisuuteen ja oikeuteen perustuvalla alueella kansalaisten pitää voida vaatia asianmukaista oikeusturvaa.
Komissio haluaakin käynnistää keskustelun uhrien kohtelusta ja se haluaa, että toteutetaan toimia uhrien aseman parantamiseksi.
Kansalaisvapauksien ja -oikeuksien sekä oikeus- ja sisäasioiden valiokunnan mielestä osa ehdotetuista toimista on liiaksi riippuvaisia jokaisen erillisen jäsenvaltion hyvästä tahdosta.
Valiokunta vaatii säännöksiä Euroopan unionin tasolla.
Miksi tämä on välttämätöntä?
Lukuisat esimerkit uhrien kohtelusta viime vuosien ajalta ovat meille tuttuja: lastenryöstöt, uhreiksi joutuneet vanhukset ja perheenjäsenet, terroristi-iskujen uhrit, järjestäytyneen rikollisuuden uhrit, murrot, ryöstöt ja muut vastaavat, häirintä, puhumattakaan pelottelusta.
Uhreista ei saa kuitenkaan tulla kaksinkertaisia uhreja, ensin rikosten ja sitten vielä järjestelmän.
Tarvitaan selvyyttä uhrien oikeuksista ja avoimuutta heidän asemaansa.
Komission tiedonannossa ehdotetut toimet näyttävät olevan tarkoitettu koskemaan vain jäsenvaltioiden uhreja tai kolmansista maista tulevia uhreja, jotka oleskelevat laillisesti jossakin jäsenvaltiossa.
Suunniteltaessa toimia on kuitenkin otettava huomioon myös jäsenvaltioiden kansalaiset, jotka joutuvat uhreiksi kolmansissa maissa ja kolmansista maista tulevat uhrit, jotka oleskelevat laittomasti jossakin jäsenvaltiossa.
Uhrin asema ei saa vaikuttaa hänen oikeuksiinsa eikä mahdollisuuksiin käyttää näitä oikeuksia.
Myös Euroopan unionin laajentumisen puitteissa on kiinnitettävä erityistä huomiota uhrien kohteluun ehdokasvaltioissa.
Perussopimukset tarjoavat Euroopan unionille, sekä siviili- että rikosprosessioikeudessa, keinot vahvistaa rikosten uhrien suojelua omalla alueellaan.
On kuitenkin valitettavaa, että tässä vaaditaan yksimielisyyttä.
Komission käyttöön ottamaa tulostaulua vapauden, turvallisuuden ja oikeuden alueen toteuttamisessa tapahtuvasta edistyksestä pitää selkeyttää kyseisen direktiivin laillisen toteuttamisen takaamiseksi ja nopeuttamiseksi.
On kylläkin huolestuttavaa, että tällä tulostaululla ei ehdoteta rikosten uhreille annettavaan apuun liittyvien toimien toteuttamista ennen vuotta 2004.
Emme voi antaa uhrien odottaa tähän päivämäärään saakka.
Toteuttamalla toimet vuonna 2001 uhrit voivat lopultakin odottaa oikeudenmukaista kohtelua.
Uhrien ymmärtävällä ja ihmisarvoisella kohtelulla on myöskin ennalta ehkäisevä vaikutus.
Uhrien hyvä kohtelu vähentää uhrin leimautumista ja korostaa sen merkitystä viestinviejänä.
Annettaessa apua uhreille on tärkeää, että apu ei ole vain taloudellista ja oikeudellista, vaan että toteutetaan myös toimia, jotka liittyvät uhrien nimettömyyteen, yksityisyyteen ja turvallisuuteen, uskonnollisiin ja kulttuurisiin seikkoihin, uhrien perheen tunnustamiseen uhreiksi ja hyväksymiseen todistajiksi, oikeuteen saada tulkkausta ja myös oikeuteen tulla kuulluksi omalla äidinkielellään ja lääketieteelliseen, psykologiseen ja sosiaaliseen apuun.
On kehitettävä erityinen järjestelmä kotiväkivallan, häirinnän ja sukupuolielinten silpomisen uhrien oikeudellista, psykologista ja fyysistä suojelua varten.
Tarvitaan erityisesti myös ylimääräisiä toimia alaikäisiä varten.
Sitä varten on rakennettava erityislaitteilla varustetut kuulusteluhuoneet, joissa uhrien kertomus voidaan nauhoittaa videolle, jotta heidän ei tarvitse käydä läpi tätä traumaattista kokemusta uudelleen.
Materiaalista, lääketieteellistä, psykologista ja sosiaalista apua on annettava välittömästi ja sen on oltava uhrille ilmaista.
Uhreille on myös kerrottava erilaisten avustusmuotojen saatavuudesta.
On erittäin tärkeää, että tarjotaan erikoistunutta apua rikoksen laadusta riippuen.
Tässä yhteydessä on tärkeää, että joistakin asiaan liittyvistä ennakkoluuloista päästään eroon, joihinkin rikoksiin suhtaudutaan nimittäin eri tavalla eri maissa.
Lisäksi todetaan, että uhreihin suhtaudutaan syrjivästi heidän ilmoittautuessaan.
Jäsenvaltiot pitää velvoittaa perustamaan erityiset poliisiyksiköt rikosten uhreja varten.
Lisäksi on tärkeää, että on olemassa oikeusperusta ja että uhrien suojeluun liittyvät toimet yhdenmukaistetaan.
An Wergensin Grotius-ohjelman puitteissa tekemä tutkimus tarjoaa tähän tarvittavat perustiedot.
Joissakin jäsenvaltioissa saatavilla olevat hyödylliset tiedot toteutettavista toimista voivat olla merkittävässä osassa toimien yhdenmukaistamisessa tai yhteisten toimien suunnittelussa.
Tällainen aloite on ensimmäinen askel kohti rikosten torjuntaa.
Kun otetaan huomioon se, että järjestäytynyt rajat ylittävä rikollisuus lisääntyy, aloitteen pitäisi johtaa yhteisen torjuntaohjelman aikaansaamiseen eurooppalaisella ja kansainvälisellä tasolla.
Lopuksi, odotellessaan yhdenmukaistettua välinettä uhrien rajat ylittävään suojeluun jäsenvaltioiden ja ehdokasvaltioiden pitäisi parantaa uhrien suojelua yhteistyössä kansalaisjärjestöjen kanssa.
Rikosten torjunnassa on tärkeää, että myös kaupunkisuunnittelun ja aluesuunnittelun yhteydessä kiinnitetään huomio turvallisuusseikkoihin.
.
Arvoisa puhemies, arvoisa komission jäsen, sitkeät kollegat!
Puhe rikoksen uhrien aseman parantamisesta on kuin pienen onnellisen tarinan kertomista.
Aluksi useat tahot vastustivat meitä selvästi, mutta nyt useimmat ovat samaa mieltä siitä, että tämä on hyvä ja tärkeä asia.
Tämä koskee kaikkia eurooppalaisia toimielimiä.
Meidän on keskityttävä uhrien näkökulmaan ja heidän oikeuksiensa vahvistamiseen unionissa.
Ihmisten, jotka käyttävät hyväkseen vapaata liikkuvuutta, ei tarvitse joutua rikoksen uhreiksi.
Jos he kuitenkin joutuvat rikoksen uhreiksi, heidän ei ainakaan pidä joutua kärsimään kahta kertaa eivätkä he saa joutua huonompaan asemaan kuin kyseisen maan omat kansalaiset joutuvat rikoksen uhreina.
Tämä koskee kaikkia rikoksia.
Rikoksen uhrien asemaa pitää sen vuoksi vahvistaa useilla alueilla.
Emme voi puhua rikoksen uhrien aseman parantamisesta, jos emme puhu rikosten ehkäisystä.
Marraskuussa 1997 teimme parlamentissa aloitteen ja vaadimme rikosten ehkäisyä koskevaa toimintasuunnitelmaa.
Tällainen toimintasuunnitelma hyväksyttiin neuvostossa joulukuussa 1998.
Näitä kysymyksiä korostettiin jälleen Tampereella syksyllä 1999.
Olemme aloittaneet uuden prosessin.
Paras tapa auttaa rikoksen uhreja on todellakin huolehtia siitä, että rikoksia ei tehdä, mutta se ei todellisuudessa kuitenkaan aina onnistu.
Paras tapa rikosten ehkäisemiseksi on tiedon levittäminen.
Tehokkaan rikoksia ehkäisevän strategian laatimiseksi meidän on todellakin tiedettävä, mistä puhumme.
Rikoksen uhrin ja järjestäytyneen rikollisuuden käsitteitä ei ole esimerkiksi vieläkään määritelty.
Rikosten ehkäisemiseen tähtäävien toimien lisäksi rikoksen uhrien asemaa on vahvistettava konkreettisemmin, kun kyse on rikoksen jälkeisestä tilanteesta.
Kyse on muun muassa siitä, että ihmiset tehdään entistä tietoisemmiksi asioista.
Rikoksen uhrien pitää lisäksi tietää, millaisia oikeuksia ja mahdollisuuksia heillä itse asiassa on avunsaantiin.
Useimmissa jäsenvaltioissa on saatavilla jonkinlaista rikoksen uhreille tarkoitettua ensiapua.
Matkailijat saattavat joskus tarvita enemmän tukea kuin paikallinen väestö.
Kyse voi olla erityistoimista, joihin kuuluvat tulkkausapu sekä psykologinen tuki.
Apua tarjoavat tietenkin poliisi, sosiaalipalvelut ja erilaiset kansalaisjärjestöt.
Euroopan laajuinen yhteistyö on todellakin jo päässyt alkuun ja sitä lisätään.
Erityisesti "European Forum for Victim Services" -järjestö on laatinut hyviä rikoksen uhrien asemaa koskevia suuntaviivoja.
Komission ehdotus merkitsee uhreille tarvittaessa tarjottavan tiedon ja tuen vähimmäisnormien luomista.
Se on erinomaista.
Poliisi on tärkeässä asemassa, koska se on ensimmäinen kontakti, ja tässä tarvitaan usein erityiskoulutusta.
Ulkomaisten uhrien on vaikea seurata oikeuskäsittelyä kaukaa, ja senkin vuoksi tarvitaan erityistoimia ulkomaisten uhrien oikeusaseman takaamiseksi.
Keskustelu tästä kysymyksestä aloitettiin komissiossa viime kaudella ruotsalaisen komission jäsen Gradinin aloitteesta.
Kysymys otetaan esiin uudestaan Ruotsin puheenjohtajakauden aikana.
Kyse on todellakin tietyssä määrin onnellisesta asiasta, koska päämääristä ollaan melko samaa mieltä.
Eurooppalainen ajattelu merkitsee usein Euroopan kehittämistä.
Tässä tapauksessa edut ovat samat puolue- ja kansallisuusrajoista riippumatta.
Eurooppalaiseen ajatteluun pitäisi siis olla hyvät mahdollisuudet.
Täten pidän myönteisenä komission tiedonantoa, ja haluan tietenkin esittää erityiskiitokset jäsen Sörensenille siitä työstä, jota hän on tehnyt tämän mietinnön parissa - mietinnön, jota tuemme täysin.
Seuraavaksi haluamme kehottaa komissiota laatimaan direktiivin.
Toivomme jatkossa konkreettista toimintaa.
Tarvittavat edellytykset ovat todellakin olemassa.
Arvoisa puhemies, hyvä komission jäsen, hyvät kollegat, näitä kysymyksiä käsiteltäessä on tavallista, että julkinen valta on enemmän huolissaan rikoksista pois ohjaamiseen ja turvallisuuteen liittyvistä näkökohdista, rikollisuuden ehkäisemisestä, rangaistusmuotojen hyväksymisestä sekä poliisivoimien ja oikeuskoneiston toiminnasta.
On kuitenkin kiireellistä alkaa huolehtia myös niistä henkilöistä, joita rikokset eniten koskevat: niiden uhreista.
Kuka tahansa uhri onkaan, emme voi sallia hänen olevan sitä kaksinkertaisesti, ensiksi rikoksen uhrina ja toiseksi järjestelmän uhrina.
Euroopan unionin rikoksen uhreille on taattava riittävä suoja, jossa olennaista on se, että heille taataan myös tasapuolinen kohtelu niin oikeusistuimessa kuin hallinnossakin, samoin kuin se, että heitä varten kehitetään aktiivisia tukitoimia.
Tässä unionissa, jota me rakennamme askel askeleelta ja joka perustuu oikeuksien ja vapauksien kunnioittamiseen, ihmisten ja heidän omaisuutensa turvallisuuden takaamiseen ja tehokkaaseen oikeudelliseen valvontaan, eli nykyaikaisten demokratioiden arvoille perustuvassa unionissa, on kunnioitettava uhrin ihmisarvoa ja hänen ja hänen perheensä turvallisuuden ja yksityisyyden säilymistä.
Siksi kiitämme komission aloitetta, joka niveltyy hyvin ponnisteluihin vapauteen, turvallisuuteen ja oikeuteen perustuvan alueen luomiseksi.
On olennaista, että rikoksen uhrien suojaamiseksi on olemassa vähimmäisvaatimukset, joilla varmistetaan asianmukainen oikeusapu valtioiden rajat ylittävissä tapauksissa koko unionin alueella, erityisesti sellaisissa kysymyksissä kuin oikeussuojan saatavuus, uhrien oikeuksien toteutuminen oikeuskäsittelyn aikana, eli heidän oikeutensa ottaa siihen osaa, vastaanottaa tarvittavaa apua, saada ja antaa tietoa, tehdä itsensä ymmärretyksi ja tulla ymmärretyksi jne.
Myös uhrien oikeus saada vahingonkorvauksia, oikeudenkäyntikulut mukaan lukien.
Arvoisa puhemies, haluaisin onnitella esittelijää hänen laatimastaan mietinnöstä.
Asia on hyvin tärkeä, ja hän on aivan oikein kiinnittänyt huomiomme siihen.
Se koskee yhteisön uusia toimivaltuuksia parin viime vuoden aikana: turvapaikkaoikeuksia, siirtolaisuutta ja yleistä yhteistyötä siviiliasioissa.
Sen takia on hyvin tärkeää, että käytämme näitä toimivaltuuksia parantaaksemme rikosten uhrien asemaa.
Rikoksen sattuessa - erityisesti henkilöön kohdistuvan, fyysisen tai väkivaltarikoksen kohdalla - monet uhrit, elleivät kaikki, ovat haavoittuvia, ahdingossa, järkyttyneitä, luultavasti vihaisia ja tarvitsevat epätoivoisesti tukea.
Kuten esittelijä sanoi, heidän ei pidä joutua toista kertaa uhriksi.
Eikä heidän pidä tuntea, että heitä itseään pidetään melkein rikollisina.
Meidän on varmistettava, että - ja tämä mietintö vie pitkälle siinä - asian käsittelyssä ei kielletä tilannetta tai tehdä sitä pahemmaksi vaan pikemminkin tuetaan ja autetaan uhreja.
Esittelijä sanoi myös, että on taattava uhrien yksityisyyden loukkaamattomuuden säilyttäminen.
Meidän on erityisesti kiinnitettävä huomiota lehdistön taholta tulevaan yksityisyyden loukkaamiseen tai sen mahdollisuuteen.
Olen erityisen tyytyväinen siitä, että tässä mietinnössä käsitellään rikoksen uhrin tukemista tämän omalla kielellä tai murteella, koska joskus tätä asiaa ei oteta huomioon.
Sama pätee poliisivoimien ja muiden viranomaisten koulutuksen tarpeellisuuteen.
Etniset vähemmistöt, hyvin usein naiset ja lapset - jotka joskus kokevat järjestelmän vaikeaksi - ovat riskialttiimpia tällaisessa tilanteessa.
Erityisen haavoittuvaisia ovat ne, jotka mahdollisesti pelkäävät viranomaisia.
PSE-ryhmä tukee mielellään tätä mietintöä ja onnittelee esittelijää.
Ei kuitenkaan liene hämmästyttävää, että hylkäämme TDI-ryhmän tiettyjen jäsenten nimissä esitetyt tarkistukset.
Esitetyt tarkistukset eivät paranna tätä mietintöä; pikemminkin ne ovat karkeita yrityksiä lisätä tarkistukset allekirjoittaneiden ennakkoluuloisia, vääristyneitä ja rasistisia kannanottoja mietintöön.
Onnittelen esittelijää hänen työstään.
Onnittelen komissiota siitä, että se toi asian esille, ja toivon sille kaikkea menestystä jatkossa.
Arvoisa puhemies, haluaisin osoittaa tukeni liberaali- ja demokraattipuolueen ryhmän puolesta tälle mietinnölle ja kiittää jäsen Sörenseniä erinomaisesta työstä näin tärkeän asiakirjan laadinnassa.
Tuen sen pohjana olevaa komission tiedonantoa, mutta sanoisin ryhmäni puolesta, että pahoittelemme sitä, että tämä tiedonanto ei ollut paljon painokkaampi.
On aivan selvää, että perustamissopimus antaa unionille tarvittavat keinot rikosten uhrien suojelun parantamiseksi.
Mieleeni tulee esimerkiksi joitakin Wergenin mietinnön johtopäätöksiä, ja me olisimme odottaneet komissiolta enemmän kuin ehdotuksia laajemmasta vuoropuhelusta ja tietojen vaihtoa parhaista käytännöistä.
Me tarvitsemme selkeitä toimia, joilla autetaan uhreja saamaan apua, oikeutta ja korvausta.
Kuitenkin on sanottava, että vaikka meidän mielestämme komissiokin voisi tehdä enemmän, suurimpana ongelmana ovat kuitenkin jäsenvaltiot.
Meistä vaikuttaa uskomattomalta, että seitsemän jäsenvaltiota ei ole vielä ratifioinut 1983 tehtyä yleissopimusta väkivaltarikosten uhreille suoritettavista korvauksista ja että oikeusstandardit ovat vielä niin alhaisia monissa jäsenvaltioissa.
Annan vain pienen esimerkin omasta vaalipiiristäni.
Rekkakuski Pike vaalipiiristäni joutui äskettäin työnantajansa päällekarkauksen uhriksi Hollannissa.
Pike ei ole varakas mies, ja korvauksen hankkiminen on kallista.
Hän ei saa oikeusapua Britanniassa, koska hänen on palkattava lakimies auttamaan häntä Hollannissa.
Hän ei ole oikeutettu lakiapuun Hollannissa.
Hän ei saa minkäänlaista korvausta kärsimyksistään tai itse asiassa mitään oikeutta.
Jos emme pysty yhteisönä auttamaan tämänkaltaisissa melko selvissä ja yksinkertaisissa tilanteissa, kansalaisemme eivät luota yhtenäismarkkinoihin eivätkä tunne olevansa osa Euroopan unionia.
Toivon, että voimme toteuttaa joitakin tämän mietinnön esittämiä ajatuksia parantaaksemme heidän tilannettaan.
Arvoisa puhemies, ensinnäkin haluaisin onnitella esittelijä Patsy Sörenseniä hänen huolellisesta ja onnistuneesta mietinnöstään.
Toisaalta haluaisin keskittyä esittelemään tekstiluonnokseen tehtyjä useita tarkistuksia terrorismin uhrien sisällyttämiseksi Euroopan unionissa rikosten uhreihin.
Voin yhtyä tähän täysin, kuten siihenkin, että on olemassa tiettyjä ryhmiä, jotka turvautuvat väkivaltaan saadakseen omat tavoitteensa toteutetuiksi.
Arvoisa puhemies, vaadin siis sitä, että puhuttaessa pakottamisesta ja uhreista emme saa viitata ainoastaan terroristijärjestöihin, joita ei tarvita ja jotka on saatava häviämään sellaisesta demokraattisesta järjestelmästä, jota haluamme Eurooppaan.
Tässä mielessä meidän on torjuttava ja tuomittava myös sellainen pakottaminen ja väkivalta, joita joissakin tapauksissa harjoitetaan valtion toimesta ja valtiokoneiston kautta, kuten Espanjan valtion kohdalla tapahtui GAL-tapauksen ja muiden aiempien tapausten yhteydessä.
Demokratiassa oikeudenmukaisuuden pitää koskea poikkeuksetta kaikkia, samoin kuin moraalisten korvausten sekä aineellisen, lääketieteellisen, psykologisen ja sosiaalisen jne. tuenkin on ulotuttava kattamaan kaikki terrorismin uhrit poikkeuksetta ja niin, että niihin sisältyvät miksipä ei myös äsken mainittujen valtiokoneistojen uhrit.
Ainoastaan näin eli toimimalla oikeudenmukaisesti saavutamme sen, että Euroopassa voidaan nauttia rauhasta ja vauraudesta, mikä oli innoittajana yhteisöämme luotaessa ja jonka uskoisin edelleen olevan tärkein päämäärämme.
Arvoisa puhemies, kiitän mietinnön esittelijää arvokkaasta työstä.
Komissio on tiedonannossaan tarttunut erittäin tärkeään asiaan.
Kysymys rikosten uhrien nykyistä tehokkaammasta auttamisesta ei ratkea pelkästään lainsäädäntöä kehittämällä.
Vain laajapohjaisen kansalaisjärjestö- ja viranomaistasot yhteentuovan keskustelun avulla voimme saavuttaa pysyviä parannuksia.
Viranomaisiin verrattuna kansalaisjärjestöillä on usein käytössään joustavampia ja monipuolisempia ongelmanratkaisumalleja.
Esimerkiksi vapaaehtoisvoimin toimivia Internet-pohjaisia infopankkeja ja palvelupuhelimia voitaisiin kehittää rinnakkain viranomaispalveluiden kanssa.
Tuomioistuinkäsittelyn kankeus ja etenkin siitä koituvat korkeat kulut estävät usein rikoksen uhria peräämään oikeuksiaan.
Tilanne on kestämättömässä ristiriidassa EU:n oikeusvaltioperiaatteiden kanssa.
Todellista oikeutta on saatava myös ilman rahaa.
EU:n jäsenvaltioissa oikeusturvan minimitaso ei saa valua Yhdysvaltojen tasolle.
EU:n ja sen jäsenvaltioiden pitää myös varmistaa, että rikosten uhrit eivät joudu kahta kertaa kärsimään kokemaansa vääryyttä.
Etenkin järjestäytyneen rikollisuuden ollessa kyseessä moni rikoksen uhri luopuu oikeudenkäynnistä painostuksen vuoksi tai koston pelossa.
EU:n jäsenvaltioiden on kehitettävä nykyistä tehokkaampaa viranomaisyhteistyötä oikeudenkäyntien jälkihoidon osalta muun muassa asianomistajien ja todistajien suojelussa.
Myös Europolin tuomaa lisäarvoa on tässäkin prosessissa tarkkaan selvitettävä.
Arvoisa puhemies, suhtaudun myönteisesti komission tiedonantoon rikoksen uhreista Euroopan unionissa, koska sen pyrkimyksenä on syventää yhteisten politiikkojen laatimisprosessia sekä lisätä yhteistyötä jäsenvaltioiden välillä, kun kerran olemme kaikki tietoisia, kuten tietysti parlamenttikin, yhteisöllistämisen tarpeellisuudesta.
Jos otetaan huomioon, miten valtava määrä unionin kansalaisia joutuu kärsimään vahinkoa rikollisuuden ja varsinkin terrorismin vuoksi, olen iloinen tästä mietinnöstä, josta tänään keskustelemme, koska siihen sisältyy mielestäni tiettyjä erityisen merkille pantavia kohtia.
Yksi näistä on sen huomioon ottaminen erityisesti, että tietyt sosiaaliset ryhmät naiset, lapset, siirtolaiset, homoseksuaalit ovat muuta väestöä haavoittuvampia samoin kuin sen myöntäminen, että on olemassa tiettyjä ryhmiä, jotka eivät välitä perusluonteisimmistakaan demokratian periaatteista ja turvautuvat mieluummin väkivaltaan tavoitteidensa läpiviemiseksi.
Aluksi on löydettävä yhteinen määritelmä uhrin käsitteelle, johon sisällytettäisiin myös perheet ja heistä riippuvuussuhteessa olevat henkilöt, sillä myös nämä joutuvat kärsimään rikoksen seurauksista.
Toisaalta yhdyn täysin siihen näkemykseen, että kaikki unionin alueella oleskelevat henkilöt sisällytetään selkeästi mukaan, jotta he voivat päästä osallisiksi niistä eri toimista, joista tänään keskustelemme heidän asemastaan riippumatta.
Kuitenkin on pahoiteltava sitä, että ehdotettujen toimien toteuttamista lykätään vuoteen 2004, sillä mielestäni ne olisi tarpeen toteuttaa mahdollisimman nopeasti.
Jos katsotaan asiaa toiselta kannalta ja otetaan huomioon tiedotusvälineiden yhä lisääntyvä merkitys ja vaikutusvalta yhteiskunnassamme, on välttämätöntä kiinnittää erityistä huomiota siihen, millainen kuva tiedotusvälineissä näistä henkilöistä annetaan, sillä yksilöiden oikeuksia ei aina kunnioiteta varsinkaan nuorten kohdalla, olivatpa he uhreja tai rikollisia.
On myös välttämätöntä soveltaa näihin henkilöihin tiettyjä toimia, jotta he voivat aloittaa uuden elämänsä asianmukaisesti myös psykologisen, oikeudellisen, lääketieteellisen ja sosiaalisen tuen näkökulmasta eikä ainoastaan taloudellisessa mielessä.
On siis niin, että heille on taattava kattava turva, ja siksi olen vakuuttunut siitä, että yhteistyötä tarvitaan ehdottomasti jokaisessa jäsenvaltiossa kansalaisjärjestöjen ja alan järjestöjen kanssa.
En voi olla painottamatta lopuksi sitä, miten syvästi huolissani olen siitä, pystytäänkö terrorismin uhrit ottamaan huomioon asianmukaisesti, sillä on kyse henkilöistä, jotka ovat joutuneet kärsimään äärimmäisen vakavasta ja erityisluonteisesta rikollisuudesta, jota ei ikävä kyllä esiinny ainoastaan omassa kotimaassani Espanjassa ja joka merkitsee uhkaa demokraattiselle yhteiselolle ja vapaudelle.
Arvoisa puhemies, kuten komissio toteaa tiedonantonsa ensi lehdellä, emme voi puhua vakavissamme kansalaisten Euroopasta, ellemme huolehdi uhrien oikeuksista.
Ja haluaisin omasta puolestani yhtyä siihen, minkä muut puhujat ovat sanoneet siitä, että toivoisimme, että komissio olisi tavoitteellisempi kuin tiedonannosta käy ilmi.
Myös minä kannustaisin komissiota olemaan tavoitteellisempi.
Arvoisa puhemies, nyt varmaan sallitte minun keskittyä terrorismin uhrien ongelmiin.
Ja minun on aloitettava valittelemalla sitä, että joku minua ennen puheenvuoronsa pitänyt kollega antoi ymmärtää, että hän hyväksyy terrorismin uhrien tärkeyden vastahakoisesti, ja siirtyi sen jälkeen muihin asioihin.
Kuitenkin haluaisin korostaa tämän mietinnön sekä esittelijä Sörensenin kanssa tehdyn yhteistyön merkitystä.
On kyse tasapainoisesta mietinnöstä, jossa on otettu huomioon terrorismin uhrit, sillä jos meidän olisi otettava kolme uhrien ryhmää erityisesti huomioon, ne olisivat, kuten perustamissopimuksessa sanotaan, ihmisillä käytävän kaupan uhrit, lapsiin kohdistuvien rikosten uhrit ja terrorismin uhrit.
Tästä syystä minun on onniteltava esittelijä Sörenseniä, sillä hän on nostanut kissan pöydälle korostaessaan sitä, että tietyt ryhmät tarvitsevat erityistä huomiota.
Eikä saada unohtaa sitä, että huomioon ottaminen ei ole täydellistä, jos se ei ole myös psykologista.
Eikä huomioon ottaminen ole täydellistä myöskään, jos uhrin käsitteeseen ei lasketa mukaan lähisukulaisia.
Nämä asiat ovat erityisen tosia terrorismin kohdalla.
Arvoisa puhemies, siksi tämä on mielestäni se askel, jolla toivomme antavamme pontta komissiolle, jotta se ryhtyy Amsterdamin sopimus kädessään kunnianhimoisempiin toimiin tällä alalla, josta komissio on osuvasti sanonut, että kyseessä on meidän kaikkien velvollisuus, jos haluamme, että voimme puhua ylpeinä kansalaisten Euroopasta.
Arvoisa puhemies, haluaisin ensinnäkin puheenvuoroni alustuksena palauttaa mieliin jäsen Cederschilöldin puheenvuoron.
Uhrien suojelua on perinteisesti se, että he saavat korvausta kärsimyksistään.
On syytä panna merkille, että tämä komission tiedonanto on poikkeava siinä mielessä, että siinä käsitellään kokonaisvaltaisesti rikoksen uhrien suojelua Euroopassa.
Haluan korostaa edeltäjäni Anita Gradinin roolia näiden kysymysten sisällyttämisessä komissiossa ja Euroopan toimielimissä käytäviin keskusteluihin.
Kokonaisvaltaisen lähestymistavan mukaan uhrien suojeluun on liitettävä myös rikosten ennaltaehkäisy, tiedottaminen, uhrien auttaminen ja heidän asemansa parantaminen rikosoikeudellisessa menettelyssä.
Haluan korostaa, että tämä kokonaisvaltainen lähestymistapa hyväksyttiin Tampereen Eurooppa-neuvostossa.
Sen vuoksi siellä todettiin, että olisi unionin etujen mukaista ottaa käyttöön rikoksen uhrien suojaa koskevat vähimmäisnormit, erityisesti sellaiset, jotka koskevat heidän oikeussuojansa saatavuutta sekä oikeuksia saada vahingonkorvauksia, oikeudenkäyntikulut mukaan lukien.
Sen lisäksi, että kysymystä käsitellään Euroopassa, Tampereen Eurooppa-neuvosto suositteli kansallisten ohjelmien laatimista, jotta voidaan rahoittaa sekä julkisia että yksityisiä toimia uhrien avustamiseksi ja suojelemiseksi.
Tämän vuoksi komissio iloitsee esittelijä Sörensenin loistavasta mietinnöstä, josta onnittelen häntä.
Olemme täysin valmiita työskentelemään mietinnössä esiteltyjen yleisten laajojen suuntaviivojen perusteella.
Komissio on täysin samaa mieltä ajatuksesta, että on tarpeen kehittää uhrien tukiverkostoja ja varsinkin heidän tukemistaan kieliongelmissa.
Olemme samaa mieltä esittelijän kanssa myös siitä, että varsinkin ulkomaalaiset, alaikäiset, seksuaalisen hyväksikäytön tai ihmiskaupan sekä terrorismin uhrit vaativat erityistä huomiota.
On myös tärkeää parantaa uhrien kanssa mahdollisesti työskentelevien henkilöiden ammatillista koulutusta.
Sanalla sanoen parlamentti korostaa myös täysin oikeutetusti uhrien ja todistajien yksityisyyden ja nimettömänä pysymisen suojelua varsinkin tiedotusvälineissä.
Tämä on hankala kysymys, jota haluamme kuitenkin tukea, sillä se on elintärkeä rikoksen uhrien ihmisarvon turvaamisen kannalta.
Mitä rikoksen uhrien hyväksi nykyisin tehdään?
Komissio on kerännyt kansalaisjärjestöjen mielipiteitä, ja meille olisi erittäin tärkeää, että saisimme parlamentin lausunnon asiasta.
Seuraamme parhaillaan erittäin tarkoin rikoksen uhrien suojelusta Euroopassa laadittua puitepäätösesitystä, joka on jo neuvoston käsittelyssä.
Kyse on puheenjohtajavaltio Portugalin esityksestä, jonka yleisestä sisällöstä olemme samaa mieltä.
Tuossa puitepäätösehdotuksessa - joka on, kuten tiedätte, erityinen lainsäädäntöväline kolmanteen pilariin kuuluvissa asioissa - kehotetaan kehittämään kaikkia uhrien auttamismenetelmiä, helpottamaan syrjäseuduilla asuvien uhrien osallistumista rikosoikeudenkäyntiin toteuttamalla joko kirjallisia tai videoituja todistamisjärjestelmiä, sekä parantamaan uhrien erillisiä odotushuoneita siten, että minimoidaan uhrien mahdollisuus joutua silmätysten rikoksen tekijän kanssa.
Me toimimme kuitenkin jo tuon puitesopimuksen valmistelun ohella.
Kuten esittelijä Sörensen korosti, komissio haluaa käyttää kaikkia EY:n perustamissopimuksen tarjoamia toimintakeinoja rikoksen uhrien suojan parantamiseksi.
Tarkoitan sekä EY:n perustamissopimuksen 65 ja 66 artiklaa että Euroopan unionista tehdyn sopimuksen 31 artiklan e kohtaa.
Uhrien tukitoimenpiteiden järjestäminen eli normit, joihin tukipalvelut voisivat perustua, päivystävien tukipuhelimien perustaminen uhreja varten ja kaikki rikoksen uhreille tiedottamiseen ja heidän tulkkauspalvelujensa järjestämiseen liittyvät kysymykset ovat nimittäin sellaisia, jotka komission mielestä pitäisi hoitaa ensimmäiseen pilariin kuuluvien välineiden avulla.
Sama pätee korvausrahastojen mahdollisia interventiokeinoja.
Tämä koskee yhteisiä sääntöjä, rahastojen tukikelpoisuusehtoja, ennakkokorvausmahdollisuuksia, niveltämistä vakuutusjärjestelmiin sekä uhrien kansallisten korvausrahastojen välistä yhteistyötä.
Luomme jo nyt yhteyksiä tulevaan puheenjohtajavaltioon Ruotsiin, joka järjestää tämän vuoden syksyllä Grotius-ohjelman tuella korvausjärjestelmiä käsittelevän erityisseminaarin.
Komissio on myös päättänyt tutkia erittäin konkreettisesti ilmaisen ja monikielisen puhelinpalvelun muodossa toteutettavan uhrien eurooppalaisen tukijärjestelmän toteuttamiskelpoisuutta.
Useat parlamentin jäsenet ovat pahoitelleet sitä, että komission tulostaulussa, score board, rikoksen uhrien auttamiseen liittyviä toimia ei ole suunniteltu toteutettavaksi ennen vuotta 2004.
Kuten minulla on ollut tilaisuus selittää jo useaan kertaan, tuo vuosi 2004 on itse asiassa Wienin toimintasuunnitelman mukainen viimeinen määräaika.
Kuten voitte huomata, komissio haluaa jo nyt työskennellä tämän Euroopan kansalaisille tärkeän asian parissa, ja toivon, että voimme tehdä konkreettisia johtopäätöksiä jo ennen vuotta 2004.
Kiitos, komission jäsen.
Sallinette minun sanoa, että minun tekisi mieli lyödä vetoa siitä, mikä on teidän seuraava kielenne täysistunnossa.
Keskustelu on päättynyt.
Äänestys toimitetaan huomenna klo 12.00.
Kaupallisissa toimissa tapahtuvien maksuviivästysten torjuminen
Esityslistalla on seuraavana keskustelu Murphyn laatimasta parlamentin sovittelukomiteavaltuuskunnan mietinnöstä (A5-0154/2000) sovittelukomitean hyväksymästä yhteisestä tekstistä Euroopan parlamentin ja neuvoston direktiiviksi kaupallisissa toimissa tapahtuvien maksuviivästysten torjumisesta.
(C5-0225/2000 - 1998/0099(COD))
.
Arvoisa puhemies, jäsen Murphy ei voi valitettavasti olla läsnä tänä iltana.
Siksi minulla on kunnia edustaa häntä täällä tänään.
Minussa on kuitenkin yksi huono puoli.
En nimittäin osallistunut sovittelukomitean työhön, mutta olen kuitenkin käsitellyt aihepiiriä.
Antakaa minulle siis anteeksi, kun minulla ei ole kaikkea sitä tietämystä, jota sovittelumenettelyssä mukana olleilla jäsenillä on!
Haluaisin muuten kiittää heitä lämpimästi, sillä voin sanoa, että direktiivi on merkittävä, myös sellaisena henkilönä, joka ei ole osallistunut sovittelumenettelyyn.
Se on merkittävä pienille ja keskisuurille yrityksille, se on merkittävä julkiselle sektorille ja se on todennäköisesti hyvin paljon tärkeämpi väline työllisyyden edistämisessä kuin monet muut asiat, joista me muutoin päätämme täällä.
Muistan aiemmat keskustelut: maksuviivästys on sopimusrikkomus, ja tällä direktiivillä säädetään, että ostajan on maksettava koko kauppahinta 30 päivän kuluttua siitä päivästä, jona hän on vastaanottanut tuotteet.
Muuten hän joutuu maksamaan sakkoa korkojen jne. muodossa.
Kiistassa neuvoston kanssa oli lukuisia ongelmia, jotka säänneltiin nyt useampien kokousten jälkeen.
Kyse oli erityisesti esimerkiksi omistusoikeuden sääntelemisestä niin, että tuotteet pysyvät myyjän omaisuutena kunnes kauppahinta on kokonaisuudessaan maksettu.
Lisäksi säänneltiin, että niin sanotun väärinkäytön estämistä koskevan lausekkeen vaikutusta ei voida rajoittaa vetoamalla sopimusvapauteen.
Me löysimme tältä osin selkeän sääntelyn, joka palvelee sitä, että velallinen ei voi lisätä maksuvalmiuttaan tai hankkia lisäetua velkojan kustannuksella.
Sen lisäksi - ja se oli olennainen asia - nyt tunnustettiin tasa-arvoisen kohtelun periaate yksityisen ja julkisen sektorin välillä.
Koroista sovittiin neuvoston ehdottaman 6 prosentin ja parlamentin ehdottaman 8 prosentin välisestä arvosta.
Sovittelumenettelyssä koron suuruudeksi sovittiin 7 prosenttia.
Se on kaiken kaikkiaan järkevä ratkaisu, ja toistan vielä kerran, että se on ratkaisu, joka auttaa ennen kaikkea pieniä ja keskisuuria yrityksiä unionissa.
Olin itse yllättynyt lukiessani, että maksuviivästys kuuluu maksukyvyttömyyden pääsyihin Euroopassa.
Sen seurauksena EU:ssa menetetään vuosittain noin 450 000 työpaikkaa.
Me käytämme nyt paljon pienempään määrään työpaikkoja usein hyvin paljon enemmän rahaa.
Tässä tapauksessa me saamme toivotun vaikutuksen niin sanoakseni ilmaiseksi - uskon, että parlamentin pitäisi sanoa ehdottomasti myös ulospäin, että se on myötävaikuttanut tältä osin suuresti työpaikkojen turvaamiseen.
Sallikaa minun kuitenkin todeta lopuksi vielä jotakin komissiota koskevaa.
Maksuviivästys on myös sopimusrikkomus, jos komissio aiheuttaa sen!
Se ei ole tosin osa tätä direktiiviä, mutta kokemukseni parlamentin jäsenenä on se, että meille muistutaan usein vieraillessamme pienissä ja keskisuurissa yrityksissä mutta myös suuremmissa yrityksissä, että komissio noudattaa aivan liian myöhään omia maksuvelvoitteitaan, joihin se on sitoutunut esimerkiksi tutkimuksen edistämisessä tai muilla aloilla.
Toivon, että komissio ottaa tämän direktiivin hengen esikuvakseen suorittaakseen myös omat maksunsa ajoissa, sillä myös tässä tapauksessa - toistan sen vielä kerran - kyse on sopimusrikkomuksesta.
Vielä kerran oikein sydämellinen kiitos kaikille, jotka ovat myötävaikuttaneet tähän, ja toivon, että parlamentti hyväksyy tämän kompromissin huomisessa äänestyksessä.
Arvoisa puhemies, noin 4-5 vuotta sitten silloinen komission jäsen, Hristos Papoutsis, sanoi minulle eräässä tapaamisessa: "Olen ajatellut yrittää saada maksuviivästyksiä järjestykseen."
Minä hymyilin ja sanoin: "Kunpa niin kävisikin, se helpottaisi miljoonien pk-yritysten tilannetta, mutta luulen, että se on hyvin vaikeaa."
Olen iloinen, että meillä on jo tänään edessämme direktiivi, joka tekee tästä toiveesta totta.
Olemme kuulleet ja tiedämme, mitkä ovat kustannukset pk-yrityksille, mitkä ovat kustannukset Euroopan taloudelle, mitkä ovat kustannukset työntekijöille, kun sellaiset yritykset, jotka voivat hyödyntää omia taloudellisia voimavarojaan ja kulutuspotentiaaliaan, tai julkiset tahot, jotka myös voivat hyödyntää omia voimavarojaan, onnistuvat saamaan lisää maksuvalmiutta ilmaiseksi kustannuksitta, ennen kaikkea pk-yritysten kustannuksella.
Noin puoli miljoonaa työntekijää on menettänyt työpaikkansa ja joka neljäs yritys on velkaantunut, koska suuremmat ja voimakkaammat eivät ole onnistuneet maksamaan ajoissa.
Tänään olemme siirtymässä uuteen aikaan, joka koittaa tietenkin kahden vuoden päästä sen jälkeen, kun kansallisiin lainsäädäntöihin on otettu mukaan tämä direktiivi, joka antaa pk-yrityksille mahdollisuuden tarkastella tulevaisuutta uudella tavalla, uudessa valossa.
Se antaa uskoa, että myös niillä on mahdollisuus toimia tasa-arvoisessa kilpailuympäristössä.
Tämä on puuttunut kaikki nämä vuodet, ja tähän ovat Euroopan unionin pk-yritykset turhaan pyrkineet.
Tiedättekö, kuinka kurjaa on, kun pienyrittäjän, jonka mahdollisuudet saada rahoitusta pankkijärjestelmästä ovat hyvin rajalliset, pitää rahoittaa niitä yrityksiä, joilla on erittäin suuri maksuvalmius, tai jonkin maan jättiläismäistä julkista sektoria?
Tätä on vaikea kenenkään hyväksyä.
Minä voin sanoa, että neuvottelut, joita Euroopan parlamentti kävi neuvoston kanssa, olivat todella hieno taival.
Voin sanoa näin, koska lopputulos oli parlamentin kannalta hyvin myönteinen.
Eikä ole liioittelua sanoa, että parlamentti oli se taho, se Euroopan unionin toimielin, joka käsitti selvästi, mikä on eurooppalaisen yhteiskunnan ja yrityselämän etu.
Tästä syystä valjastimme kaikki voimamme ja vaikutusvaltamme saadaksemme neuvoston vakuuttumaan, että Euroopan parlamentin tarkistukset olivat kokonaisuudessaan oikeansuuntaisia.
Minun täytyy tietysti lausua kiitokset pk-yrityksille, parlamentille ja komissiolle, joka sekin edisti tämän hyvän lopputuloksen syntymistä.
Lopuksi haluaisin sanoa, että Euroopan unionin kaikki pk-yritykset ja kaupallisten, teollisten ja ammatinharjoittajayritysten miljoonat työntekijät katsovat huomenna meihin, Euroopan parlamentin Strasbourgin täysistuntoon osallistuviin, siinä uskossa, että nyt heille koittaa uusi päivä.
Arvoisa puhemies, olen saanut jo monia reaktioita pk-yrityksiltä siihen tekstiin, jonka hyväksymme huomenna, ja haluan onnitella esittelijää tehdystä työstä myös näiden pk-yritysten puolesta ja toivon, että Linkhorn välittää nämä onnittelut kollega Murphylle.
Haluan kiittää myös komissiota jatkuvasta rakentavasta yhteistyötä.
Se yhteinen teksti, jonka hyväksymme huomenna ja jonka sovittelukomitea hyväksyi, on hyvä.
Siinä säädetään kaikesta, mikä pitää säätää.
Ei enempää eikä vähempää.
Siinä säädetään ne asiat, jotka pitää säätää Euroopan unionin tasolla, ei myöskään enempää eikä vähempää.
Siinä säädetään asioista oikeudellisesti hyvin järjestetyllä tavalla.
Voimme puolustaa sitä kaikin tavoin sekä myyjien välisten kaupallisten toimien että myyjien ja valtion välisten kaupallisten toimien osalta.
Arvoisa puhemies, parlamentti pyysi jo vuonna, 1993 sisämarkkinoiden varhaisessa vaiheessa, komissiolta ehdotusta maksuviivästysten säätelyksi.
Komissio on reagoinut tähän, ensin varovasti antamalla suosituksen ja sitten tiukemmin tekemällä ehdotuksen sitoviksi säännöksiksi.
Me kaikki olemme kuluttaneet kaksi vuotta tehdäksemme poliittiset valinnat ja muotoillaksemme ne teknisesti oikein.
Nyt merkkipaalut on asetettu ja vain toteutus puuttuu.
Jäsenvaltioillekin on annettu siihen kaksi vuotta.
Toivokaamme, yhdessä tuhansien pk-yritysten kanssa, joille asia on tärkeä, että jäsenvaltiot noudattavat ylimenokautta, paremmin sanottuna rohkaiskaamme jäsenvaltioita nopeampaan toimintaan.
Minun puolestani, arvoisa puhemies, Eurooppa-pokaali voidaan myöntää jäsenvaltiolle, joka on suoriutunut tehtävästään ensimmäisenä.
Haluan esittää vielä yhden kysymyksen komissiolle.
Haluaisin mielelläni tietää, aikooko komissio tehdä ehdotuksia perintätoimistojen perustamisehdoista, joka on yksi niistä kysymyksistä, joista me keskustelimme hyvin pitkään valmistelevan työn yhteydessä, mutta jonka jätimme viisaasti tämän direktiivin ulkopuolelle.
Kysymykseni kuuluu, aikooko komissio tehdä asiaan liittyviä ehdotuksia myöhemmin ja jos, niin milloin?
- Arvoisa puhemies, arvoisat parlamentin jäsenet, käsiteltävänä oleva direktiivi on nähdäkseni varmasti tärkein direktiivi Euroopan pienten ja perheyritysten kannalta.
Kun on tehnyt töitä, on oikeus oikeudenmukaiseen palkkioon.
Se on antanut odottaa itseään osittain erittäin kauan.
Mitä vahvempi kumppani, sitä suurempi valta tällä on antaa yrityksen odottaa.
Tältä osin tulee ensimmäistä kertaa voimaan sääntely, joka huolehtii siitä, että yrityksen maksuvalmius on turvattu myös pian tehdyn suorituksen jälkeen.
Minua ilahduttaa, että tänään keskustellaan pienessä piirissä, koska nähdään, että tämä direktiivi on täysin kiistaton ja Euroopan parlamentti seisoo täysin tämän direktiivin takana.
Me tiedämme, että viivästyneiden maksujen vuoksi menetetään vuosittain noin 450 000 työpaikkaa.
Kun me puhumme tänään uusien työpaikkojen luomisesta ja turvaamisesta, tämä on erittäin tärkeä ja keskeinen direktiivi, joka auttaa meitä turvaamaan Euroopassa vuosittain 450 000 työpaikkaa.
Se olisi oikeastaan monien sanomalehtien etusivun arvoinen, mutta nähdään, että taistelusta työpaikoista on tullut oikeastaan jo itsestään selvä asia.
Olen ylpeä siitä, että Euroopan parlamentti antaa siihen näin tärkeän panoksen.
Tätä aloitetta edistivät intensiivisesti ensisijaisesti esimerkiksi Marianne Thyssen, jäsenet Folias ja Murphy, ja me olemme ylpeitä siitä, että meillä on tuomisinamme näin hyvä tulos: maksu 30 päivän kuluessa, ennalta ehkäisevät toimet, jotta maksu todellakin suoritetaan, ja yritys saa maksun 90 päivän kuluessa.
Se on sensaatiomaista!
Onnitteluni!
Olen ylpeä saadessani olla tässä parlamentissa!
Arvoisa puhemies, sallinette minun aluksi onnitella kaikkia niitä, jotka ovat olleet mukana tämän direktiivin luomisessa, ja varsinkin niitä, jotka ovat ponnistelleet sovittelumenettelyssä käytyjen neuvottelujen hyväksi, joista tiedän, että ne olivat vaikeat, vaikka en itse ollutkaan mukana olen ollut mukana kahdessa käsittelyssä, mutta en tässä kolmannessa käsittelyssä.
Sillä, kuten arvoisa jäsen Thyssen sanoo, tässä direktiivissä käsitellään sitä, mitä täytyy ja voidaan käsitellä, eikä yhtään sen vähempää.
Minusta tämä on erinomainen määritelmä.
Komission ensimmäinen ehdotus oli tosiaankin paljon kunnianhimoisempi, mutta meidän liikkuessamme tällä sisämarkkinoiden raja-alueella tällä alueella, jolla käsitellään yhä jäsenvaltioiden toimivaltaan kuuluvia asioita, eli menettelysääntöjä ja siviilioikeuden sääntöjä, omistusoikeuden siirtymisen lykkäämistä tai ei-riitautettujen velkojen perintämenettelyjä koskevaa 5 artiklaa jne. komission ehdotus ei ollut perustamissopimuksen mukainen, sillä meillä ei ollut oikeusperustaa.
Nykyinen ehdotus ei ole oikeastaan niin täydellinen, mutta se ei jää jälkeen tehokkuudessa.
Mielestäni sen vaikutukset aiemmat puhujat ovat panneet sen merkille ovat merkittäviä.
Ja ennen kaikkea otan esiin vielä yhden seikan, eli sen, että teemme tietä sille, että voimme ottaa vakavasti huomioon tarpeen päästä toimimaan täysimääräisesti tällä rajat ylittävällä alueella.
Tällä hetkellähän on yhä olemassa todellisia esteitä sisämarkkinoiden täydelliselle toiminnalle, ja esteitä perustamissopimuksessa asetettujen neljän vapauden osalta juuri siksi, ettei meillä ole selkeää oikeusperustaa.
Nythän voimme Amsterdamin sopimuksen myötä saada selkeämmän oikeusperustan, mutta meidän on ponnisteltava lujasti, jotta pääsemme siihen, että koordinointi on varmaa ja yhdenmukaistaminen on luotu kaikilta osin.
Arvoisa puhemies, hyvät kollegat, uskon, että harvoin jokin direktiivi on yhteiskunnalliselta kannalta niin kiinnostava kuin tämä keskustelemamme toimenpide.
Se koskee vielä epäsuorasti miljoonia pieniä yrityksiä, miljoonia yksittäisiä henkilöitä, jotka harjoittavat taloudellista toimintaa.
Minusta tuntuu siltä, että neuvoston ja parlamentin välisen väittelyn lopussa tehty ennuste on paikkansapitävä ja etupäässä moitteeton.
Onnistuimme saavuttamaan tasapainopisteen, joka varmasti vaikuttaa huomattavasti ostajien ja myyjien suhteisiin.
Tämä toimenpide on eduksi markkinoille eikä rajoita niitä siitä huolimatta, että se on toimenpide, jolla määrätään sääntöjä toisinaan sääntöjä pitää ehdottomasti olla olemassa markkinavapauden ylläpitämiseksi eli se on myönteinen ehkäisevä toimi, jolla heikointa osapuolta voidaan suojella oleellisesti: heikompaa osapuolta taloudelliselta ja sosiaaliselta kannalta.
Eräillä Euroopan alueilla, esimerkiksi eräillä minun kotimaani alueilla jokin vahva yritys vaikuttaa huomattavasti, päättäväisesti, yksiselitteisesti ja sanoisin miltei yksinoikeudella markkinoihin.
Tämä yritys ei selvästikään määrää pelkästään hintoja vaan myös ehdot, kuten esimerkiksi maksuehdot: toisinaan tämä on haitallista niiden kannalta, joiden pitää työtä tehdäkseen olla väistämättä yhteydessä tähän yritykseen.
Kyse on julkisen ja yksityisen sektorin tasa-arvoisesta kohtelusta, johon suhtaudun myönteisesti ja joka vaikuttaa tai pikemmin kehittyy myönteiseen suuntaan myös julkisen talouden kannalta.
Sitten tiedetään, että julkinen taho maksaa tiettyyn aikarajaan mennessä ja siten julkisen tahon kanssa kauppaa tekevä yksityinen osapuoli ei voi enää määrätä liiallisia ja tuntuvia rasitteita julkiselle taholle.
Näin ollen myös julkiset menot vähenevät.
- Arvoisa puhemies, on osittain myös ilahduttavaa, että julkisuus 15:ssä Euroopan valtiossa ei pane meidän toimintaamme liioitellusti merkille ennen kaikkea sellaisina iltoina kuin tänään, jolloin te, arvoisa puhemies, arvoisa komission jäsen, seitsemän kollegaa ja asianmukainen määrä virkamiehiä joudutte kestämään loppuun saakka.
Kyse on aiheesta, joka on näennäisesti merkityksetön, mutta koskee todellisuudessa kuitenkin muutamia miljoonia yrityksiä - minulla itselläni on keskisuuri yritys - ja kymmeniä miljoonia kuluttajia.
Italian kielessä on yksi sanonta: non e mai troppo tarde - koskaan ei ole liian myöhäistä!
Monien pienten ja keskisuurten yritysten, perheyritysten ja nuorten yrittäjien yritysten kannalta on kuitenkin liian myöhäistä.
Monet yritykset eivät selviä hengissä ajasta, joka on vielä odotettava kunnes se, mitä me päätämme huomenna toivottavasti suuressa yhteisymmärryksessä, voidaan muuntaa tosiasialliseksi oikeudeksi.
He eivät voi valitettavasti enää nähdä myönteisesti yrittäjinä tätä myönteistä askelta oikeaan suuntaan.
Tämä auttaa pieniä ja keskisuuria yrityksiä, parantaa oikeusturvaa, parantaa omaisuudensuojaa, on viime kädessä työllisyysohjelma, auttaa ennen kaikkia nuoria yrityksiä ja perheyrityksiä, mutta on myös kuluttajansuojaa.
Uskon, että tätä näkökohtaa ei voi korostaa riittävästi.
Tehtäväkseni jää enää vain esittää kiitokseni kaikille osallisille, jotka ovat tulleet tähän tulokseen vuosikausia kestäneissä ponnisteluissa, ja toivon, että ne, joiden on tarkoitus hyötyä tästä, pääsevät myös nauttimaan näistä eduista mahdollisimman nopeasti.
.
Arvoisa puhemies, sanoisin, että komissio käyttää tällä hetkellä puheenvuoron ainoastaan tervehtiäkseen ja onnitellakseen Euroopan parlamenttia ja aivan erityisesti sen esittelijää, jäsen Simon Francis Murphyä, siitä erittäin myönteisestä tuloksesta, joka saatiin aikaan sovittelukomiteassa ja jonka avulla mahdollistettiin kovan neuvottelun jälkeen, mitä kaikki hyvät neuvottelut ovat, tämän direktiivin hyväksyminen.
Kuten useat puhujat painottivat, tämä direktiivi on erityisen tärkeä eurooppalaisille yrityksille siinä mielessä, että se vaikuttaa kaikkiin kaupallisiin toimiin yritysten ja viranomaisten välillä niin julkisella kuin yksityiselläkin sektorilla.
Luulen, että näin vastaan myös jäsen Rolf Linkohrin esittämään huomautukseen.
Toivomme ja olemme varmoja siitä, että direktiivillä on myönteinen vaikutus kaikkien yritysten jokapäiväisiin kaupallisiin toimiin, olipa kyse sitten suurista monikansallisista yrityksistä tai pienistä ja keskisuurista yrityksistä.
Kaikkein alkeellisimman oikeudentajun osoituksena on kuitenkin painotettava, että erityisen oikeutettu tämä direktiivin olemassaolo on pienien ja keskisuurien yritysten kannalta, koska markkinoiden toiminnan omien lakien mukaisesti juuri niiden kohdalla maksuviivästyksiä koskevan direktiivin tehokkuudella on toivomme mukaan kaikkein myönteisin vaikutus.
Olen vakuuttunut siitä, että tällä tavoin otamme käyttöön sellaisen oikeudellisen kehyksen, joka on samanaikaisesti vakavasti otettava, täsmällinen ja tehokas; komissio tekee kaiken mahdollisen niin varmistaakseen tämän direktiivin siirtämisen valtioiden sisäiseen oikeusjärjestykseen kahden seuraavan vuoden aikana kuin myös arvioidakseen mahdollisesti uudelleen viivästyneitä maksuja koskevan tilanteen, jotta direktiivi toimeenpantaisiin myös käytännössä.
Siksi haluaisin päättää puheenvuoroni onnittelemalla vielä kerran jäsen Simon Francis Murphyä ja parlamenttia siitä päätöksestä, jonka ne aikovat tehdä.
Arvoisa puhemies, tein komissiolle kysymyksen siitä, aikooko se tehdä ehdotuksen perintätoimistojen perustamisehdoista ja molemminpuolisesta tunnustamisesta Euroopassa.
Voin hyväksyä sen, että tämä asia ei kuulu komission jäsenen toimivaltaan ja että hän ei voi vastata siihen nyt.
Haluaisin vastauksen kuitenkin myöhemmin, sillä aikaisemmissa kokouksissa tästä aiheesta on keskusteltu hyvin paljon.
.
Arvoisa puhemies, sen vastaansanomattoman tosiasian lisäksi, ettei kysymys kuulu minun vastuualueelleni, voin sanoa jäsenelle sen, että panin esittämänne kysymyksen tarkasti muistiin, ja komissio luonnollisesti vastaa suoraan teille, kuten on tapana.
Julistan keskustelun päättyneeksi.
Äänestys toimitetaan huomenna klo 12.00.
(Istunto päättyi klo 23.30.)