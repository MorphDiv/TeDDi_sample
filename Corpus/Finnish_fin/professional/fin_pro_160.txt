# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Nyt on aika toteuttaa tämä strategia.
Siitä tässä direktiivissä on kyse.
Kyse ei ole pelkästään Ruotsissa, Norjassa tai Tanskassa tapahtuvasta happamoitumisesta.
Kyse on siitä, että joka vuosi puoli miljoonaa ihmistä kuolee eripuolilla maapalloamme fossiilisten polttoaineiden käytön seurauksena.
Kyse on kaikista niistä ihmisistä, jotka sairastuvat kroonisesti fossiilisten polttoaineiden polttamisen vuoksi, esimerkiksi krooniseen keuhkoputkentulehdukseen.
Sen vuoksi kyse ei ole ainoastaan raja-arvojen tiukentamisesta, vaan kyse on yhtälailla kansalaistemme terveydestä.
Sitä jäsenten ei pidä unohtaa.
On todellakin mahdollista säilyttää hyvä energiaa koskeva palvelutaso ja työskennellä samalla paremman ympäristön puolesta.
Olemme menossa siihen suuntaan.
Meillä on tilaisuus päättää vauhdista, jos 314 jäsentä ovat huomenna tarpeeksi rohkeita ottamaan kantaa kunnianhimoisemman vaihtoehdon puolesta.
Ei ole mikään yllätys, että neuvosto esittää kompromissin tekstissä, joka on heikompi kuin se teksti, jonka parlamentti hyväksyi ensimmäisen käsittelyn yhteydessä ja jollaista se olisi toivonut.
On myös itsestään selvää, että meidän pitää toisessa käsittelyssä esittää nämä samat vaatimukset, jotta painostaisimme neuvostoa ja jotta loisimme meille hyvän neuvotteluaseman väistämättömän sovittelun kannalta.
Me nimittäin tiedämme, että meidän on toimittava tänään, jos ylipäänsä aiomme saavuttaa jonkinlaisia tuloksia lähitulevaisuudessa.
Meidän on uskallettava asettaa kaikkia laitoksia, niin uusia kuin vanhoja, suuria kuin pieniäkin, koskevat tiukat raja-arvot.
Neuvoston raja-arvot eivät ulotu yhtä pitkälle.
Neuvosto on tuntunut menettävän uskonsa siihen, että voisimme ylipäänsä kehittää uutta tekniikkaa.
On aivan ratkaisevaa, että tämä direktiivi kattaa jo olemassa olevat vanhat laitokset ja että tiukat raja-arvot koskevat myös niitä.
Suunnitelmat eivät toteudu, jos myönnetään liikaa poikkeuksia.
Suurista tavoitteista ei jäisi jäljelle mitään.
Sen vuoksi direktiivin on katettava pienetkin laitokset.
On myös tärkeää huomauttaa, että direktiivissä määrätään puitteet sille energiamarkkinoiden vapauttamiselle, joka on parhaillaan käynnissä.
Euroopan energiamarkkinat olisivat täydellisessä kaaoksessa ilman tällaisia puitteita.
Ympäristöä koskevat vähimmäisvaatimukset ovat välttämättömiä, jotta voisimme laatia yhteiset pelisäännöt.
Niiden vaatimusten, joita me nyt asetamme itsellemme unionissa, on oltava voimassa myös unionin tulevien jäsenten osalta.
Meillä on tänään ja huomenna mahdollisuus vaarallisten päästöjen pysäyttämisen lisäksi myös parantaa kansanterveyttä ja luoda edellytykset sille, että unionin tuleva laajentuminen onnistuu.
Arvoisa puhemies, suurin tapahtuma Ison-Britannian jalkapallokalenterissa on FA-cupin loppuottelu.
Puoliajalla miljoonat kattilat nostetaan liedelle - ainakin ne nostavat, jotka eivät ole ottelun alusta saakka juoneet olutta.
Sähkön - hyödykkeen, jota ei voi varastoida - kysyntä nousee huippuunsa.
Tähän kysyntään, tai vastaavaan kysyntään esimerkiksi kylminä talvipäivinä, vastaamiseksi otetaan käyttöön jotkin vanhemmista hiilivoimaloista.
Yhteiseen kantaan tehdyt tarkistukset uhkaavat joidenkin tällaisten laitosten tulevaisuutta sekä niiden kaivostyöläisten työpaikkoja, jotka toimittavat hiilen.
On teknisesti mahdollista nostaa niiden tasoa, mutta monissa tapauksissa on halvempaa rakentaa uusia kaasuvoimaloita ja jälkiasentaa näihin voimaloihin poistokaasun esipuhdistimet.
Ilmanlaatustrategiamme pääkohta täällä alueella on kansalliset päästöylärajat, ja niin kauan kuin niitä noudatetaan, jäsenvaltioilla pitäisi olla tietty joustovara.
Uusi kaasuvoimala on jo myötävaikuttanut siihen, että Yhdistynyt kuningaskunta on päässyt tavoitteisiinsa.
Tapa, jolla jäsenvaltio täyttää velvoitteensa, kuuluu toissijaisuusperiaatteen piiriin.
Jotkin ehdotetuista tarkistuksista vaikuttavat kielteisesti.
Esimerkiksi vuoden 2012 asettaminen loppupäivämääräksi aiheuttaa sen, että vanhoja voimaloita käytetään entistä enemmän jäljellä olevan ajan käyttämiseksi, mikä kasvattaa saastemääriä noiden neljän vuoden aikana.
Yhteinen kanta on jo kompromissi, ja siinä otetaan huomioon ensimmäisen käsittelyn tarkistukset lisäämällä olemassa olevia voimaloita koskevia toimia, jotka eivät sisältyneet komission ehdotukseen.
Meidän ei pidä horjuttaa herkkää kompromissipakettia yrittämällä muuttaa lisää tätä direktiiviä, joka nykyiselläänkin tuo merkittäviä ja todellisia parannuksia ympäristöön.
Arvoisa puhemies, direktiivi on EU:lle tärkeä sekä ympäristön, energiantuotannon että kilpailukyvyn kannalta.
Suuria voimalaitoksia koskevia ajan tasalla olevia raja-arvoja tarvitaan sekä jäsenvaltioissa että hakijamaissa.
Siksi on tarpeen esittää vilpitön kiitos vaikeasta tehtävästä mietinnön esittelijälle Oomen-Ruijtenille.
Valiokunta asettaa yhteistä kantaa huomattavasti tiukemmat rajat erottelematta riittävästi laitoksia niiden koon ja luonteen mukaan.
Direktiivin edellyttämät kertainvestoinnit uuteen tekniikkaan ovat samat laitoksen koosta riippumatta.
Tilanne uhkaa eritoten ekologiseksi tunnustettua yhdistettyä sähkön ja lämmön tuotantoa.
Esimerkiksi omassa kotimaassani tämä saattaisi merkitä ekologisesti askelta taaksepäin.
Huolen jakavat Suomessa useat eri tahot, muun muassa ympäristöministeriö.
Ympäristöasioiden, kansanterveyden ja kuluttajapolitiikan valiokunnan tarkistukset tarkoittaisivat ekologiseen hyötyyn nähden kustannustehottomia investointeja ja energiatehokkaan puun ja turpeen yhteiskäytön sekä sähkön ja lämmön yhteistuotannon vaikeutumista.
Viimeksi mainittua tuotetaan pääsääntöisesti keskikokoisissa laitoksissa, joita nyt kohdeltaisiin suurten tapaan.
Turpeenkäyttö puolestaan on perusteltua.
Se edistää puunkäytön lisäämistä voimalaitoksissa, sillä yhteispoltto parantaa polton hallintaa, vähentää korroosio-ongelmia ja tuo varmuutta polttoaineen saatavuuteen.
Tätäkään biopolttoaineisiin suoraan liittyvää tavoitetta mietintö ei tue.
Voisi jopa sanoa, että joidenkin tarkistusten osalta mietintö syyllistyy ympäristöahneuteen ja on siksi vaarassa aiheuttaa tukehtumista monissa tärkeissä ympäristötavoitteissa.
Kuitenkin on tärkeätä, että mietintö tulee hyväksytyksi ja direktiivi saadaan voimaan, sillä se osaltaan estää päästöjen kaukokulkeutumisen ja happaman laskeuman toisen jäsenvaltion luontoon.
Oma ryhmämme pyrkii kompromissitarkistuksillaan muun muassa siihen, että sähkön ja lämmön yhteistuotanto pienissä ja keskisuurissa voimalaitoksissa voisi jatkua, samalla kun suuret pakotetaan investoimaan tiukemmat päästörajat toteuttavaan teknologiaan.
Lisäksi kompromisseissa pyritään siihen, että erittäin vähän rikkiä sisältävän turpeen polttamisessa ei edellytetä rikkipitoisempiin polttoaineisiin verrattuna perusteettomia investointeja.
Tämä sisältyy tarkistukseen 36.
Olemme hyvin kiitollisia, että Oomen-Ruijten suostuu näihin kompromisseihin.
Olemme taas kerran tilanteessa, jossa lainsäätäjä kohtaa sen tosiseikan, että erilaiset ympäristöolosuhteet merkitsevät myös erilaisia ympäristövaikutuksia.
Ellemme voi niitä ratkaista, viimeinen, mutta ei kovin hyvä oljenkorsi lienee oma direktiivi pohjoisen ulottuvuuden polttoaineille.
Arvoisa puhemies, Irlannilla ei yleisesti ottaen ole ongelmia nykyistä tiukemmissa uutta laitosta koskevissa päästöraja-arvoissa, koska nämä voidaan yksinkertaisesti sisällyttää yhtenäisen pilaamisen torjuntalupiin (IPC-lupiin) ja ne auttavat pääsemään kansallisiin päästörajoihin.
Meidän on kuitenkin kysyttävä, kannattaako yhteisen kannan tiukentaminen ja tuoko se mitään merkittävää ympäristöhyötyä.
Yhteistä kantaa kehitettiin rinnakkain ehdotetun kansallisia päästörajoja koskevan direktiivin kanssa ja se edustaa yhtenäistä ja tasapainotettua lähestymistapaa ympäristötavoitteiden saavuttamiseksi ajan mittaan.
Ehdotetut tarkistukset eivät ole oikeutettuja ympäristöhyötyjen kannalta, ja niihin liittyvien kustannusten ja muiden vaikutusten kannalta ja ne häiritsevät saavutettua tasapainoa.
Lisätiukennukset lisäävät kustannuksia ja vähentävät jäsenvaltioiden joustovaraa sovittujen kansallisten tavoitteiden saavuttamisessa ja nopeuttavat lisääntynyttä riippuvaisuutta luonnonkaasusta siihen liittyvine polttoaineturvaa koskevine huolineen, erityisesti Irlannin kaltaisissa maissa.
Suuria polttolaitoksia koskevat tiukennukset eivät ole oikeutettuja kansallisia päästörajoja koskevan direktiivin mukaisten jäsenvaltioiden sitoumusten kannalta ja yhtenäisen pilaamisen torjuntaa ja valvontaa koskevan direktiivin (IPPC-direktiivin) tulossa olevan soveltamisen kannalta.
Joillakin tarkistuksilla voi olla jopa vastakkainen vaikutus.
Esimerkiksi pienten laitosten tiukat ja epätaloudelliset päästöraja-arvot estävät yhdistetyn sähkön ja lämmön tuotannon kehittämisen ja muut eivät tue integroitua lähestymistapaa ympäristöön.
Ehdotukset päästöraja-arvojen tiukentamiseksi eivät ole suhteessa kustannuksiin ja hyötyihin eikä niissä oteta huomioon sitä, että yhteinen kanta on kompromissi ympäristön suorituskyvyn parantamisen ja liiallisten kustannusten ja muiden vaikutusten välttämisen välillä.
Mitään kustannustehokkuusanalyysia ei tarjota päästöjen lisävähentämiselle niissä laitoksissa, joilla on jo alhaiset päästöpitoisuudet.
Minulle tuottaa vaikeuksia se tarkistus, jossa ehdotetaan NOx-päästöjen vähentämistä 650:stä 200:aan.
Se on teknisesti toteutettavissa, mutta se vaatii kalliiden piipunpäävalvontalaitteiden asentamista.
Tämä vaatii suurempaa energiapanosta ja johtaa lisääntyneisiin CO2 -päästöihin, suuremman raaka-ainemäärän käyttöön ja vaarallisen jätteen tuottamiseen.
Neuvoston ehdottamiin päästöraja-arvoihin voidaan päästä ensisijaisin keinoin paljon halvemmalla.
Kuten aikaisemmin huomattiin, nämä lisäkustannukset katetaan korottamalla sähkön hintoja.
Ei kuitenkaan ole selvää, että NOx-päästöjen lisävähennykset olisivat hyödyltään suuremmat kuin niitä koskevat ympäristöön ja talouteen liittyvät kustannukset, eli tämä ei ole johdonmukaista ympäristöön kokonaisuutena liittyvän integroidun lähestymistavan kanssa.
.
(EN) Arvoisa puhemies, ilman saastuminen on todellinen uhka kansalaisten terveydelle ja hyvinvoinnille monissa Euroopan osissa.
Meidän ekojärjestelmämme kärsii edelleen happamoitumisesta ja rehevöitymisestä.
Tässä asiassa Eurooppa voi ja sen täytyy toimia, koska ilman saastuminen ei tunne rajoja ja tämän direktiivin panos on tärkeä ilman saastumisen vähentämisessä.
Siirryn puhumaan käsiteltävänä olevista avainasioista.
Nykyisiä laitoksia koskeva kysymys on ollut tärkeänä näkökohtana tätä ehdotusta koskevassa keskustelussa, sekä ensimmäisessä käsittelyssä että nyt toisessa käsittelyssä.
Erittäin vaikeiden neuvostossa käytyjen keskustelujen jälkeen yhteiseen kantaan päästiin yksimielisesti.
Se sisältää nyt merkittäviä uusia ja tiukempia näitä laitoksia koskevia vaatimuksia, ja tämä johtaa rikkidioksidipäästöjen huomattavaan vähentymiseen nykyisten jäsenvaltioiden ja lopulta myös laajentuneen yhteisön suurissa polttolaitoksissa.
Vaikka olenkin sitä mieltä, että on välttämätöntä säilyttää joustovara nykyisiä laitoksia koskevassa lähestymistavassa, olen kuitenkin parlamentin kanssa samaa mieltä siitä, että olisi määrättävä lopullinen päivämäärä, jonka jälkeen kaikkien velvollisuudet ovat selvillä.
Parlamentin osa on ollut erittäin tärkeä, kun se on antanut suuntaa sille, mitä nykyisille laitoksille tapahtuu, ja olen erittäin kiitollinen jäsen Oomen-Ruijtenille hänen panoksestaan esittelijänä.
Parlamentti on ehdottanut lukuisia tarkistuksia päästöraja-arvojen tekemisestä nykyistä tiukemmiksi sekä nykyisille laitoksille että niille laitoksille, joille myönnetään lupa uuden direktiivin tultua voimaan.
Jo nyt yhteisellä kannalla vähennetään merkittävästi suurten polttolaitosten rikkidioksidipäästöjä.
En siksi näe mitään syytä tiukentaa nykyisten laitosten rikkidioksidin päästöraja-arvoja.
Typpioksideissa vaikutus ei ole näin huomattava, koska nykyisiin laitoksiin sovellettavat standardit eivät ole kovinkaan vaativia.
Tästä syystä voidaan perustella typpioksidien raja-arvojen tiukentamista.
Uusissa laitoksissa noudattamisen kustannuksia alentavat tarkoituksenmukaiset järjestelyt mahdollistavat päästöraja-arvojen lisätiukentamisen.
Kotimaisia polttoaineita koskevasta kysymyksestä: on tullut aika poistaa kotimaisten kiinteiden polttoaineiden ja muiden polttoaineiden erilainen kohtelu, ja vaiheittaisen poistamisen prosessin on nyt alettava, erityisesti siksi, että suurten polttolaitosten kaupallinen luonne on muuttunut.
Näistä syistä komissio voi hyväksyä tarkistukset 3, 4, 7, osan tarkistusta 8; tarkistukset 9, 12, tarkistuksen 13 toisen osan; tarkistukset 14, 16, tarkistuksen 17 yli 300 MW:n laitoksista; tarkistukset 18 ja 19, kummatkin 100 - 300 MW:n laitoksista osalta; tarkistukset 21, 28 ja 29, kummatkin osittain; tarkistukset 39 ja 40.
Komissio ei kuitenkaan voi hyväksyä tarkistusta 6, ensimmäistä osaa tarkistuksesta 13, tarkistuksia 15, 24, 25, 26, 30 - 38, 43, 44, 49, 50 ja 51.
Haluaisin kommentoida lyhyesti muita ehdotettuja tarkistuksia.
Saanen vakuuttaa teille, että komissio on harkinnut huolellisesti kaikkia 50:tä jätettyä tarkistusta.
Voimme hyväksyä yhteensä 23 tarkistusta joko kokonaan, osittain tai periaatteessa.
Komissio voi hyväksyä tarkistukset 10 ja 11, jotka yksinkertaistavat jalostamoiden velvollisuuksia, sekä tarkistuksen 23 periaatteessa.
Komissio voi myös hyväksyä periaatteessa tarkistuksen 1, joka koskee taloudellisia välineitä; tarkistuksen 2, joka koskee biomassan määritelmän yhdenmukaistamista äskettäin hyväksytyn jätteen polttamista koskevan direktiivin kanssa, sekä osia tarkistuksesta 5, jossa vaaditaan suurten polttolaitosten raskasmetallipäästöjen lisätutkimuksia sekä niiden päästöjä meriliikenteessä.
Komissio ei kuitenkaan voi hyväksyä tarkistuksia 20, 22 ja 27, koska ne poikkeavat yhteisestä kannasta tai ne ovat epäjohdonmukaisia äskettäin hyväksytyn ja asiaan liittyvän jätteen polttamista koskevan lainsäädännön kanssa.
Kannattaa odottaa vuonna 2004 tehtävän uudelleentarkastelun tuloksia, ennen kuin sisällytetään tähän merellä sijaitsevat kaasuturbiinit.
Emme ole vielä arvioineet kaikkia teknisiä vaikutuksia, mutta ne arvioidaan vuoden 2004 tarkastelussa.
Tarkistuksia 42, 45, 46, 47 ja 48 ei voida siis hyväksyä.
Lopuksi haluaisin sanoa, että kummassakin käsittelyssä parlamentin panos paransi tätä lainsäädäntöehdotusta.
Tällä on vaikutus sekä nykyiseen Euroopan unioniin että lopulta myös laajentuneeseen yhteisöön.
Paljon kiitoksia, arvoisa komission jäsen.
Keskustelu on päättynyt.
Äänestys toimitetaan huomenna klo 12.00.
Tiettyjen ilman epäpuhtauksien kansalliset päästörajat
Esityslistalla on seuraavana ympäristöasioiden, kansanterveyden ja kuluttajapolitiikan valiokunnan suositus (A5-0067/2001) toiseen käsittelyyn neuvoston yhteisestä kannasta Euroopan parlamentin ja neuvoston direktiivin antamiseksi kansallisista päästörajoista tietyille ilman epäpuhtauksille (10674/1/2000 - C5-0563/2000 - 1999/0067(COD)) (Esittelijä: Myller).
.
Arvoisa puhemies, arvoisat komission ja neuvoston edustajat, haluan lämpimästi kiittää kaikkia valiokunnan jäseniä tästä rakentavasta käsittelystä, joka tämän direktiivin osalle valiokunnassa tuli, ja haluan myös kiittää sihteeristöä.
Olemme siinä mielessä hiukan erikoisessa tilanteessa, että toisessa käsittelyssä valiokunta on voinut jopa hieman parantaa ensimmäisen käsittelyn tulosta, ja tämä johtuu - kiitos jälleen valiokunnan jäsenten - hyväksytystä tarkistuksesta, joka yhdisti ensimmäisen käsittelyn ja neuvoston yhteisen kannan parhaat puolet.
Täten täysistuntoa varten olemme saaneet varsin kunnianhimoiset tavoitteet päästörajoille vuoteen 2010 mennessä.
Viimekesäisessä yhteisessä kannassa otettiin hyvin rajoitetusti huomioon parlamentin ensimmäisen käsittelyn tulokset.
Sen sijaan valiokunta omassa äänestyksessään on selkeästi halunnut tukea tuon ensimmäisen käsittelyn tulosta, niinpä meillä nyt on hyvä ja tavoitteellinen kanta huomiseen äänestykseen.
Toivon tämän kannan myös huomenna menestyvän.
Tällä direktiivillä pyritään vähentämään tiettyjen ilmansaasteiden eli rikkidioksidin, typpioksidin, haihtuvien orgaanisten yhdisteiden päästöjä ja ammoniakkipäästöjä, niin että pitkällä aikavälillä päästäisiin siihen, ettei ihmisten terveydelle aiheudu vaaraa.
Tähän pyritään asettamalla välitavoitteet vuodelle 2010.
Näiden välitavoitteiden avulla päästään siihen, että alueet, joilla happamoitumisen kriittiset kuormitukset ylittyvät, vähenevät puolella, terveyteen vaikuttava otsonikuormitus vähenee kahdella kolmanneksella ja kasvillisuutta koskeva kriittisen tason ylittävä otsonikuorma vähenee kolmanneksella.
Näillä päätöksillä ei valitettavasti kuitenkaan vielä päästä niihin tavoitteisiin, jotka on hyväksytty yhteisön happamoitumisstrategiassa.
Tästä syystä nyt käsiteltävänä olevassa parlamentin mietinnössä esitetään takarajaa vuodeksi 2015, jolloin kriittisiä kuormituksia ei enää saisi ylittää, sekä tavoitetta vuodelle 2020, jolloin kriittisiä tasoja ei myöskään enää saisi ylittää.
Direktiiviehdotus sisältää myös vaatimuksen uudelleentarkastelusta vuonna 2004.
Uudelleentarkastelun tavoitteena on ohjata paremmin kohti vuotta 2010, katsoa olemmeko oikealla tiellä ja mitä tehdä, jotta tavoitteet saavutetaan.
Käsittelyssä oleva direktiiviehdotus asettaa jäsenvaltioille vaatimuksia vähentää ilman epäpuhtauksia terveyden kannalta turvalliselle tasolle, mutta jäsenvaltiot voivat itse valita keinot tuloksiin pääsemiseksi.
Suurimmat uhkat ja näin ollen myös haastavimmat kysymykset jäsenvaltioille ovat päästöt, joita tulee energiatuotannosta, ja tässä mielessä juuri käsitelty Oomen-Ruijtenin mietintö oli mitä merkityksellisin, ja toivon todella, että pääsemme huomenna äänestyksissä mahdollisimman hyviin tuloksiin, koska sillä on suora vaikutus siihen, miten tämän direktiivin päästökatot voidaan saavuttaa.
Muita huolenaiheita ovat teollisuus ja liikenne.
Teollisuus on näistä ainut, joka on kyennyt vähentämään viime vuosikymmenten aikana päästöjään, sen sijaan liikenne näyttää vain jatkuvasti kasvattavan päästöjään.
Näille on siis jäsenvaltioissa tehtävä jotakin.
Liikenne on todella haasteellinen.
Meidän on pystyttävä vähentämään liikennettä, meidän on pystyttävä muuttamaan käyttäytymistämme niin, että suosimme vähemmän saastuttavia vaihtoehtoja, raideliikennettä ja joukkoliikennettä, samalla kun tuemme sellaisia teknisiä kehityksiä, jotka vaikuttavat liikenteen puhtauteen muilla tavoin.
Lopuksi haluan vielä todeta, että tämän direktiivin kustannukset on eri yhteyksissä laskettu liian korkeiksi.
Jos otamme huomioon sen, mitä on jo päätetty esimerkiksi Kioton sopimuksessa, tullaan siihen, että voimme puolittaa esitetyt kustannukset.
Jos sitten vertaamme niitä hyötyihin, joita tämän direktiivin kautta saavutetaan terveydentilan parantumisessa, niin hyödyt ovat moninkertaiset kustannuksiin verrattuna.
Arvoisa puhemies, edessämme olevassa ehdotuksessa direktiiviksi, joka koskee kansallisia päästöjen enimmäismääriä, puututaan merkittävimpiin ilmansaastuttajiin.
Siksi tämän direktiivin tärkeimpiä kohtia ovat mainittujen aineiden päästöjen vähentäminen kriittisten tasojen alapuolelle sekä verotus.
Tämän direktiivin - tai oikeastaan tämän ehdotuksen eniten keskustelun kohteena ollut osuus - tärkein osa on luonnollisesti taulukko, jossa esitetään maakohtaisesti sallitut vuosittaiset eri aineiden päästöt.
Keskusteltaessa tästä suuri merkitys oli sillä, että vastalauseita esitettiin runsaasti, kun 36 maata, niiden joukossa EU:n jäsenvaltiot, sopivat YK:n puitteissa samojen aineiden osalta toisenlaisista ja enimmäkseen vähemmän tiukoista säännöistä.
Siksi ensimmäisessä käsittelyssä vaadittiin Euroopan komission taulukon, joka oli tuolloin kyllä kunnianhimoinen, korvaamista niin sanotulla YK:n Göteborgin taulukolla, joka sallii korkeammat enimmäismäärät.
Mainitsin jo ensimmäisessä käsittelyssä, että nämä perustelut eivät olleet vahvoja.
Itse asiassa YK-sopimukset ovat tavoitetasoltaan aina matalampia, koska rikkaiden ja siten usein enemmän saastuttavien hyvinvointivaltioiden tilanteita on vaikea verrata kehitysmaiden tilanteisiin.
Lisäksi omalla mantereellamme esiintyy enemmän suoria ympäristövaikutuksia, jotka aiheutuvat rikkidioksidi- ja typpioksidipäästöistä, haihtuvien orgaanisten yhdisteiden päästöistä sekä, tosin vähemmässä määrin, ammoniakkipäästöistä.
Hyväksyimme PPE-ryhmänä ensimmäisessä käsittelyssä Euroopan komission esittämän enimmäismäärän.
Paransimme kuitenkin ammoniakkitaulukkoa myös siksi, että leviämisen mahdollisuus on pienempi.
Neuvoston SO2- ja NOx-päästöjä sekä haihtuvien orgaanisten yhdisteiden päästöjä koskeva kompromissiehdotus johtaa mielestäni suurempiin päästöihin.
Voin hyväksyä neuvoston kompromissin ainoastaan ammoniakin osalta.
Komission jäsen tuntee meidän laillamme ongelmat, jotka liittyvät nitraattidirektiivin täytäntöönpanoon: oikeastaan yksikään jäsenvaltio ei täytä siinä mainittuja normeja.
Komission ehdotukset ammoniakkipäästöjen enimmäismäärän vähentämiseksi edelleen eivät ole mielestäni toteutettavissa.
Lisään tähän, että ammoniakkipäästöjen vaikutukset ovat osittain myös paikallisia ja että matalammat tavoitteet voivat siksi myös olla perusteltuja.
Tämä tarkoittaa, että olemme pääosin samaa mieltä esittelijän kanssa: kannatamme kahdeksaa ensimmäistä tarkistusta mutta emme tarkistusta 9.
Taulukon osalta kannatamme SO2- ja NOx-päästöjen sekä haihtuvien orgaanisten yhdisteiden päästöjen määriä mutta ammoniakin tapauksessa palaamme neuvoston ehdotukseen.
Meidän on myös vaikea hyväksyä esittelijän ajatusta siitä, että meidän pitäisi oikeastaan saavuttaa jo vuonna 2004 se, mitä haluamme saavuttaa vuonna 2010.
Tämä vaikuttaa meistä todella kunnianhimoiselta.
Muuten minun on pakko sanoa, että esittelijän kanssa oli todella hienoa työskennellä ja että suuriin polttolaitoksiin liittyvän työn koordinointi oli erinomaista.
Kiitokseni siitä.
Kiitos, arvoisa puhemies, monet niistä asioista, jotka aikaisemmassa keskustelussa on mainittu, ovat olennaisia myös tämän direktiivin kannalta.
Nämä kaksi asiakirjaa muodostavat perustan sille happamoitumisen estämistä koskevalle strategialle, jonka hyväksyimme kolme vuotta sitten.
Kotipaikkakunnallani viime maanantaina tehdyissä mittauksissa todettiin, että happamoitumisaste oli korkeampi kuin pitkään aikaan.
Happamoituminen on edelleenkin ongelma, jota emme voi jättää huomioimatta.
Haluaisin aloittaa kiittämällä esittelijä Mylleriä, joka on tehnyt uskomattoman perusteellista työtä, ja ympäristövaliokunnan kollegoita, jotka ovat vaikuttaneet siihen, että meillä on nyt erittäin hyvä ehdotus.
Ongelmana on kuitenkin se, että valiokunnasta parlamenttiin johtava tie on ajoittain melko vaikea.
Mitä lähemmäksi pääsemme sitä päivää, jolloin päätös olisi tehtävä, sitä enemmän jotkut meistä pelkäävät.
Jälleen kerran voimme havaita teollisuuden, työllisyyden ja ympäristön välisen ristiriidan.
Monet niistä, jotka ovat aiemmin taistelleet ympäristön puolesta, muuttuvat kansallisten tai alueellisten etujen puolustajiksi.
He puolustavat kotiseutunsa vanhoja hiilivoimaloita.
Yhtäkkiä ei enää kanneta vastuuta ja käytetä pitkän aikavälin näkökulmaa, kun kyse on siitä, kuinka meidän olisi toimittava, jotta elinympäristömme säilyisi hyvänä myös jatkossa.
Parlamentin ensimmäisen käsittelyn yhteydessä kannatimme komission ehdottamia päästörajoja.
Tässä yhteydessä on korostettava, että komission esittämät rajat ja luvut perustuivat todellakin jäsenvaltioiden omiin kertomuksiin, joita ne olivat laatineet komissiolle.
Luvut eivät olleet tuulesta temmattuja tai keksittyjä.
Jotkut tuntuvat tänään kieltävän nämä luvut.
Luvut eivät kertoneet mistään ylioptimismista, ja aivan kuten esittelijä Myller aikaisemmin sanoi, kävi ilmi, että taloudelliset arviot vastasivat todellakin hyvin todellisuutta.
Kun sitten neuvosto vaikuttaa asiaan antamalla omat näkökantansa, tulos on tälläkin kertaa aivan oletetusti paljon heikompi ja se on hyvin lähellä Göteborgin pöytäkirjan lukuja.
Tässä yhteydessä haluan myös muistuttaa siitä, että komissio - ainakin aluksi - kieltäytyi allekirjoittamasta Göteborgin pöytäkirjaa, koska se oli komission mielestä täysin ala-arvoinen, eikä siinä esitetty tarpeeksi korkeita tavoitteita.
Toivon todellakin, että komissio osoittaa nyt, että se tukee parlamentin, etenkin ympäristövaliokunnan, esittämiä näkemyksiä.
Jos valitsemme neuvoston linjan, kannatamme todellakin kansalaistemme terveyden huonontamista tilanteessa, jossa lapset ja astmaatikot kuuluvat kaikkein suurimpaan riskiryhmään.
Valitsemme myös kriittisten kuormitustasojen ylittämisen monen sadan tuhannen lisämaahehtaarin alueella.
Luetteloa voidaan jatkaa paljon pitemmälle.
Toivon, että olemme huomenna tarpeeksi rohkeita hyväksymään ympäristövaliokunnan ehdotuksen.
Arvoisa puhemies, ensimmäisessä käsittelyssä liberaaliryhmä tuki komission ehdotuksia.
Haluamme ilman saasteiden vähenevän merkittävästi ajassa, joka kuvastaa edessämme olevia merkittäviä ympäristöongelmia.
Komissio väitti, että taloudelliset hyödyt olisivat paljon suuremmat kuin kustannukset, mutta jäsenvaltiot olivat eri mieltä ja sanoivat, etteivät ne voi mennä Göteborgin pöytäkirjassa sovittujen tavoitteiden yli.
Parlamentti oli siis oikeassa tukiessaan komissiota.
Olen iloinen siitä, että neuvotteluissa komissio pystyi lopettamaan jäsenvaltioiden vastustuksen ja sopia entistä kunnianhimoisemmista tavoitteista.
Toisessa käsittelyssä olemme kuitenkin melko toisenlaisessa tilanteessa.
Komissio on sanonut, että se on tehnyt lujan sopimuksen neuvoston kanssa ja pitää siitä kiinni.
Se sanoo, ettei se ei mene pitemmälle.
Se ei aio tukea PPE-DE-ryhmän tai sosialistiryhmän jättämiä tarkistuksia.
Haluaisin jäsenvaltioiden olevan kunnianhimoisempia.
Ensimmäisessä käsittelyssä parlamentti tuki ehdotuksia, jotka perustuivat komission malliin, jota pidän pirullisen mutkikkaana.
Koska komissio ei meitä nyt tue, emme mielestäni voi ehdottaa kunnianhimoisempia tavoitteita yksittäisille maille, koska olemme lainsäätäjiä emmekä teknisiä asiantuntijoita.
Joutuisimme vetämään luvut hatusta, mikä on minusta onneton ja amatöörimäinen tapa säätää lakeja.
Olen siis hyväksynyt sen, että tällä hetkellä emme voi mennä tämän pitemmälle.
Olen myös tietoinen, että tässä pelataan pokeria ja että minä olen huono pokerinpelaaja.
Jäsenvaltioilla voi olla hihassaan kortteja, joita ne ovat valmistautuneet käyttämään, jos niitä painostetaan sovittelussa.
Voi olla, että komission jäsen toivoo salaa, että parlamentti ajaisi edelleen alkuperäistä kantaansa.
Jos käy ilmi, että asia on näin, olen käsittänyt pelin väärin.
Odotan kiinnostuneena kuulevani komission jäseneltä, onko hän varonut näyttämästä joitakin korttejaan vai onko hänen julkinen kantansa edelleen sama.
Arvoisa puhemies, haluan kiittää jäsen Mylleriä hänen erinomaisesta mietinnöstään kansallisista päästörajoista.
Kysymys on neljästä saastuttavasta aineesta.
Kahden aineen, rikkidioksidin ja typpioksidin, tapauksessa voidaan löytää asianmukainen vastaus jäsen Oomen-Ruijtenin mietinnöstä, joka koskee suuria polttolaitoksia.
Ammoniakkiongelma täytyy ratkaista paikallisella ja kansallisella tasolla.
Haihtuvien orgaanisten yhdisteiden osalta jäämme oikeastaan vielä kaipaamaan lainsäädännön osuutta.
Haihtuvista orgaanisista yhdisteistä, joita vapautuu tankattaessa autoihin polttoainetta, on olemassa nyt säännöt, samoin kuin tämäntyyppisistä aineista teollisuudessa, mutta kotitalouksissa käytettävistä haihtuvista orgaanisista yhdisteistä, jotka aiheuttavat kolmanneksen päästöistä, tällaisia sääntöjä ei ole vielä olemassa.
Siksi kysyn Euroopan komissiolta, milloin se aikoo laatia maaleja koskevan EU-direktiivin.
Meidän on siirryttävä vesipohjaisiin maaleihin, ja on aika laatia sensuuntaisia sääntöjä.
Göteborgin pöytäkirjan on hyväksynyt 36 maata.
Siihen sisältyy veto-oikeus.
Yhteinen kanta ei ole juurikaan kunnianhimoisempi kuin Göteborgin pöytäkirja.
Veto-oikeus ympäristöasioissa on poistettu yhteisössä.
On häpeällistä, jos emme Euroopan unionina kykene vahvistamaan oleellisesti tiukempia ympäristönormeja kuin Göteborgin pöytäkirjassa.
Parlamentilla on huomenna tilaisuus välttää tämä häpeä.
Toivon, että vähintään 314 kollegaani äänestää jäsen Myllerin erinomaisen mietinnön puolesta.
Arvoisa puhemies, haluaisin onnitella esittelijää sekä kysyä, kuinka pitkälle voimme luottaa neuvostoon.
Tämä ei ole henkilökohtaista.
Tämä on yksi harvoista muistamistani ehdotuksista, jotka ovat tulleet hintalapulla varustettuna.
On totta, että tämä on painettu alkuperäisten ehdotusten sivulle 112.
Sitä ei näy enää Internetissä olevassa versiossa, mutta se oli alun perin parlamentille jaetussa versiossa.
Tästä näemme ehdotetun kansallisia päästörajoja koskevan direktiivin toteuttamisen varsinaiset kustannukset.
Valiokuntani belgialaisille jäsenille oli uutinen, että tämä ehdotus maksaisi Belgialle 1 000 miljoonaa euroa vuodessa.
Näytimme sitä belgialaisille jäsenille, eivätkä he pitäneet siitä yhtään.
Voiko komission jäsen sanoa, onko ehdotusten kustannuksista keskusteltu neuvostossa, ja mitä esimerkiksi belgialaiset ovat siitä sanoneet?
Entä ranskalaiset, joille tämä toimi maksaa 916 miljoonaa euroa lisää vuodessa?
Entä kreikkalaiset?
Komission arvion mukaan tämä maksaa heille 338 miljoonaa euroa lisää vuodessa.
Kuinka suuret kustannukset he siis ovat valmiita maksamaan käytännössä?
Jäsen Myller on tarttunut tähän ongelmaan.
Hän hylkää esittämissään tarkistuksissa 1 ja 6 sanan "laajasti", ja sanoo, että jäsenvaltioiden on saavutettava tavoitteet.
Jos parlamentti hyväksyy tämän, meillä on vielä suurempi oikeus kysyä, kuinka pitkälle jäsenvaltiot suostuvat noudattamaan näitä ehdotuksia.
Kun komission jäsen tulee vastaamaan, voisiko hän kenties sanoa jotain tarkistuksesta 8?
Sovelletaanko tähän toissijaisuusperiaatetta?
Jos sitä sovelletaan, meidän on varmaankin odotettava ehdotuksia Euroopan komissiolta.
Jos näin on, välineet eivät voi olla veroja, koska niihin ei suostuttaisi.
Mitä ne siis olisivat?
Arvoisa puhemies, arvoisa komission jäsen ja arvoisat kollegat, mielestäni meillä on edessämme tärkeä mietintö.
Pidän direktiivin tavoitetta, ilmansaastumisen merkittävää vähentämistä, erittäin hyvänä asiana.
Pidän myös hyvänä asiana sitä, että vahvistamme uudeksi määräajaksi vuoden 2020.
Epäilykseni koskivat - kuten jäsen Jackson jo huomautti - liitteen 1 taulukkoa ja erityisesti laskentatapaa ja sen seurauksia jäsenvaltioille, joiden pinta-ala on pieni ja väestötiheys suuri.
Arvoisa komission jäsen, sallinette minun olettaa, että saamme aikaan - kuten myös sanoitte ensimmäisessä käsittelyssä käydyn keskustelun aikana - vuonna 2004 tehtävässä muutoksessa oikeudenmukaisemman rasitusten jaon myös pienten jäsenvaltioiden kannalta.
Siksi myös äänestän tarkistusta 10 vastaan, jossa otetaan uudelleen käyttöön komission vanha taulukko liitteessä 1.
Arvoisa puhemies, metsien, maan ja vesistöjen happamoituminen on kotimaani suurin yksittäinen ympäristöongelma.
Muiden Euroopan valtioiden energiantuotannossa käytettävien fossiilisten polttoaineiden palaminen aiheuttaa lähes kaikki happamoittavat laskeumat.
Happamoituminen on siten ongelma, joka "tuodaan" maahamme.
Suurin osa pohjoisen EU:n luonnonympäristöstä on erittäin herkkää.
Sen vuoksi happamoittavat laskeumat ovat erittäin vahingollisia Tanskan, Ruotsin ja Suomen kannalta.
Joka vuosi tehdään mittavia toimia vahinkojen vähentämiseksi järviä ja vesistöjä kalkitsemalla.
Vaikka minulla ei olekaan käytettävissäni tarkkoja lukuja, uskallan väittää, että Ruotsi on vuosien saatossa panostanut enemmän happamoitumista torjuvaan kalkitsemiseen kuin eräät jäsenvaltiot ovat panostanet happamoittavien päästöjen vähentämiseen.
Jotkin alueet, kuten Lounais-Ruotsi, Pohjois-Ruotsin eräät tunturialueet ja erityisesti Etelä-Norja, ovat erittäin arkoja happamille laskeumille.
Käännyn kaikkien teidän eri jäsenvaltioita edustavien parlamentin jäsenten puoleen.
Jotta me pystyisimme pelastamaan näiden alueiden arvokkaan luonnon, tarvitsemme apuanne.
Vetoamme teihin, jotta tarkastelisitte kysymystä Euroopan näkökulmasta ja auttaisitte meitä selviämään suurista happamoitumisongelmista.
Palamisesta aiheutuvien päästöjen vähentäminen on lisäksi tärkeä terveyttä koskeva kysymys monissa EU:n valtioissa.
Monet niistä kotimaani henkilöistä, jotka ovat kiinnostuneita ympäristöstä, asettavat toivonsa Euroopan unioniin.
YK on osoittautunut huonoksi järjestöksi ajamaan Euroopan ympäristöongelmia.
Verot ovat mielestäni kansallinen kysymys.
Kansallisten parlamenttien on valittava paras mahdollinen kulkukelpoinen tie, jotta voisimme saavuttaa nyt ehdotetut kansalliset päästörajat.
Sen vuoksi en voi tukea ehdotusta, jossa käsitellään päästöjä koskevia EU:n veroja.
Haluan myös kommentoida työttömyyteen liittyvää argumenttia.
Kaiken kaikkiaan hyvä ympäristö ja parempi terveys eivät johda työttömyyteen.
Hyvän ympäristön ja paremman terveyden puolesta tehtävät toimet ovat kannattava sijoitus pitkällä aikavälillä.
Kustannukset vähenevät ja toimet johtavat taloudellisen tilanteen paranemiseen.
Venäjän nykyinen tilanne olisi paljon parempi, jos se ei olisi joutunut perimään romahtaneen kommunistisen järjestelmän jälkeensä jättämää ympäristökatastrofia ja huonoa terveydentilaa.
Neuvoston yhteinen kanta on merkillinen.
Tavoitteet ovat alhaiset, eikä neuvosto halua asettaa toimien voimaantuloa koskevaa päivämäärää.
Tästä voimme päätellä, kuinka direktiiviä tullaan noudattamaan: sitä ei yksinkertaisesti tulla noudattamaan lainkaan.
Parlamentin on sen vuoksi omaksuttava uudelleen se happamoitumista koskeva tavoitetaso, jonka komissio asetti niin kutsuttujen päästörajojen osalta.
Koska parlamentti ja komissio ovat samaa mieltä tästä kysymyksestä, neuvoston kanta on lähinnä kiusallinen jäsenvaltioiden hallitusten kannalta.
Haluan lopuksi kiittää esittelijä Mylleriä niistä toimista, joita hän on tehnyt päästäkseen tuloksiin tässä tärkeässä ympäristöasiassa.
Arvoisa puhemies, arvoisa komission puheenjohtaja, olen täysin samaa mieltä edellisen puhujan kanssa siitä, että happamoituminen, rehevöityminen sekä maaperän otsonitasojen kasvu ovat ongelmia, joihin meidän tulee koko Euroopassa puuttua tehokkaasti.
Tärkeimmille saastuttajille tulee siten asettaa tehokkaat kansalliset päästörajat.
Neuvosto saavutti pitkien ja vaikeiden neuvotteluiden jälkeen yhteisymmärryksen kansallisista päästörajoista.
Komissio tukee omalta osaltaan neuvoston yhteistä kantaa.
Neuvoston yhteinen kanta merkitsisi merkittävää päästöjen alenemista.
Se ei ehkä ole niin kunnianhimoinen kuin parlamentti ensimmäisessä käsittelyssään halusi, mutta ehkä se on tässä tilanteessa paras mahdollinen kompromissi.
Ympäristöasioiden, kansanterveyden ja kuluttajapolitiikan valiokuntamme on valitettavasti päätynyt esittämään joitakin niin merkittäviä ja kunnianhimoisia ehdotuksia, että ne toteutuessaan vaarantaisivat saavutetun yhteisymmärrykseen.
Tässä mielessä yhdyn siis herra Daviesin aiemmin esittämiin näkemyksiin.
Kun päästörajoja käsiteltiin parlamentin ensimmäisessä käsittelyssä viime vuoden maaliskuussa, korostin, ettei uusia tavoitteita tule asettaa ennen aiemmin asetettujen saavuttamista.
Komission tulee jatkuvasti tarkkailla, että kehitystä tapahtuu jatkuvasti kaikissa jäsenvaltioissa, ja edistää toimenpiteitä, joilla teollisuutta autetaan tarpeellisten muutosten tekemisessä.
On tärkeää, että ympäristötavoitteet saavutetaan mahdollisimman kustannustehokkaasti.
Siksi myös rouva Jacksonin kysymys on enemmän kuin aiheellinen.
Niin arvokkaita kuin ympäristövaliokunnan päästörajoitusten tiukennukset ovatkin, meidän tulisi olla tietoisia toiveidemme ja äänestyskäyttäytymisemme mahdollisista haittavaikutuksista.
Tämän direktiivin viivyttäminen ja pitkälliseen sovitteluun joutuminen - tämmöinen pokeripeli, josta oli puhetta - olisi varmasti ympäristön kannalta huonoin vaihtoehto.
Sitä paitsi tiukennuksilla saavutettavat ympäristöhyödyt olisivat kustannuksiin verrattuna erittäin vähäiset.
.
(EN) Arvoisa puhemies, haluaisin aloittaa kiittämällä esittelijää hänen työstään tämän tärkeän ehdotuksen parissa.
Tiedän että teillä on paljon tekemistä kuudennessa ympäristön puiteohjelmassa ja muissa asioissa.
Kansallisia päästörajoja koskeva direktiivi pyrkii puuttumaan yhtä aikaa happamoitumiseen, rehevöitymiseen ja alailmakehän otsonitasoihin.
Se on siksi on erittäin tärkeä kahdelle niistä komission kuudetta ympäristöpuiteohjelmaa koskevassa ehdotuksessa määritetystä neljästä painopistealueesta: luonnosta, luonnon monimuotoisuudesta sekä terveydestä ja ympäristöstä.
Unionissa on edelleen tärkeitä alueita, joilla luonto ja sen monimuotoisuus kärsivät happosateiden ja rehevöitymisen vaikutuksista, ja kansalaiset kärsivät alailmakehän otsonitasoista, kuten parlamentin jäsenet ovat jo sanoneet.
Meidän on ratkaistava nämä ongelmat.
Tarkistuksissa 10 ja 13 pyritään palauttamaan komission alkuperäiset ylärajoja koskevat ehdotukset.
Yhteisessä kannassaan jäsenvaltiot vahvistivat sekä ehdotuksen pitkän aikavälin tavoitteet että sen väliaikatavoitteet.
Ne ovat tarkastelleet uudelleen Göteborgin pöytäkirjassa tekemiään sitoumuksia ja sitoutuneet lisätoimiin.
Ne kaikki ovat kuitenkin sitä mieltä, että olemassa on epävarmuustekijöitä ja muita tekijöitä, jotka voivat muuttaa asioita muutaman vuoden kuluessa: energiasuunnitelmia, liittymisiä ja niin edelleen.
Tästä syystä jäsenvaltiot ovat sopineet näiden asioiden uudelleentarkastelusta vuonna 2004.
Komissio voi hyväksyä tämän ensimmäisenä askeleena, jos tavoitteemme on korvata vajaus vuonna 2004.
Olen erittäin huolissani siitä, että voi olla liian vaikeaa käydä menestyksekkäitä neuvotteluja neuvoston kanssa tarkistuksista 10 ja 13.
Jokaista jäsenvaltiota koskee eri vaatimukset, ja neuvostossa on 15 mielipidettä.
Komissio ei siksi voi hyväksyä tarkistuksia 10 ja 13.
Komissio voi kuitenkin hyväksyä tarkistukset 11 ja 12.
Meidän on todellakin vuonna 2004 tarkasteltava uudelleen komission alkuperäistä päästörajoja koskevaa ehdotusta ja päättää, onko parempi jakaa taakka eri tavalla viimeisimmän kehityksen perusteella.
Tarkistuksissa 11 ja 12 tämä selitetään erittäin selvästi.
Vastauksena jäsen De Roon esittämiin kysymyksiin haluan sanoa, että komissio on saanut valmiiksi kaksi haihtuvia orgaanisia yhdisteitä koskevaa tutkimusta.
Teemme nyt valmistelevaa työtä ja odotamme itse asiassa voivamme keskustella mahdollista ehdotuksista asiantuntijoiden kanssa ennen kesää.
Tämä on ehkä tärkeää tietoa.
Jäsen Jackson, kuinka suuret kustannukset jäsenvaltiot haluavat maksaa?
Kuten tiedätte, kustannuksista keskusteltiin neuvostossa pitkään.
Jäsenvaltiot uskovat, että me voimme päästä tavoitteisiin, ja ne ovat sitoutuneet tekemään sen, mitä ne nyt voivat tehdä.
Ne haluavat tarkastella kustannuksia uudelleen vuonna 2004, ennen kuin tekevät lisäsitoumuksia.
Tietenkin joidenkin maiden kustannukset ovat korkeampia kuin muiden riippuen siitä, mistä saastepäästöt tulevat.
Kaikki päästöt eivät ole samanarvoisia, koska säämallit ovat erilaisia.
Tämä otettiin myös huomioon neuvostossa käydyissä keskusteluissa.
Jäljellä olevista tarkistuksista sanoisin, että tarkistukset 1 ja 6 liittyvät tarkistukseen 10.
Neuvosto lisäsi sanan "laajasti" sen tunnustamiseksi, että yhteisen kannan päästörajat eivät riitä vuodelle 2010 asetettujen tavoitteiden saavuttamiseksi, ja siksi komissio ei voi hyväksyä näitä tarkistuksia.
Tarkistuksessa 4 asetettaisiin päivämäärät, joihin mennessä tämän direktiivin pitkän aikavälin tavoitteet pitäisi saavuttaa, ja komission kanta on edelleen, että mikä tahansa päivämäärä on pelkkä arvaus, eikä sitä pitäisi sisällyttää lakitekstiin.
Komission on sen vuoksi hylättävä tarkistus 4.
Toivon, että meillä on selkeämpi ennuste, kun tarkastelemme direktiiviä uudelleen vuonna 2004, mutta silloin - sallinette pienen vitsin - jotkin päästörajat on temmattava tuulesta.
Komissio on täysin samaa mieltä siitä, että kansainvälisestä meriliikenteestä tulevat päästöt ovat tärkeitä, ja niihin on puututtava tehokkaasti.
Myös lentokoneiden päästöjä on tarkasteltava.
Komissio voi hyväksyä täysin tarkistuksen 2 osittain ja periaatteessa tarkistuksen 3.
Meistä on kuitenkin parempi lainata tätä suoremmin direktiiviä 99/30.
Emme voi hyväksyä tarkistusta 5 emmekä tarkistuksen 7 ensimmäistä osaa.
Kansainvälisen meriliikenteen päästöjä ja matkanopeutta lentävien lentokoneiden päästöjä ei voi sälyttää yksittäisille jäsenvaltioille.
Sen sijaan meidän on jatkettava Kansainvälisen merenkulkujärjestön aloittamia toimia ja päätettävä, mitä muuta tarvitaan.
Komissio voi hyväksyä tarkistuksen 8 osittain ja periaatteessa.
Taloudellisia välineitä koskevien ehdotusten esittäminen on osa vuonna 2004 tehtävää direktiivin uudelleentarkastelua.
Hyväksymme osittain ja periaatteessa tarkistuksen 7 ja tarkistuksen 9.
Tässäkään komissio ei voi hyväksyä vaatimusta ehdotusten esittämisestä.
Kaikkia parlamentin korostamia asioita on harkittava uudelleentarkastelussa.
Kiitän parlamenttia sen ajasta, ja odotan innokkaasti edistymistä tässä erittäin tärkeässä asiassa.
Paljon kiitoksia, arvoisa komission jäsen.
Keskustelu on päättynyt.
Äänestys toimitetaan huomenna klo 12.00.
Ympäristötarkastukset
Esityslistalla on seuraavana Jacksonin laatima parlamentin sovittelukomiteavaltuuskunnan mietintö (A5-0041/2001) sovittelukomitean hyväksymästä yhteisestä tekstistä Euroopan parlamentin ja neuvoston suositukseksi jäsenvaltioissa suoritettaville ympäristötarkastuksille asetettavista vähimmäisvaatimuksista (C5-0001/2001 - 1998/0358(COD)).
- Arvoisa puhemies, esittelen mietintöni parlamentille pitkän eikä täysin tyydyttävän tarinan lopuksi.
Euroopan parlamentin valtuuskunta halusi nähdä tämän ympäristötarkastuksia koskevan suosituksen direktiivin muodossa.
Ajoimme tätä voimakkaasti ja yritimme saada komission hyväksymään kantamme.
Se ei sitä hyväksynyt.
Yritimme saada ministerineuvoston olemaan kanssamme samaa mieltä, eikä se ollut.
Tämä on erittäin surullista, mutta tässä valitettavassa tilanteessa meidän oli hyväksyttävä nyt käsiteltävänä olevat tekstit, koska muuten meillä ei olisi edes suositusta.
Monet kollegoistani - toivoakseni kaikki kollegani - ovat sitä mieltä, että kyseessä on erittäin valitettava tilanne.
Itse asiassa lisäämme koko ajan Euroopan ympäristölainsäädännön taakkaa hyvänä tarkoituksenamme ympäristön parantaminen, mutta jäsenvaltiot hyväksyvät lainsäädäntöä, jota ne eivät monissa tapauksissa pysty toteuttamaan siinä muodossa, jossa ne sen hyväksyvät.
Ne ehkä lopulta saavuttavat ne standardit, jotka ne ovat hyväksyneet, mutta meidän on kysyttävä, kuinka kauan tämä kestää.
Joissakin tapauksissa komissio ei vieläkään tiedä, noudattavatko jäsenvaltiot todellakin lainsäädäntöä, koska jäsenvaltiot kertovat erittäin hitaasti toteuttamisen tilanteesta niissä raporteissa, joita ne ovat velvollisia lähettämään Brysseliin.
Jos tämä siis halutaan sanoa kaikkein dramaattisimmalla tavalla, Euroopan parlamentti on osallisena Euroopan kansojen pettämisessä.
Kerromme heille, että meillä on hyvin edistyksellinen ympäristölainsäädäntö, mutta sellaisissa tapauksissa kuin nitraattidirektiivi ja kaupunkien jätevesidirektiivi huomaamme, että jäsenvaltioilta kestää vaadittua paljon kauemmin, ennen kuin ne alkavat noudattaa lainsäädäntöä.
Esimerkiksi se, että Kreikan hallitus maksaa edelleen sakkoa Brysseliin siitä, että sen ei onnistunut noudattaa jätedirektiiviä, osoittaa, että voi kestää neljännesvuosisadan, ennen kuin jäsenvaltio edes viedään oikeuteen 1970-luvulla hyväksytyn lainsäädännön noudattamatta jättämisestä.
Parlamentin mielestä tässä asiassa oli toimittava niin, että otetaan alkuperäinen suositus ja käytetään keinona pakottaa kaikki jäsenvaltiot noudattamaan yleisiä standardeja ylentämällä se direktiiviksi , jonka toivoimme jäsenvaltioiden huomaavan paremmin.
Kuten sanoin, jäsenvaltiot vastustivat tätä.
Oli erittäin valaisevaa käydä sovittelukomitean kokouksessa, jossa oli aivan selvää, että joidenkin jäsenvaltioiden valtuuskunnat eivät olleet ollenkaan kiinnostuneita aiheesta saati siitä kokouksesta, jossa tuona iltana kävimme.
Ainoastaan vähemmistö jäsenvaltioista on aidon kiinnostunut lainsäädännön noudattamisesta.
Enemmistön tärkeysjärjestyksessä se on erittäin alhaalla.
Pelkäänpä, että olemme tyytyneet toiseksi parhaaseen.
Toivomme edelleen, että voimme palata tähän asiaan.
Itse asiassa aiommekin palata, koska vaikka meillä onkin suositus, niin sen sisällä on tarkistuslauseke, joka tarkoittaa, että komissio palaa parlamenttiin tällä vaalikaudella - käsittääkseni 2003 - jotta voisimme yrittää arvioida, kuinka jäsenvaltiot suoriutuvat suhteessa juuri tähän suositukseen.
Tämä tarkoittaisi, että jäsen Davies ja minä, jos säästymme suu- ja sorkkataudilta, BSE:ltä ja kaikilta muilta Yhdistynyttä kuningaskuntaa vaivaavilta asioilta, voimme varmistaa, että siirrymme direktiiviin, jos meistä tuntuu, että suosituksella ei päästä minnekään.
Toivomme, että komissio tukee meitä siinä, että tuohon vuoden 2003 tarkistukseen suhtaudutaan vakavasti.
Olen varma, että komission jäsen Wallström, joka on erittäin kiinnostunut tehostamaan noudattamista, haluaa tukea meitä tässä.
Onnistuimme myös sisällyttämään suositukseen sen ajatuksen, että tarkastuskertomusten täytyy olla yleisesti saatavilla kahden kuukauden kuluessa niiden valmistumisesta ja jättämisestä komissiolle.
Haluamme varmistaa, että yhä useammat ihmiset ovat kiinnostuneita noudattamisesta - yhä useammat ihmiset kaikkialla jäsenvaltioissa, ei pelkästään tietyissä pohjoisissa valtioissa.
Lopuksi saanen kiinnittää huomiota siihen, että vaikka emme voikaan virallisesti kirjata tätä, niin olemme sanoneet, että aiomme lisätä direktiiveihin standardilausekkeen, jossa sanotaan, että "jäsenvaltiot sitoutuvat siihen, että niillä on direktiivin voimaantulopäivään mennessä ympäristötarkastusjärjestelmät, joiden avulla ne voivat noudattaa täysin tämän direktiivin säännöksiä".
Jäsenvaltiot eivät voi mielestämme mitenkään vastustaa tätä.
Arvoisa puhemies, haluaisin aloittaa onnittelemalla esittelijää.
Minusta parlamentin sovittelukomiteavaltuuskunta ponnisteli ankarasti ja hyväksyi raskain sydämin sovittelun tuloksen, myös minun ryhmäni, ja hyväksyy sen myös täysistunnossa.
Emme voi kuitenkaan olla tyytyväisiä sovittelutulokseen.
Euroopan parlamentti halusi sitovaa direktiiviä eikä herttaisia suosituksia.
Jäsenvaltiot estivät sen, ja niiden on myös otettava vastuu siitä, että unionissa ei edistytä ympäristöpolitiikan täytäntöönpanossa.
Tällä hetkellä on käynnissä yli 150 menettelyä voimassa olevan ympäristölainsäädännön rikkomisesta tai noudattamatta jättämisestä.
Vaikka parlamentti iloitsee valtavasti kaikesta ympäristöpoliittisesta edistyksestä, on syytä epäillä unionin ympäristöpolitiikan vakavuutta, kun oikeaa askelta, nimittäin täytäntöönpanon, soveltamisen valvontaa ei tapahdu.
Paraskin lainsäädäntö on hyödytöntä, jos sitä ei panna täytäntöön.
Meidän ehtomme, tarkastusten koordinointi jäsenvaltioiden kesken, kun on kyse rajat ylittävästä ympäristörikollisuudesta, on parannus, samoin tarkastuskertomusten julkaiseminen kaksi kuukautta tarkastusten jälkeen.
Esittelijä Jacksonin laatima tarkastuslauseke on minusta kuitenkin parlamentin tärkein vaatimus, siis että komissio toimittaa parlamentille kahden vuoden kuluttua kertomuksen suosituksen soveltamisesta ja toimivuudesta ja esittää myös direktiiviehdotuksen minun oletukseni mukaan , mikäli se ei toimi.
Koska en oikein luota tämän tarkastuslausekkeen erittäin lieviin sanamuotoihin komission ei pitäisi esittää kertomusta kahden vuoden kuluttua vaan mahdollisimman pian , pyytäisin komission jäsen Wallströmiä vielä kerran vahvistamaan, että hän pyrkii siihen, että tämä kertomus esitetään meille hieman yli kahden vuoden kuluttua.
Toivon tietysti, että suosituksen toimivuus on tällöin todistettu, että ympäristölainsäädäntö on tehokkaampaa, että on havaittavissa edistystä.
Nyt en kuitenkaan usko siihen, vaikka kuulenkin viestin.
Arvoisa puhemies, en tunne ketään, joka on eri mieltä siitä, että ympäristölainsäädäntöä on vahvistettava tasapuolisesti ja tehokkaasti kaikkialla unionissa.
Tämä mietintö antoi meille tilaisuuden tehdä joitakin käytännön toimia.
Minusta näyttää siltä, että olemme yli puolentoista vuoden ajan käyneen kuurojen vuoropuhelua, jonka tuloksena meillä ei ole mitään vaivan arvoista.
En syytä komission jäsentä, joka peri tämän edeltäjältään, mutta komission suositus oli pahasti puutteellinen, eikä siitä pidetty ollenkaan jäsenvaltioissa, jotka tukivat sitä vain, koska se ei ollut sitova ja koska se voitiin siten sivuuttaa.
Monet parlamentin jäsenet olivat lopulta samaa mieltä jäsenvaltioiden kanssa siitä, että se on liian ohjaileva.
Koskaan ei kuitenkaan ollut tilaisuutta neuvoston ja parlamentin väliseen vakavaan keskusteluun siitä, mitkä olisivat parhaat keinot saavuttaa tavoitteet, joiden olisi pitänyt olla yhteisiä.
Ehkä tämä johtui siitä, että me emme tehneet aloitetta.
Toisaalta jäsen Jacksonin erilainen mutta erittäin järkevä ja sovittelukomitean tukema kompromissiesitys ei saanut mitään kannatusta puheenjohtajavaltiolta tai komissiolta.
Ehkä siis mahdollisuutta yksimielisyyteen ei ollutkaan olemassa.
Komissiolta saatu sinänsä tervetullut sitoumus harkita direktiiviä muutaman vuoden kuluessa olisi ollut tulossa joka tapauksessa eikä se niin ollen lisää mitään uutta aikaisempiin lausuntoihin, koska komissio on ilmaissut tukevansa sitä, että me valvomme tehokkaasti sääntöjen ja lakien noudattamista.
Pidän koko tätä lainsääntötoimintaa epäonnistuneena.
Toimielinten välillä ei kerta kaikkiaan ollut asianmukaista keskustelua.
Minusta tuntuu, että olemme pettäneet kaikki äänestäjämme kaikkialla Euroopan unionissa.
Jälkiviisaasti sanoisin, että olisi ollut parempi, jos parlamentti olisi antanut sovittelumenettelyn kaatua.
Liberaaliryhmä äänestää tämän suosituksen hyväksymistä vastaan.
Toivon vain, että me kaikki onnistumme paremmin ensi kerralla.
.
(EN) Arvoisa puhemies, tiedotan säännöllisesti parlamentille toteuttamisesta ja noudattamisen edistymisestä.
Tämä on yksi tärkeimmistä asioista, joiden parissa meidän on työskenneltävä muutamana seuraavana vuonna ja tästä syystä se on myös ilmoitettu yhdeksi kuudennen ympäristötoimintaohjelman painopistealueista.
Meidän on keskityttävä toteuttamiseen.
Tulen tietenkin parlamenttiin ja esitän tarvittaessa lainsäädäntöä, niin sanottua giljotiinilähestymistapaa.
Painostamme jäsenvaltioita.
Uskon, että kun ihmiset tulevat sovittelumenettelyyn, he käyttävät paljon aikaa, vaivaa ja energiaa siihen, ja he haluavat saada sovinnon aikaan, joten se kannattaa.
Asiaa auttaa, että Euroopan kansalaisille tiedotetaan toteuttamisesta, ja ehdotamme erilaisia tiedottamistapoja.
Kaikki uudet ideat siitä, kuinka pääsemme tähän ja voimme jatkaa jäsenvaltioiden painostamista, ovat tervetulleita.
Mielipide-ero koski sitä oikeudellista välinettä, jolla parhaiten päästäisiin tavoitteisiin.
Olen iloinen, että olemme päässeet sopimukseen välineen muodosta ja sanamuodosta sisällyttämällä siihen parlamentin tarkistukset.
Tuen jäsen Jacksonin ehdotusta, että tämä lause tulisi lisätä kaikkiin ehdotuksiin tästä lähtien.
Se on hyvä muistutus kaikille jäsenvaltioille.
Tarkistukset tiukentavat suosituksen vaatimuksia.
Esimerkiksi kertomukset paikalla tehdyistä tarkastuksista pitäisi olla saatavilla kahden kuukauden kuluessa tarkastuksesta.
Meidän on nyt varmistettava, että suositusta toimeenpannaan täysin.
Haluaisin antaa tunnustusta Euroopan unionin ympäristölainsäädännön voimaansaattamista ja täytäntöönpanoa edistävän verkon (IMPELin) osuudelle.
Sen työ tarkastusten minimivaatimusten parissa auttoi suosituksen laatimisessa, ja ne ovat erittäin hyvä väline.
IMPELillä on nyt suosituksessa oleva valtuutus tarkastaa tarkastuspiirejä ja tarkastuskäytäntöjä sekä parhaita käytäntöjä tarkastajien kouluttamisessa ja pätevyysvaatimusten määrittämisessä.
Suosituksessa vaaditaan nyt jäsenvaltioita raportoimaan komissiolle toiminnastaan kahden vuoden kuluessa.
Komissio harkitsee sitten, esittääkö se kattavaa direktiiviä, joka koskisi tarkastuksen elinkaarta.
Palaamme tähän varmasti, ja toivon että me voimme parantaa yhteisön ympäristöä koskevan säännöstön toteuttamista.
Paljon kiitoksia, arvoisa komission jäsen.
Keskustelu on päättynyt.
Äänestys toimitetaan huomenna klo 12.00.
Moottoriajoneuvojen lämmityslaitteet
Esityslistalla on seuraavana oikeudellisten ja sisämarkkina-asioiden valiokunnan suositus (A5-0055/2001) toiseen käsittelyyn neuvoston yhteisestä kannasta Euroopan parlamentin ja neuvoston direktiivin antamiseksi moottoriajoneuvojen ja niiden perävaunujen lämmityslaitteista, neuvoston direktiivin 70/156/ETY muuttamisesta ja neuvoston direktiivin 78/548/ETY kumoamisesta (7074/1/2000 - C5-0615/2000 - 1998/0277(COD)) (Esittelijä: Miller).
Nyt käy ilmi, kuinka ratkaisevaa työtä me teemme täällä Euroopan unionin tulevaisuuden kannalta.
.
(EN) Arvoisa puhemies, haluaisin aloittaa ottamalla esiin teknisen korjauksen.
Tämä on asia, joka olisi pitänyt huomata valiokunnassa, mutta sitä ei valitettavasti huomattu.
Kyseessä on liitteen IV 2 kohdan 2 alakohta, jossa manometripaine on 500 hPa, kun sen pitäisi itse asiassa olla 0,5 hPa.
Jos tämä pieni tekninen korjaus voidaan tehdä, olisin erittäin kiitollinen.
Uskon, että kaikki autojen lämmitysjärjestelmien valmistajatkin olisivat.
Tähän on vielä kaksi tarkistusta.
Kumpikin on erittäin tekninen, ja alan teollisuus on niitä minulle ehdottanut.
Kun katsoin niitä, en nähnyt niissä mitään ongelmia.
Olen jättänyt ne valiokunnalle, ja se on hyväksynyt ne.
Juuri se, että olen täällä noussut puhumaan ja sanonut vastaanottaneeni kaksi tarkistusta lisää alan teollisuudelta, korostaa sitä ongelmaa, joka parlamentilla on edessään tämäntyyppisissä direktiiveissä.
Viime kuussa esittelin mietinnön, jossa käsiteltiin bussien muuttamista helpommin käytettäväksi vammaisille.
Tietyt ihmiset kritisoivat tuota mietintöä, koska se oli aivan liian tekninen.
Itse asiassa olin poistanut siitä paljon teknisiä yksityiskohtia.
Tätä mietintöä käsitellessämme ihmettelen kuitenkin, mitä olen tekemässä, kun seison täällä tiistaina klo 22.30 väittelemässä teknisistä seikoista.
Tämä ei ole parlamentin tehtävä.
Meidän tulisi ohjata politiikkaa tiettyyn suuntaan, mutta meidän ei pitäisi keskustella teknisistä seikoista, joita olisi parempi käsitellä jossakin muualla.
Haluaisin ehdottaa komissiolle, että jotkut meistä kokoontuisivat lähitulevaisuudessa tekemään lopun tämäntyyppisten mietintöjen pääsystä parlamentin esityslistalle.
Tässä tuhlataan komission ja meidän aikaamme.
On aika ryhtyä tutkimaan tapoja näiden teknisten mietintöjen - jotka eivät ole ollenkaan poliittisia - poistamiseksi esityslistalta.
Niistä pitäisi keskustella asianmukaisilla foorumeilla, joilla insinöörit, teknikot, tiedemiehet tai muut tekniset asiantuntijat tarkastelisivat näitä teknisiä tietoja enkä minä.
Minä en ole insinööri; olin ensimmäiseltä ammatiltani maitomies.
En ymmärrä, miten minun odotetaan tietävän, mikä ero on 0,5 hPa:lla ja 500 hPa:lla.
Vetoan komissioon tämän asian uudelleen käsittelemiseksi.
Toivon, että saamme tulevaisuudessa nukkua öisin.
Arvoisa puhemies, voin ainoastaan toistaa, mitä ystäväni ja kollegani Miller sanoi.
Hän ja minä vuorottelemme puolelta toiselle oikeudellisten ja sisämarkkina-asioiden valiokunnassa näiden teknisten mietintöjen esittelijänä ja varjoesittelijänä.
Voin myös paljastaa hänelle, että minut on nimitetty tähän tehtävään oikeudellisten asioiden valiokunnassa ja että minulla on lisäksi tällä hetkellä pöydälläni kuusi muuta teknistä asetusta - kun istun toisella pallillani - menossa teollisuus-, ulkomaankauppa-, tutkimus- ja energiavaliokunnan käsittelyyn.
Ehkä se johtuu siitä, että olin aikaisemmassa elämässäni insinööri.
Vakavasti puhuen, meidän on ennen kaikkea pohdittava koko sitä tapaa, jolla tätä työtä olisi tehtävä.
Meillä on tässä tärkeä direktiivi.
Meidän ei pidä aliarvioida sen tärkeyttä.
Kiitän jäsen Milleriä siitä työstä, jonka hän on tehnyt erotellessaan pienimmät yksityiskohdat pois, vaikka se ei oikeastaan olekaan työ, jota meidän olisi tehtävä, kuten hän sanoi.
Komission jäsen Liikasen yksiköiden on varmistettava, että he poistavat pienimmät yksityiskohdat.
Hänen pitäisi käsitellä nämä pienet osat - ne tekniset yksityiskohdat, joista autojen tai komponenttien valmistajat kertoivat meille - ennen kuin ne tulevat meidän käsittelyymme.
Itse asiassa nyt kun komissio on liittynyt Genevessä sijaitsevaan Euroopan talouskomissioon, jossa suurin osa moottoriajoneuvoihin liittyvästä lainsäädännöstä käsitellään, meillä on edessämme toisentyyppiset asiat - joista suurinta osaa käsitellään tällä hetkellä teollisuusvaliokunnassa.
Näihin parlamentilla ei ole tarkistuksen teko-oikeutta, kuten meillä on tämäntyyppiseen direktiiviin.
Tämä on todennäköisesti oikein, mutta silti meidän on harkittava tiettyjä poliittisia osatekijöitä.
Itse asiassa jäsen Millerin pitäisi saada minulta kutsu, joten olen iloinen voidessani sanoa, että olen jo ennakoinut, mitä hän oli aikonut pyytää minua tekemään tänä iltana.
Hän saa minulta kutsun ensi viikolla pidettävään kokoukseen, johon teollisuusvaliokunta on pyytänyt minua kokoamaan ryhmän asiasta kiinnostuneita parlamentaarikkoja.
Tiedän, että komission jäsen Liikasen moottoriajoneuvokollegat ovat edustettuina, ja he, sekä moottorialan ammattijärjestöt ja Euroopan ja Japanin komponenttivalmistajat, ovat innokkaita tulemaan vaihtamaan mielipiteitä kanssamme ja katsomaan, kuinka me hoidamme tämän kasvavan ja tärkeän asian ja kuinka me suhtaudumme siihen poliittisesti.
Pohjimmiltaan olemme etsimässä jonkinlaista strategiaa sekä avainkysymyksiä, joihin tarvitaan poliittista panosta, jolloin voisimme sitten jättää teknisen puolen komissiolle.
Silloin EY-asetuksissa voisi yksinkertaisesti olla veto-oikeus lopussa, tai me voisimme kerta kaikkiaan olla hyväksymättä sitä, ennen kuin se tulee takaisin lopullisessa valmiissa muodossaan, jos meistä ensiksi on tuntunut, ettei työtä ole tehty kunnolla.
Toivottavasti siihen mennessä kun tulemme näiden menettelyjen toiselle kierrokselle, jäsen Miller ja minä emme ole täällä myöhään tiistai-iltana puhumassa lämmitinten, renkaiden tai muiden sellaisten teknisistä ominaisuuksista, vaan meillä on ollut tilaisuus antaa poliittinen kokonaispanos moottoriajoneuvoja koskevan asetuksen sovellusalaan.
Tiedän, että komission jäsen Liikanen on kiinnostunut tämän prosessin virtaviivaistamisesta sekä teknisissä yksityiskohdissa että niiden tapojen kohdalla, joilla teollisuutta itseään voidaan rohkaista kehittämään omia teknisiä asetuksiaan yleisessä poliittisessa kehyksessä, ja itse asiassa turvallisuuden kaltaisissa keskeisissä asioissa myös nousemaan niiden yläpuolelle ja käyttämään sen omia teknisiä resursseja, jotta me saisimme käyttöömme entistä parempia, turvallisempia ja ympäristöystävällisempiä ajoneuvoja.
.
(EN) Arvoisa puhemies, jäsen Millerille, jäsen Harbourille ja minulle on tullut tavaksi viettää iltamme täällä parlamentissa, ja olen iloinen nähdessäni niin monta parlamentin jäsentä, jotka odottavat pääsevänsä osallistumaan keskusteluun - jäsenet McNally, Wijkman ja Chichester.
Haluaisin kiittää esittelijä Milleriä hänen mietinnöstään.
On kysytty sitä, miksi tätä esitystä on esitetty.
Vastaus on, että kyseessä on direktiivin sovellusalan laajentaminen.
Toivon todellakin, että me voimme löytää joitakin ratkaisuja niin, että komissio, neuvosto ja parlamentti voivat keskittyä poliittisesti merkittäviin asioihin.
Ulkopuolisten mielestä on vaikea ymmärtää, miksi käytämme aikaamme tämänkaltaisiin direktiiveihin.
Moottoriajoneuvojen lämmitysjärjestelmiin liittyvän neuvoston direktiivin muuttamiseksi tehdyn ehdotuksen tarkoituksena on laajentaa sovellusalaa niin, että siihen kuuluisi kaikki ajoneuvot eivätkä pelkästään autot.
Polttolämmittimiä koskevat määräykset on esitetty, jotta varmistettaisiin se, että nämä laitteet noudattavat korkeita, nykyisen teknologian mukaisia turvallisuus- ja ympäristöstandardeja.
Teollisuus tukee tätä, koska tämä harmonisointi hyödyttää sisämarkkinoita.
Olen siksi iloinen, että esittelijä on suurimmaksi osaksi samaa mieltä yhteisen kannan sisällöstä.
Hän on ehdottanut kahta teknistä tarkistusta, jotka koskevat polttomoottorien erityisvaatimuksia.
Komissio voi hyväksyä nämä tarkistukset, koska ne eivät liity ehdotuksessa oleviin nykyisiin turvallisuusmääräyksiin.
Komissio aikoo tutkia lisää erityisvaatimuksia, joiden avulla voitaisiin lisätä nestekaasulla toimivat polttolämmittimet liitteeseen VIII.
Se aikoo myös ottaa huomioon toisen tarkistuksen vaikutuksen.
Tämä mietintö nopeuttaa direktiivin hyväksymistä.
Yhteenvetona sanoisin, että komissio voi hyväksyä tarkistukset 1 ja 2.
Paljon kiitoksia, arvoisa komission jäsen.
Keskustelu on päättynyt.
Äänestys toimitetaan huomenna klo 12.00.
Energiatehokkuus
Esityslistalla on seuraavana Wijkmanin laatima teollisuus-, ulkomaankauppa-, tutkimus- ja energiavaliokunnan mietintö (A5-0054/01) komission tiedonannosta neuvostolle, Euroopan parlamentille, talous- ja sosiaalikomitealle ja alueiden komitealle - Toimintasuunnitelma energiatehokkuuden parantamiseksi Euroopan yhteisössä (KOM(2000)247 - C5-0567/2000/2265(COS)).
Olen varma, että moottoriajoneuvojen lämmityslaitteet ovat erittäin tärkeitä tässä yhteydessä.
.
(SV) Arvoisa puhemies, komission ehdottama toimintasuunnitelma energiatehokkuuden parantamiseksi on myönteinen.
Esittelijänä voin samalla todeta, että alkuperäisessä suunnitelmassa on monia puutteita.
Toivon, että parlamentin päätöslauselman sisältämät ehdotukset täydentävät suunnitelmaa arvokkaasti ja että asiasta vastaava komission jäsen de Palacio ottaa ehdotuksemme omakseen.
Toimintasuunnitelman käsittelyn yhteydessä on käynyt hyvin selvästi ilmi, kuinka energiansäästöä laiminlyödään politiikan alueena ja yhteiskunnassa ylipäänsä.
Monet ovat kyllä tietoisia, että meidän on muutettava energiapolitiikan suuntaa, että meidän on vähennettävä suurta riippuvuuttamme fossiilisista polttoaineista.
Jos kysytään, miten tämä pitäisi toteuttaa, vastaukset jäävät kuitenkin harvalukuisiksi.
Osa ehdottaa uusiutuvaa energiaa.
Äärimmäisen harvat ilmoittavat, että muutos saataisiin aikaan erityisesti tehokkaamman energiankäytön avulla.
Tämä johtuu tietenkin siitä, että ihmisillä ei ole tarpeeksi tietoa toimintamahdollisuuksista.
Lisäksi ei ole olemassa riittäviä taloudellisia kannustimia, jotka helpottaisivat tehokkaampaan energiankäyttöön tehtäviä investointeja.
Yhtenä suurena ongelmana on, että energian säästäminen on niin näkymätöntä.
Kun investoimme tuulivoimaloihin, jokainen näkee, mihin rahat käytetään.
Vastaavien rahojen sijoittamista energian taloudelliseen käyttöön pidetään huomattavasti epämääräisempänä kohteena.
Sen vuoksi toivon, että hyväksymme sen ehdotuksen, että teemme EU:n kaikista toimielimistä, toisin sanoen niistä rakennuksista, joissa toimimme, hyvän taloudenhoidon symboleja.
Mehän voimme aloittaa tästä talosta.
Energian säästön ja taloudenhoidon mahdollisuudet ovat EU:ssa erittäin suuret.
Komissio on käsitykseni mukaan liian varovainen arvioissaan.
Järkevän käytön avulla voisimme säästää vähintään 30 prosenttia nykyisestä energiankäytöstä.
Jos hintoihin sisällytettäisiin lisäksi energiantuotannon ja kulutuksen ympäristökustannukset, mahdollisuuden olisivat vieläkin paremmat.
Tätä taustaa vasten meidän on tarkasteltava mietinnössä esitettyjä vaatimuksia ympäristökustannusten muuttamisesta sisäisiksi ja ongelman ratkaisemisesta erilaisten verojen, erityisesti raskaiden ajoneuvojen tonni-/kilometriperusteisen maksun ja ajopolttoaineiden hiiliveron avulla.
On myös tärkeää, että verotuksen avulla edistetään sellaisten polttoaineenkulutukseltaan alhaisten ajoneuvojen ja rakennusten tai varusteiden käyttöä, jotka edistävät taloudenhoidon parantamista.
Tässä asiassa on tehtävä paljon työtä, jotta saisimme lisättyä energian taloudellisemman käytön kannustimia.
Veropolitiikkaa on ylipäänsä tarkistettava, jotta edistettäisiin ympäristönäkökulmasta katsottuna hyviä ja myönteisiä asioita, eikä päinvastaisia asioita.
Tämä on tärkeää nykyisessä tilanteessa, jossa sähkömarkkinoita vapautetaan.
Vapauttaminen on loistava asia, mutta se on johtanut niin alhaisiin hintoihin, että ongelmia on ilmennyt esimerkiksi vastapainevoiman kanssa.
Mietinnössä esitetään vaatimuksia monista uusista direktiiveistä eri alojen energian käytön tehokkuuden kannustamiseksi.
Kyse on rakennusalasta, lämmön ja sähkön yhteistuotannosta, erilaisista elektronisista laitteista ja liikennealasta.
Eräs tärkeä ehdotus on lisäksi järkevän energian käytön liittäminen niin kutsuttuun Lissabonin prosessiin.
Lissabonin kokouksessa asetettiin tavoitteeksi, että EU:sta tehtäisiin maailman kilpailukykyisin ja tuottavin talous.
Ohjelma ontuu pahasti, jos ympäristönäkökulmat eivät sisälly siihen.
Ne voitaisiin sisällyttää siihen vaatimalla, että esimerkiksi unionin energiatehokkuutta pitäisi nostaa vuosittain 2,5 prosenttia.
Vaikka ympäristönäkökulmia ei otettaisikaan huomioon, monet asiat puhuvat sen puolesta, että energiatehokkuus liitetään Lissabonin prosessin esityslistaan.
Energia- ja luonnonvarojen tehokkaampi käyttäminen lisäisi loistavasti unionin kilpailukykyä ja tuottavuutta.
Arvoisa puhemies, emme saa myöskään unohtaa muuta maailmaa.
Jos nämä näkökohdat ovat meille tärkeitä, tärkeää on myös se, että ne otetaan esille laajentumisprosessin yhteydessä ehdokasvaltioiden kanssa käytävissä neuvotteluissa, ja tämä koskee tietenkin myös myöntämäämme avustusta.
Työskennellessäni mietinnön parissa minulle on selvinnyt, kuinka tärkeää on, että näiden kysymysten parissa työskennellään pitkällä aikavälillä ja järjestelmällisesti.
Olen sen vuoksi yhdessä kolmen jäsenen, McNallyn, Turmesin ja Van der Laanin, kanssa laatinut "Energy Intelligent Europe" -aloitteen, joka on jo saanut paljon tukea monilta eri ryhmien ja jäsenvaltioiden edustajilta.
Tavoitteena on kannustaa eri tavoin energian taloudelliseen käyttöön ja jättää ehdotuksia aloitteista, joita EU:n ja jäsenvaltioidemme on tehtävä, jotta energian käyttömme olisi järkevämpää.
Näihin kysymyksiin on siis syytä palata.
ympäristöasioiden, kansanterveyden ja kuluttajapolitiikan valiokunnan lausunnon valmistelija.
(DE) Arvoisa puhemies, meidän pitäisi vastaavasti ottaa huomioon toinenkin näkökohta, nimittäin se, että suunniteltu 18 prosentin säästökin olisi valtava sysäys taloudelle.
18 prosentin energiansäästö tarkoittaisi kulutuksen pienentymistä 1900 terawattitunnilla.
Se tarkoittaa 124 miljardin euron säästöä, jotka voitaisiin käyttää alueelliseen lisäarvon tuottamiseen Euroopan unionissa.
Tämän perusteella voidaan arvioida, että ohjelmaa johdonmukaisesti toteuttamalla voitaisiin luoda Euroopan unioniin noin miljoona uutta työpaikkaa.
Toinen kysymys koskee luonnonvarojen säästämistä.
Meidän pitää jo tietää, että 90 prosenttia raakaöljystä, jota nyt tuotetaan, on löydetty yli 20 vuotta sitten, mikä tarkoittaa sitä, että se saadaan lähteistä, jotka ovat yli 20 vuotta vanhoja.
Vain 10 prosenttia nyt tuotettavasta raakaöljystä on löydetty viimeisten 20 vuoden aikana.
En halua jättää nyt taaskaan mainitsematta sitäkään, että raakaöljyn tuotanto liittyy erottamattomasti sotilaalliseen vallankäyttöön.
Näemme sen Keski-idässä, näemme sen Kaukasuksella ja näemme sen Afrikassa.
Tärkeintä tässä asiassa on tiedon lisääminen, älykkäiden mallien kehittäminen lämmön ja sähkön yhteistuotantoon, contracting-mallien käyttö älykkääseen rahoitukseen.
Mikäli olemme vakavissamme, on ratkaisevaa tehdä näistä mietinnössä muotoilluista tavoitteista sitovia.
Muuten työmme on ennemminkin tilastollista eikä tehokasta.
Meidän on poistettava verotukseen, byrokratiaan ja rahoitukseen liittyvät esteet.
Arvoisa puhemies, arvoisa komission jäsen, kun puhumme tänään energiatehokkuudesta, ajattelemme tietysti ennen kaikkea energiahuollon varmuutta, ja energiahuollon varmuus on varmasti yksi tärkeimmistä asioista Euroopan unionissa.
Siksi haluaisimme pyrkiä energiatehokkuuden vähentämiseen.
Poliittinen tavoite on nyt 2,5 prosentin vähennys vuodessa.
Tällöin on tietysti otettava huomioon unionin 15 jäsenvaltion erilaiset lähtötilanteet.
Siksi kannatamme myös sitä, että tavoite on sitova, ja meidän pitäisi aloittaa siitä maasta, jossa tehokkuus on suurin ja jossa parannus voidaan parhaiten ottaa huomioon.
Meidän mielestämme lämmön ja sähkön yhteistuotannon markkinaosuutta voitaisiin myös lisätä 18 prosenttiin vuoteen 2010 mennessä ja 25 prosenttiin vuoteen 2015 mennessä, koska samalla sähköntuotanto saataisiin varmalle pohjalla.
Juuri lämmön ja sähkön yhteistuotantoahan voidaan harjoittaa sekä fossiilisilla polttoaineilla että uusiutuvilla energialähteillä.
Panostamme erityisesti uusiutuviin energialähteisiin, ja siitä on myönteisenä esimerkkinä esimerkiksi pelleteillä lämmitys, jossa voi myös käyttää erittäin tehokkaasti tätä lämmön ja sähkön yhteistuotantoa.
Edelleen on tärkeää, että Euroopan komissio koordinoi näitä asioita entistä paremmin.
Eurooppalaisten aloitteiden koordinointi on erittäin haastavaa, kun ajattelee esimerkiksi Save- ja Altener-ohjelmia sekä viidettä TTK-puiteohjelmaa.
Käytettävissä on useita ohjelmia, mutta tärkeää on niiden tarkka kohdentaminen.
Viimeinen asiani koskee julkisia tarjouskilpailuja ja keskitettyjä hankintoja.
Niissä pitäisi ajatella erityisesti pieniä ja keskisuuria yrityksiä, sillä kustannukset pitäisi laskea koko käyttöiältä, siis laskea ostohinta ja energiankulutus.
Arvoisa puhemies, onnittelut esittelijälle, joka on saanut aikaan melko huomattavan yksimielisyyden koko parlamentissa.
Tämä yksimielisyys liittyy hänen mainitsemaansa yhteiseen aloitteeseen, josta ilmoitamme huomenna.
Tämä on epätavallisen hyvää yhteistyötä.
Kiitän myös komission jäsentä, joka työskentelee erittäin puutteellisen perustamissopimuksen rajoissa.
Perustamissopimuksessa ei ole energialukua.
Tämä on suuri puute, ja meidän täytyy jatkaa jäsenvaltioiden painostamista, jos haluamme yhtenäistä politiikkaa.
Tämä tuottaa pettymyksen tässä toimintaohjelmassa.
Se ei näytä olevan sellaisen yhtenäisen energiapolitiikan osa, johon liittyisi lyhyen aikavälin, keskipitkän aikavälin ja pitkän aikavälin strategioita.
Se on palasista koostuva lähestymistapa, jonka painopiste vaihtelee julkaisun mukaan.
Energiatehokkuus on selvästi ja kiistattomasti välttämätöntä.
Se täyttää kaikki energiapolitiikan tavoitteet: ympäristövaikutus, toimitusten varmuus ja kilpailukyky.
Energiatehokkuus auttaa kaikkia näitä.
Jos tämä kerran on niin itsestään selvää, niin miksi me tarvitsemme toimintasuunnitelmaa?
Miksi tämä ei tapahdu automaattisesti?
Me tiedämme, mitä esteitä tällaisen järkeenkäyvän ratkaisun hyväksymiselle on.
Tosiseikkoja ei tunneta kotitalouksien ja pienten yritysten tasolla.
Kannustimia ei ole - energia on Euroopan unionissa keinotekoisesti halpaa, koska tavanomaisia energiantuotantomuotoja tuetaan.
Näin tapahtuu, vaikka se usein kielletään.
Ulkoisia kustannuksia ei oteta mukaan.
Monissa jäsenvaltioissa ei vaadita edes sitä, että tarkasteltaisiin kysyntäpuolen hallintaa.
Komission jäsen, mitä on tapahtunut rationaalisen suunnittelun direktiiville?
Edistäkää taas sen käsittelyä.
Se ei ole vielä käynyt läpi lainsäädäntöprosessia.
Liikenne on tietenkin erityisen vaikea alue, ja toimintaa tarvitaan.
Tämä komission toimintasuunnitelma ei ole kovinkaan kunnianhimoinen.
Yhden prosentin vuosittaiseen parannukseen on helppo päästä.
Tarvitsemme kuitenkin vähintään 2,5 prosenttia, joka on myös saavutettavissa.
Haluamme harkita vakavasti energiaohjelmatoimistoa, jonka tehtävänä olisi tuottaa mainitsemani yhtenäinen energiastrategia.
Voimme tarkastella laitteiden energiatehokkuutta.
Suhtaudun kuitenkin epäillen vapaaehtoisiin sopimuksiin.
Kuudennessa puiteohjelmassa meille annetaan mahdollisuus tarkastella tutkimusta, ja, arvoisa komission jäsen toivon, että te huomenna liitytte meihin ja alatte odottaa älykkäämpää energian käyttöä Euroopan unionissa.
Arvoisa puhemies, arvoisa komission jäsen ja arvoisat kollegat, on varmaa, että Euroopan unionissa on kaikilla talouden aloilla ja myös yksityisten käyttäjien taholla suuret mahdollisuudet parantaa energiatehokkuutta.
Siksi on oleellisen tärkeää, että kehitetään tehokas strategia.
Euroopan komission tehtävänä on laatia ehdotuksia rakennusmääräysten parantamiseksi, sähkölaitteiden energiatehokkuuden edistämiseksi - tätä varten on muun muassa päätettävä uusista normeista valmiustilatoiminnon osalta - sekä, mikä tärkeää, tehdä ehdotuksia toimenpiteistä, joiden avulla saadaan aikaan kestävää liikennejärjestelmää koskeva yhteinen politiikka.
Euroopan parlamentin on mielestäni myös näytettävä esimerkkiä.
Miksi ei esimerkiksi voitaisi asentaa aurinkopaneeleja Euroopan parlamentin rakennuksiin sekä tänne että Brysseliin?
Tuotettu energia itse asiassa jo riittäisi sähkön toimittamiseen Euroopan parlamentin satoihin tietokoneisiin.
Energiatehokkuudessa kysymys ei ole pelkästään tehokkaamman tekniikan käyttöönotosta.
Siinä on kysymys ennen kaikkea myös käyttäytymismalleista.
Sen sijaan, että tuijotettaisiin sokeasti verojen korottamiseen tai CO2-verojen käyttöönottoon, jäsenvaltiossa on keskityttävä juuri kannustimien luomiseen energiatehokkuuteen investoimiseksi esimerkiksi alentamalla energiaa säästävien laitteiden ja palvelujen alv-kantaa, vähentämällä kiinteistöveroa rakennuksilta, jotka täyttävät tiukat energiatehokkuusnormit ja myöntämällä erityisiä verohelpotuksia erityisesti sähkön ja lämmön yhteistuotannolle.
Tällaiset toimenpiteet kannustavat merkittävästi energiatehokkuuden edistämiseen, ja mielestäni meidän täytyy vaatia, että tässä asiassa ryhdytään todellakin toimiin.
Arvoisa puhemies, energiatehokkuus on kiistatta köyhä sukulainen kokonaistarjontatilanteessa.
Olemme kaikki sitä mieltä, että se on hyvä asia.
Me kuitenkin olemme kuin pyhä Augustinus, joka rukoili Jumalaa tekemään hänet hyväksi ihmiseksi, mutta ei ihan heti: meilläkin on taipumus lykätä tähän asiaan puuttumista.
Haluaisin onnitella esittelijää hänen määrätietoisesta pyrkimyksestään korjata tämä asia, sekä mietinnössään että siinä energia-älykästä Eurooppaa koskevassa aloitteessa, johon kollegani viittasi - vaikkakin minä pitäisin tehokkuutta ja säästämistä pikemminkin järkevänä kuin älykkäänä toimintana.
Kaikkialla täällä energiarikkaudessa, jossa elämme Euroopassa, ja erityisesti Yhdysvalloissa, voi nähdä esimerkkejä energian liikakäytöstä, jopa tuhlaamisesta.
Haasteena on saada yleisö vakuuttuneeksi, että sen on muutettava tapojaan.
Esittelijä luettelee monia alueita, joilla voi toimia nykyistä paremmin: viranomaiset, teollisuus, liike-elämä ja yksittäiset kuluttajat voivat parantaa toimintaansa.
En kuitenkaan usko, että on välttämätöntä saada perustamissopimukseen energiaa koskeva luku tai määrätä rangaistustoimia nykyistä paremman tehokkuuden saavuttamiseksi.
On parempi edetä yhdistämällä entistä korkeampia standardeja ja tarjoamalla verokannustimia ja lisäksi kampanjoimalla sen puolesta, että ihmiset muuttaisivat tapojaan.
Ennen kaikkea, meidän on muutettava asennettamme ja rohkaistava ihmisiä katsomaan maailmaa eri tavalla.
Tällä tavoin parannetaan energiatehokkuutta.
Arvoisa puhemies, komissio on tehnyt hyvän ehdotuksen.
Haluaisin kiittää myös esittelijää komission ajatusten olennaisesta kehittämisestä ja rikastamisesta.
Nämä ajatuksethan eivät ole sinänsä mitään uusia.
Me puhuimme niistä jo 1015 vuotta sitten.
On olemassa kertomuksia, tutkimuksia me tiedämme oikeastaan kaiken, mitä haluamme tietää.
Kysymys kuuluu, miten voimme toteuttaa asiat?
Miten käytettävissä oleva tekniikka voidaan kytkeä rahaan, joka on myös käytettävissä?
Ja kysyn itseltäni, eikö Euroopan investointipankki voisi olla tärkeämmässä asemassa.
Toinen ongelma, josta haluaisin puhua, liittyy hallinnollisiin asioihin.
Esitän pienen esimerkin osavaltiosta, josta olen kotoisin: siellä on useita yliopistoja, mutta ottakaamme esimerkiksi niistä yksi.
Sen rakennukset piti eristää paremmin, energiajärjestelmää piti parantaa.
Kesti useita vuosia, ennen kuin ne saatiin kuntoon.
Miksi?
Koska rakennukset kuuluivat valtiovarainministeriölle, mutta niiden käyttöoikeus oli tiedeministeriöllä.
Tämä tarkoittaa sitä, että yhden ministeriön olisi pitänyt investoida ja toinen ministeriö olisi hyötynyt siitä.
Koska niillä on erilliset kirjanpidot, ne eivät toimineet yhdessä.
Kesti useita vuosia, ja tarvittiin muuten yksi EU:n tutkimuskin, kunnes ne saattoivat toimia yhdessä.
Järjetöntä, mutta sellaista todellisuus on!
Sivumennen sanoen myös kaupungissa, josta olen kotoisin, myydään nyt erittäin paljon autoja, jotka kuluttavat erittäin paljon bensiiniä, kun taas sellaisille autoille, jotka kuluttavat vähän bensiiniä, ei tahdo löytyä ostajia.
Tämä on kolmas ongelma, ja se on käyttäytymisongelma.
Tarvitaan myös kuluttajien panosta, ei pelkästään lainsäätäjien.
Kun kaikki kolme saadaan toimimaan yhdessä, voimme saada aikaan jotain, ja odotankin uteliaana komission ehdotuksia.
Arvoisa komission jäsen, voin vakuuttaa teille, että tuemme teitä, ja teemme itsekin samansuuntaisia aloitteita.
Arvoisa puhemies, kollega Wijkman on tehnyt arvokasta ja ansiokasta työtä mietintöä valmistellessaan.
Tässä on kysymys hyvin tärkeästä asiasta, puhummehan ympäristönsuojelusta ja samalla energiansaannin turvaamisesta.
Jäsenvaltiota, joka haluaa ohjata päästöjään puhtaampaan suuntaan verotuksen keinoin, on pidettävä yhteisvastuullisena koko unionin ja yhteisen ympäristömme kannalta.
Meidän tulee osaltamme huolehtia siitä, ettei vapaan kilpailun nimissä tueta kilpailun vääristymistä ympäristöstä huolehtimisen kustannuksella.
Jäsenvaltio, joka hoitaa esimerkiksi hiilidioksidipäästönsä vastuullisesti, ei saa joutua tilanteeseen, jossa vastaavasti enemmän saastuttavilla polttoaineilla energiansa tuottavat saavat kilpailuedun siihen nähden.
Tällä perusteella harmonisoidut ympäristöverot ovat perusteltuja.
Edellä kuvaamani esimerkki kuvaa selkeää kilpailun vääristymistä.
Tämä skenaario voi johtaa pitkällä tähtäimellä siihen, että ympäristönäkökohdat eivät muodostu määrääviksi energiapolitiikasta päätettäessä.
On olemassa uhka, että sähkömarkkinoiden vapautuessa päästövelvoitteensa hoitavat jäsenvaltiot voivat menettää sähkömarkkinansa maille, jotka eivät hoida omia velvoitteitaan.
Energiatehokkuuden kannalta sähkön ja lämmön yhteistuotanto on tärkeä asia.
Tässä tulevat esiin myös pienten ja syrjäisten maiden erityisolosuhteet.
Jäsenvaltioiden ilmastolliset erityisolosuhteet on pystyttävä ottamaan huomioon yhteisön tasolla.
Toivon näillä perusteilla, että Rübigin tarkistus saa kannatusta kollegoiden keskuudessa.
Arvoisa puhemies, arvoisa komission jäsen, hyvät parlamentin jäsenet, vain vähän aikaa sitten komissio avasi uuden keskustelun energiahuollon varmuudesta Euroopan unionissa.
Komission jäsenen alulle panema vihreä kirja on tärkeä väline Euroopan unionin energiapolitiikassa ja siinä selvennetään muutamia alan tärkeimmistä tavoitteista.
Siinä ehdotetaan muun muassa päättäväistä toimintaa energiakysynnän osalta.
Jos energiatehokkuutta onnistutaan parantamaan 2,5:een tai 1 prosenttiin, kuten komissio ehdottaa, olemme onnistuneet kantamaan jälleen yhden korren kekoon saavuttaaksemme energiapolitiikan tavoitteet, joita ovat ympäristön kunnioittaminen, kilpailukykyisten markkinoiden luominen ja energiahuollon varmuuden lisääminen.
Tässä mielessä voin vain onnitella komissiota sen tekemistä ehdotuksista uusiutuvien energialähteiden, energiatehokkuuden, energiahuollon varmuuden ja biopolttoaineiden kehittämiseksi, sekä esittelijä Wijkmania hänen viittauksistaan tuleviin direktiiveihin, jotka koskevat rakennuksia sekä lämmön ja sähkön yhteistuotantoa.
Luotan myös siihen, että neuvosto antaa riittävän sysäyksen kaikille näille ehdotuksille.
Euroopan unionin BKT:n kasvu on keskimäärin 3 prosenttia, ja me Euroopan kansalaiset nautimme kasvavasta hyvinvoinnista.
Emme halua luopua tästä hyvinvoinnista, mutta voimme tehdä siitä kestävämpää, erityisesti rakennus- ja kuljetusalalla.
Nyt ei liene oikea aika ryhtyä jälleen keskustelemaan hiilidioksidipäästöjen verotuksesta, kun otetaan huomioon jäsenvaltioiden soveltamien verokantojen väliset erot sekä niiden vaikutukset inflaatioon.
Lisäksi se ei vaikuta millään tavoin energiatehokkuuteen.
Meidän ei pidä myöskään erottaa tätä kysymystä muista lisätoimenpiteistä, joilla taataan sähkön sisämarkkinoiden moitteeton toiminta.
Lopuksi on tehtävä ehdottoman selväksi, että energiatehokkuuden parantaminen ei vähennä hiilidioksidipäästöjä, vaan se ainoastaan parantaa niiden tilannetta, sillä nämä päästöt vähenevät vasta sitten, kun fossiilisten polttoaineiden käyttöä vähennetään.
On tärkeää, että samalla kun keskustelemme tästä asiasta, pohdimme myös muiden energiamuotojen kehittämistä ja yhdenmukaisten politiikkojen toteuttamista muilla aloilla.
Arvoisa puhemies, ensinnäkin haluan kiittää esittelijä Wijkmania ja kaikkia tänään puhuneita parlamentin jäseniä siitä, että he ovat osallistuneet keskusteluun.
Kuten kaikki tiedämme, energiatehokkuus on kysymys, josta on tullut hyvin keskeinen kysymys energiapolitiikkamme laatimisessa.
Kuten jäsen Ayuso hetki sitten sanoi, sitä onkin lähestyttävä juuri tällä yhdenmukaisella tavalla.
Energiatehokkuus on yksi osa-alue yhdenmukaisessa ja järkevässä energiapolitiikassa.
On kuitenkin sanottava, että se on myös yksi niistä tekijöistä, joiden avulla voimme saavuttaa Kioton tavoitteet, ja tämä voi taata meille ajan myötä kestävän kehityksen ja sen lisäksi se voi auttaa meitä myös parantamaan pitkällä aikavälillä energiahuollon varmuutta.
Kuten komissio viime joulukuussa esittämässään vihreässä kirjassa energiahuollosta ja Kioton sitoumuksista osuvasti sanoo, energiatehokkuus ja energiansäästö tukevat energiapolitiikkaa, sillä jokainen säästetty kilowatti merkitsee sitä, että energiaa tarvitsee tuottaa yksi kilowatti vähemmän.
Tiedän, miten vaikeaa jäsen Wijkmanin mietinnön laatiminen on ollut ja miten kovasti hänen on täytynyt ponnistella saadakseen aikaan tämän selkeän ja ytimekkään asiakirjan, jonka hän tänään esitteli meille.
Haluan sanoa Wijkmanille ja kaikille teille parlamentin jäsenille, että yleisesti ottaen olen täysin samaa mieltä siitä, mitä asiakirjassa sanotaan.
Mietinnön laajuus ja siinä esitettävät rakentavat mielipiteet auttavat meitä varmasti vauhdittamaan ja vahvistamaan energiatehokkuuden parantamista koskevan toimintasuunnitelman soveltamista.
Tiedän, että jotkut teistä parlamentin jäsenistä pitävät energiatehokkuuden parantamista 1 prosenttiyksiköllä jatkuvasti kymmenen seuraavan vuoden aikana vähemmän kunnianhimoisena tavoitteena.
Hyvät jäsenet, teidän on ymmärrettävä, millaisia ponnistuksia vaaditaan, että kymmenen seuraavan vuoden aikana energiatehokkuutta parannetaan jatkuvasti 1 prosentilla.
Tästä noin 18 prosentin säästömarginaalista, jonka olemme suunnitelleet saavuttavamme energiatehokkuuden avulla, voitaisiin saavuttaa vuoteen 2010 mennessä 2/3, eli energiatehokkuus paranisi noin 12 prosenttia.
Kyse on jatkuvasta 1 prosentin parannuksesta: 1 prosenttiin ei pyritä vain yhtenä vuonna, vaan siihen pyritään jatkuvasti.
Olen iloinen, että jäsen Wijkman esittää mietinnössään johtopäätöksen, että voimme jatkossakin pitää talouskasvun ja energiankulutuksen toisistaan erillään.
Toisin sanoen voimme kasvattaa talouttamme, ja samanaikaisesti pystymme hillitsemään energiankysynnän kasvua.
Olen täysin samaa mieltä jäsen Wijkmanin vaatimuksista lisätä energiatehokkuutta rakennuksissa.
Yksiköille on jo jaettu direktiiviehdotus, jolla säännellään nimenomaan energiatehokkuutta ja Euroopan unionin alueella rakentamista koskevia määräyksiä, joilla taataan energiatehokkuus aivan erityisesti julkisissa rakennuksissa.
Komissio voi esitellä lähiaikoina tämän direktiivin, johon toivon myös teidän tukeanne.
Lisäksi pyrimme esittämään puitedirektiivin, joka koskee rakennuksissa olevia sähkölaitteita.
Tähän mennessä on laadittu vain alakohtaisia määräyksiä tai sellaisia määräyksiä, jotka koskevat vain tietynlaisia laitteita myös jäsen McNally toi esille nämä asiat ja pyrimme saamaan aikaan kattavat määräykset, joiden piiriin kuuluisivat kaikki sähkölaitteet, joita käytetään kaikenlaisissa rakennuksissa kotitalous-, teollisiin tai kaupallisiin tarkoituksiin.
Haluan sanoa teille myös, että ne ehdotukset, jotka sisältyvät liikennepolitiikkaa koskevaan valkoiseen kirjaan jonka voin toivottavasti esitellä teille pian ovat täysin johdonmukaisia sen kanssa, mitä sanomme täällä ja mitä vihreässä kirjassa sanotaan.
Tässä mielessä toivon, että voin jälleen kerran luottaa teidän tukeenne ja kannatukseenne kaikissa näissä aloitteissa.
Jäsen Wijkmanin esittämä ajatus, että komission ja jäsenvaltioiden on muutettava tärkeimmät julkiset rakennukset tässä asiassa symbolisiksi esimerkeiksi, on mielestäni tarkoituksenmukainen, ja se on tullut esille jo muutamassa yhteydessä.
Toivon, että rakennusten energiatehokkuutta koskevan direktiivin avulla voimme ottaa tässä asiassa askeleen eteenpäin.
Haluan sanoa olevani myös täysin samaa mieltä jäsen Wijkmanin kanssa Save-ohjelman merkityksestä.
Ohjelman tulevaisuuden takaamiseksi ja sen suuntaviivojen ja laajuuden määrittämiseksi alamme pian valmistella ehdotusta päätökseksi ohjelman toteuttamisesta vuodesta 2003 alkaen, ja Wijkmanin täällä esittämät ja keskustelun aiheena olevaan mietintöön sisältyvät ehdotukset tullaan luonnollisestikin ottamaan siinä huomioon.
Euroopan energiaohjelmavirastoon liittyvä kysymys on yleisesti ottaen monimutkaisempi, kuten hyvin tiedätte, mutta joka tapauksessa tärkeää ei ole niinkään, millaisen elimen tai millaisen hallinnollisen järjestelmän avulla tätä toimintaa harjoitetaan, vaan että toimintaa ylipäätänsä harjoitetaan.
Tästä olemme täysin samaa mieltä.
Lopuksi haluan todeta, että Wijkmanin mietinnössä esitetyt vaatimukset ja johtopäätökset sekä kaikki hänen huomionsa tullaan ottamaan huomioon jotkin niistä hyvin lyhyen ajan kuluessa, kuten esimerkiksi rakennuksia koskeva direktiivi.
Mielestäni ne ovat täysin yhdenmukaisia komission esittämän yleisen energiapolitiikan kanssa, ja tästä, hyvät parlamentin jäsenet, olette jo saaneet konkreettisia todisteita: direktiivi uusiutuviin energialähteisiin perustuvasta sähköntuotannosta, energiansäästöä koskevat tiedonannot kuten tämäkin , vihreä kirja ja lähiaikoina esiteltävä direktiivi energiatehokkuudesta rakennuksissa.
Tänään hyväksymme jotain, joka ei liity energian säästämiseen vaan koko järjestelmän tehokkuuteen: sähkö- ja kaasumarkkinoiden vapauttamiseen.
Tämä ei ole lainkaan ristiriidassa sen kanssa, että meillä on liitännäistoimenpiteitä, joilla meitä kannustetaan säästämään energiaa ja käyttämään sitä järkevämmin.
Ihmisen toiminnalla on keskeinen merkitys.
Kuten eräät jäsenet sanoivat muiden muassa jäsenet Chichester ja Beysen on tärkeää kouluttaa ihmisiä ja lisätä heidän tietoisuuttaan siitä, että meidän on käytettävä energiaa todella säästäväisesti, sillä vaikka pystyisimmekin maksamaan siitä, itse energian hinnan lisäksi on olemassa muitakin kustannuksia, joita emme saa koskaan unohtaa.
Emme voi haaskata energiaa.
Paljon kiitoksia, arvoisa komission jäsen.
Keskustelu on päättynyt.
Äänestys toimitetaan huomenna klo 12.00.
Kiitän teitä kaikkia, että noudatitte niin hyvin puheaikoja.
Siten voimme sammuttaa salin valot 45 minuuttia suunniteltua aikaisemmin ja säästämme melkoisen määrän energiaa.
Paljon kiitoksia!
(Istunto päättyi klo 23.14.)