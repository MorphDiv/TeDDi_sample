# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Myös minä yhdyn pyyntöön uudesta direktiivistä, jossa vammaisille varmistetaan täydet kansalaisoikeudet.
Arvoisa puhemies, käsittelemämme aihe on erittäin tärkeä.
Se ei ole sitä ainoastaan siksi, että vammaisille on taattava perustava oikeus ihmisarvoiseen elämään sen kaikilla osa-alueilla, niin kuin se pitää taata kaikille ihmisille, olivatpa he sitten vammaisia tai eivät, vaan myös siksi, että tämä asia saa lisämerkitystä siitä tiedosta, että Euroopan unionissa on yli 37 miljoonaa henkilöä, joilla on jokin vamma.
Onkin kiireesti ryhdyttävä kaikkiin tarpeellisiin toimiin, jotta kaikille taattaisiin todellinen liikkumavapaus, johon ei kuulu ainoastaan mahdollisuus matkustaa asianmukaisesti varustetuissa kulkuneuvoissa, vaan myös mahdollisuus opiskella, työskennellä, sopeutua yhteiskuntaan ja elää ihmisarvoista elämää kaikissa Euroopan unionin jäsenvaltioissa.
On erityisen tärkeää luoda tarpeelliset edellytykset, jotta kaikki pääsisivät sellaiseen työhön, jossa työntekijöillä on oikeuksia, ja edistettävä heidän pääsyään koulutukseen luomalla kannusteita ja kehittämällä myönteisiä toimia, joiden avulla ehkäistään vammaisten työttömyyttä, jonka aste on kolme kertaa suurempi kuin Euroopan unionissa keskimäärin.
Yhtä keskeistä on ehkäistä uusia sosiaalisen syrjäytymisen muotoja, erityisesti tiedosta syrjäytymistä, minkä takia on laadittava toimintasuunnitelma, jotta vammaiset voivat todella olla osallisina tietoyhteiskunnassa sen lisäksi, että heille on taattava oikeus päästä käyttämään sähköisiä palveluja ja välineitä sekä tietoliikennettä.
Lisäksi eurooppalaisten tutkimuskeskusten pitää olla merkittävämmässä osassa vammaisten elämänlaadun parantamiseen liittyvän teknisen tutkimuksen alalla.
Vammaisten syrjäytymisen torjuminen edellyttää konkreettisen tuen antamista perheille, joiden jäsenistä yksi tai useampi on vammainen ja sellaisen kaikille tarkoitetun koulun perustamista, jossa vammaiset lapset sopeutetaan yhteiskuntaan, mutta jossa he saavat myös kaiken tarvittavan tuen sekä erikoistuneet opettajat ja menetelmät, mikäli tarve niin vaatii.
Yhtä lailla tarpeellista on kehittää päättäväisesti lainsäädäntöä ja yksittäisiä toimia sellaisiksi, että vammaiset otetaan huomioon eri politiikoissa ja että vammaisjärjestöt osallistuvat niiden määrittelyyn, seurantaan ja arviointiin.
Niinpä olemme yleisesti ottaen samaa mieltä esittelijä Hermangen jota tervehdin mietinnössään esittämistä ehdotuksista.
Annamme hänelle kaiken mahdollisen tukemme, erityisesti nyt esiteltävän ehdotuksen avulla, ja toivomme, että komissiossa ja neuvostossa tunnustetaan, että tähän ongelmaan on kiinnitettävä erittäin paljon huomiota, ja että vammaiset pitää saada täysimääräisesti osaksi yhteiskuntaa elämän kaikilla osa-alueilla.
Tässä yhteydessä on käytettävä hyväksi vuoden 2003 julistamista Euroopan vammaisten teemavuodeksi kansalaisten ja jäsenvaltioiden herkistämiseksi tälle kysymykselle.
Arvoisa puhemies, jos käytössäni olisi tunti minuutin sijaan, pystyisin ehkä käsittelemään joitakin kysymyksen pääkohdista, mutta parlamentissa joudumme työskentelemään näissä aikarajoissa.
Aluksi haluan onnitella ja kiittää esittelijä Hermangea vammaisten puolesta puhumisesta ja erityisesti hänen valmiudestaan hyväksyä uusia ajatuksia esteettömän Euroopan luomisesta.
Minkä tahansa perusoikeuskirjan tai perustuslain mukaan kaikki ihmiset syntyvät tasavertaisina, mutta Euroopan unionissa vammaisia kohdellaan silti päivittäin eriarvoisina.
Itse asiassa monesti vammaisia kohdellaan muuta yhteiskuntaa alhaisempina olentoina.
Voin kertoa satoja esimerkkejä syrjinnästä ja tietämättömyydestä, tuhansia esimerkkejä ennakkoluuloista.
Puhuessamme vammaisille esteettömästä Euroopasta keskipisteessä ovat aina lainsäädäntö ja rakennuksiin tai liikennevälineisiin pääsyä helpottavat innovaatiot.
Nämä ovat kaikki tärkeitä asioita, mutta ensimmäiseksi on voitettava psykologiset esteet ja kaikissa meissä asuvat ennakkoluulot.
Kun näemme vammaisen ihmisen, vammaan keskittymisen sijasta kohdelkaamme kaikkia tasavertaisina, keskittykäämme heidän kykyihinsä ja antakaamme heille keinot hankkia tietoja ja koulutusta sekä mahdollisuus näyttää, mihin he todella pystyvät.
Suosittelen tätä mietintöä parlamentille ja pyydän, ettei se olisi vain parlamentin tai komission jäsenten hyvien aikeiden tai omantunnon ilmaus, vaan johtaisi todellisiin toimiin ennen vuotta 2003, jotta juhlistaessamme Euroopan vammaisten teemavuotta, voimme todella sanoa saavuttaneemme edistystä ja selvittäneemme joitakin esteitä.
Arvoisa puhemies, aluksi haluan onnitella jäsen Hermangea laadukkaasta mietinnöstä ja myös hänen jalomielisyydestään, kun hän hyväksyi valiokunnassa esitetyt tarkistukset, jotka ovat varmasti rikastuttaneet mietintöä, mutta ennen kaikkea niiden avulla on voitu ottaa huomioon erilaisia näkemyksiä niiden toimien käsittelyssä, joilla torjutaan mahdollista vammaisuudesta johtuvaa eriarvoisuutta.
Vaikka asia voisikin jäädä meiltä huomaamatta, voimme vahvistaa emmekä varmasti erehdy että noin 10 prosenttia väestöstä kärsii Euroopan unionissa jonkinlaisesta vammasta.
Nykyisin tämä prosenttiosuus vastaa noin 37:ää miljoonaa henkilöä, ja se merkitsee myös sitä, että vammaiset eivät muodosta yhtenäistä ryhmää.
Voisimmekin sanoa, ettei ole olemassa vammaisuutta, vaan vammaisia henkilöitä, ja näin ollen on myös selvästi näkyviä vammoja tai sellaisia vammoja, jotka eivät näy, lieviä tai vakavia vammoja, yksittäisiä vammoja tai useiden vammojen yhdistelmiä, kroonisia tai ajoittaisia vammoja, jotka haittaavat liikkumista, näkö- tai puhekykyä, mutta joista kaikki joutuvat kohtaamaan vaikeita esteitä, kun ne henkilöt ja toistan, henkilöt jotka kärsivät jostakin näistä rajoitteista, yrittävät toimia sosiaalisen elämänsä eri osa-alueilla.
Haluaisin viitata erityisesti työllisyyttä koskevaan kysymykseen tässä politiikassa, jolla pyritään luomaan esteetöntä Eurooppaa ja lisäksi sellaista Eurooppaa, jossa on korkea työllisyysaste.
Tämän vuoksi olisi kaikessa rauhassa puhuttava koemenettelyjen ja pätevyyskokeiden sopeuttamisesta vammaisten hakijoiden tarpeisiin; mahdollisuudesta päästä yleensä vammaisille työntekijöille ja ehkä erityisesti vammaisille virkamiehille tarkoitettuun erityiskoulutukseen; henkilökunnan viihtyvyyden parantamiseen liittyvistä toimenpiteistä sellaisten työntekijöiden osalta, joiden vamma on pahentunut työtä tehdessä; työn uudelleenjärjestelystä, liukuvasta työajasta, osa-aikatyöstä, ja niin edelleen.
Pidän erittäin tärkeänä, että vuosi 2003 on julistettu Euroopan vammaisten vuodeksi.
Pidän tärkeänä ehkä vieläkin tärkeämpänä myös sitä, että ymmärrämme päivä päivältä paremmin, että kaikki vammaiset ovat myös kansalaisia, hekin kuuluvat niihin lähes 400 miljoonaan eurooppalaiseen, jotka kuuluvat EY:n perustamissopimuksen 13 artiklan piiriin ja jotka odottavat erityistoimia, Euroopan unionin politiikkojen koordinointia sekä tietoisuuden lisäämistä, mielipiteiden muokkaamista ja kulttuurin kehittämistä, sillä ensimmäinen este voi hyvinkin liittyvä vammaisuuden käsitteeseen
Arvoisa puhemies, haluan ensiksi kiittää esittelijää hyvästä mietinnöstä sekä siitä, että hän on niin huomaavaisesti ottanut vastaan eri poliittisten ryhmien perusteluita ja kuunnellut vammaisliikettä ja vammaisjärjestöjä.
Hän on hoitanut esittelijän tehtävänsä esimerkillisesti.
Vammaisia syrjitään nykypäivänä.
Hakiessaan työpaikkoja toimintarajoitteisten ihmisten on huomattavasti vaikeampi hyödyntää vapaata liikkuvuutta, joka on yhteistyömme perusta, ja nuorten vammaisten on vaikea päästä ulkomaille opiskelemaan.
Tässä tapahtuu selvää syrjintää.
Sama koskee työmarkkinoita.
Toimintarajoitteisten ihmisten keskuudessa työttömyysaste on erittäin korkea.
Vammaisten on myös vaikeampi päästä osallisiksi tiedonsaannista, josta nykyään usein keskustelemme.
Meidän on omaksuttava määrätietoinen asenne.
Kaikki nämä epäkohdat ovat estettävissä.
Vammaisuus ei ole muuttumaton ilmiö.
Ympäristössä on puutteita, ja sitä voidaan muuttaa.
Nykypäivänä meillä on esimerkiksi tulkkausta viittomakielelle.
Voimme suunnitella rakennukset toisenlaisella tavalla, ja voimme suunnitella työpaikat siten, että vammaiset pääsevät niille helpommin.
Nämä asiat ovat toteutettavissa, koska ne ovat ympäristöön tehtäviä muutoksia.
Me pystymme tekemään muutoksia.
Muutoksen on sitä paitsi koskettava kaikkia politiikan osa-alueita.
Ei ainoastaan sosiaalipolitiikka, liikennepolitiikka tai työmarkkinapolitiikka ole muutettavissa, vaan kaikki politiikan osa-alueet.
Työmarkkinoilla, joilla vammaisten työttömyysaste on noin kolminkertainen, on tärkeää, että otamme käyttöön indikaattoreita, jotta voisimme parantaa kaikkien ryhmien - ikääntyneiden, naisten ja myös vammaisten - mahdollisuuksia päästä työelämään.
Usein on sanottu, että yhteiskunnan muuttuneet asenteet ovat sopeuttamisen tärkeä osa.
Tulen itse koulumaailmasta.
On tärkeää, ettei vammaisia piilotella, vaan että he ovat mukana koulumaailmassa, jotta kaikki saavat opetusta ja koulutusta samoin ehdoin ja jotta näemme, että tarpeiltaan erilaiset ihmiset voivat toimia yhdessä.
Tämä on asenteiden muuttamisen kannalta erittäin tärkeä asia.
Lopuksi on tärkeää ottaa vammaisjärjestöt ja vapaaehtoisjärjestöt mukaan työhön.
Olkoon vammaisvuosi lähtökohtana kampanjalle, jossa laadimme uusia direktiivejä ja uuden toimintaohjelman, jotta Euroopassa ei olisi esteitä ja jotta kaikilla olisi samat mahdollisuudet.
Arvoisa puhemies, kollegamme Marie-Thérèse Hermangen mietintö tarjoaa erittäin myönteisen kiintopisteen komission ehdottamalle valistuskampanjalle vuonna 2003, joka on julistettu "Euroopan vammaisten vuodeksi".
Asenteiden muutos on tarpeen, mutta mielestäni on tärkeää ehdottaa monia toimia todellisen syrjimättömyyspolitiikan kehittämiseksi, kuten esittelijä Hermange on tehnyt.
Erilaisuuden tunnustaminen ja oikeus yhtäläiseen kohteluun: tämä on se filosofia, joka on kaikkien niiden ehdotusten taustalla, jotka koskevat etenkin helppoa pääsyä työpaikoille ja julkisiin tiloihin, työntekijöille ja muista riippuvaisille henkilöille vammasta maksettavien korvausten siirtoa unionissa, tai vammaisille myönnettävien kansallisten henkilökorttien vastavuoroista tunnustamista.
Mietinnössä korostetaan myös velvollisuutta solidaarisuuteen silloin, kun on kyse vammaisten tasavertaisesta kohtelusta työmarkkinoilla, ammattikoulutuksessa ja yleissivistävässä koulutuksessa.
Mietinnössä todetaankin, ettei vammaisen henkilön arvoa voida mitata yksinomaan kilpailukyvyllä.
Nämä suuntaviivat ovat mielestäni kunnianhimoisia.
Ne kuvastavat hyvin asianomaisen valiokunnan yhteisiä mielipiteitä sekä vammaisliittojen tahtoa.
Lisäisin vielä, että minusta on hyvin myönteistä, että on ehdotettu aloitettujen toimien seurantaa ja arviointia sekä siirtymistä puhtaasta hallitustenvälisestä politiikasta yhteisön politiikkaan.
Mietinnössä on vain kaksi puutetta.
Toisaalta mietinnön asenne sellaisia yrityksiä kohtaan, joiden olisi työllistettävä vammaisia, ei ole tarpeeksi sitova.
Myös työelämässä olevien vammaisten palkkausta koskeva mietinnön ehdotus on aivan liian varovainen, sillä siinä kehotetaan varmistamaan, lainaan nyt mietintöä, että "työntekoon halukkaiden tulot vastaavat vähintään työelämän ulkopuolella olevien saamia tukia".
Toisaalta varhaislapsuuden hoitotutkimuksia koskevan 20 kohdan moniselitteisyys on mielestäni poistettava, joten ryhmäni jättämä tarkistus on näin perusteltavissa.
Muutoin mietintö on välttämätön, ja kollegojeni tavoin myös minä pidän sitä erittäin hyvänä.
Arvoisa puhemies, kuunnellessani ennen minua puhuneita jäseniä, joiden kanssa olen täysin samaa mieltä, minun täytyi muuttaa näkemystäni ja muuttaa tätä keskustelua varten valmistelemani puheenvuoron sävyä.
Arvoisa puhemies, huomaatteko, kuinka me kaikki olemme aiheesta samaa mieltä?
Erimielisyyttä ei ole: kaikki me haluamme, että yhteiskunta myöntää vammaisille sen, mikä heille kuuluu.
Olen kuitenkin kuunnellut näitä puheita 35 vuotta, emmekä vieläkään ole tehneet mitään konkreettista.
Komission jäsen Diamantopoulou, kuka teidän mukaanne on vastuussa tästä?
Meille asia on selvä, koska eräs tuoli on tyhjä: neuvoston tuoli.
Nimenomaan hallitukset eivät halua antaa vammaisille sitä, mikä heille kuuluu.
Nimenomaan Euroopan unionin ministerineuvostolla on valtuudet tehdä jotakin, ja se osoittaa sen tänään poissaolollaan.
Ja kyse on puheenjohtajavaltio Ruotsista, jota me kaikki pidämme yhtenä valistuneimmista!
Siispä, komission jäsen Diamantopoulou, sanon tämän teille, koska - olen varma tästä - te olette vammaisten oikeuksien paras lähettiläs ja vankkumaton tukija: juuri hallitusten, Euroopan unionin ministerineuvoston, on tehtävä se, minkä tarpeellisuudesta me kaikki olemme yksimielisiä.
Se, ettei sitä ole tehty tähän mennessä, johtuu siitä, että 15 jäsenvaltiomme hallitukset ovat kuuroja, sokeita ja mykkiä.
Juuri ne edustavat eurooppalaisessa yhteiskunnassa todellista kyvyttömyyttä!
Arvoisa puhemies, tiedonanto on ilmaus komission aikeesta pitää aktiivisesti yllä ja viedä eteenpäin politiikkaa esteettömästä Euroopan unionista.
Nähtäväksi jää, miten hyvin tämä politiikka vuoteen 2003 mennessä vastaa vakavia aikeita.
Tällainen politiikka toteutuu vain toteuttamalla konkreettinen toimintaohjelma, arvioimalla tavoitteita, tilastollisia kuvauksia ja konkreettisia aikasitoumuksia.
Liioittelematta voidaan sanoa, että Hermangen mietintö on erittäin tärkeä asiakirja, koska siihen on sisällytetty ongelman kaikki ulottuvuudet täysin selkeästi, siinä ehdotetaan kaikilla tasoilla kokonaisvaltaista politiikkaa, jossa on huomioitu kaikki mahdolliset ulottuvuudet, ja asetetaan konkreettisia tavoitteita.
Erityisesti pitää painottaa tätä vammaisten perusasemaa vamman erityislaadusta riippumatta ja heidän kaikkia tarpeitaan kansalaisina, tuottajina ja kuluttajina.
Olemme samaa mieltä siitä, että tässä uudessa lähestymistavassa vastaavat aloitteet eivät ole myönnytyksiä tai hyväntekeväisyyttä eikä niitä arvioida vain kustannuksina, vaan osana tuotantojärjestelmäämme, jota ne edistävät, sekä osana yhteiskuntamalliamme, jota ne vahvistavat.
Tämä on uusi ajatus, jonka pitää heijastua myös jäsenvaltioiden politiikoissa.
Kysymys on siitä, missä määrin jäsenvaltiot ovat valmiita katsomaan asiaa tästä näkökulmasta.
Työ tulee olemaan vaikeaa.
Sen onnistuminen edellyttää, että pystymme kumoamaan pinttyneet vastakkaiset näkemykset ja aktivoimaan julkisen sektorin toiminnasta vastuussa olevat voidaksemme osoittaa, että mikään koulutus-, kulttuuri-, urheilu-, työllisyys- tai muu politiikka ei voi olla onnistunutta, ellei siinä ole huomioitu vammaisten ongelmia.
Viesti on siis se, että siirrymme tarpeiden tiedostamisesta eteenpäin ja että tavoitteemme on taata vammaisille täysi osallistuminen talous- ja yhteiskuntaelämään.
Arvoisa puhemies, viime kädessä liikenne- ja työonnettomuuksissa aiheutuneiden vammojen lisääntymisen kautta kenestä tahansa voi tulla vammainen, ja asia ei koske vain joitakin ennalta määrättyjä onnettomia vaan meitä kaikkia.
Arvoisa puhemies, mietinnössä vastustetaan aivan oikeutetusti syrjintää, jota Euroopan unionin 37 miljoonaa vammaista kokevat.
Esteettömän Euroopan luomisessa ja yhtäläisten elin- ja työolojen mahdollistamisessa vammaisille ei ole kyse pelkästään hyvästä tahdosta, vaan myös keinoista.
Se, että vammaisten koulutukseen panostaminen on pöyristyttävän riittämätöntä ja että julkisten tilojen ja liikenteen peruskorjaukset puuttuvat kokonaan, vain joitakin esimerkkejä mainitakseni, johtuu siitä, että valtiot tuhlaavat varojaan työnantajien tukiin ja subventioihin sen sijasta, että suuntaisivat niitä noihin yhteisvastuuta osoittaviin tärkeisiin kohteisiin.
Kuinka voisimme olla tuomitsematta työkyvyttömille maksettuja naurettavan pieniä avustuksia?
Ja kuinka voimme sallia, että vakuutusyhtiöt kieltäytyvät vakuuttamasta vammaisia tai että heitä verotetaan liikaa, mikä on eräänlaista syrjintää.
Jos tyydymme vain kehottamaan komissiota ehdottamaan jäsenvaltioille, että nämä kannustaisivat yrityksiä työllistämään vammaisia, lisäämme katteettomien lupausten määrää.
Työnantajat maksavat ennemmin sakkoja kuin palkkaavat vammaisia jopa sellaisissa valtioissa, joissa rangaistaan taloudellisesti työnantajia, jotka eivät noudata palkkauskiintiöitä.
Kaupallisten sopimusten teossa lainsäätäjät sen sijaan osaavat olla tiukkoja.
Näin ollen ankarien rajoitusten onkin kohdistuttava myös sellaisiin työnantajiin, jotka kieltäytyvät palkkaamasta vammaisia tai jotka eivät ryhdy tarvittaviin muutoksiin.
.
(EL) Arvoisa puhemies, haluaisin onnitella erityisesti esittelijä Hermangea kattavasta mietinnöstä ja korostaa, että monien parlamentin jäsenten tavoin hän nostaa esille ongelman kaksi peruspainopistettä.
Ensimmäinen ovat ennakkoluulot, tämä koskee kulttuurisia ja poliittisia muutoksia, ja toinen on tarve yhtäläisiin mahdollisuuksiin ja tasa-arvoiseen osallistumiseen kaikenlaiseen toimintaan.
Tämä toinen tavoite, yhtäläiset mahdollisuudet, tarkoittaa konkreettisia politiikkoja, jotka koskevat 12:ta prosenttia Euroopan kansalaisista.
Luvun käsittää paremmin, jos ajattelee, että nämä 37 miljoonaa vammaista vastaavat noin yhdeksää Tanskan kokoisen maan väestöä.
Sekä komission tiedonannossa että Hermangen mietinnössä korostetaan erityisesti horisontaalista suhtautumista vammaiskysymykseen, eli tarvetta sisällyttää se kaikkiin politiikkoihin ja ottaa huomioon tämä ulottuvuus kaikessa päätöksenteossa.
Tästä syystä myös tiedonannossa mainitaan konkreettisesti pääsy rakennuksiin, arkkitehtuurinen ulottuvuus, työllisyys, liikenne, tutkimus, teknologia, koulutus ja terveys.
On sanottava, että sinä lyhyenä aikana, joka kului komission tiedonannosta mietintöön, on tullut esille kolme kiinnostavaa esimerkkiä.
Ensimmäinen on pyrkimys parantaa lentomatkustajien oikeuksia.
Euroopan tasolla järjestettiin kuuleminen, joka vielä vahvistetaan ja johon osallistuivat lentoyhtiöt, komissio ja vammaisryhmät.
Tavoitteena oli saada aikaan konkreettisia ja sitovia velvoitteita, jotka vahvistavat kaikkien matkustajien ja vammaisten oikeuksia.
Toinen kiinnostava esimerkki on eEurope-aloite jonka puitteissa määritellään konkreettisella tavalla viiden painopistealueen osalta vammaisten tarpeet päästä osallisiksi kaikista uusista tekniikoista ja tietojärjestelmistä.
Lopuksi, kolmas esimerkki on äskettäin julkistettu ohjelma, joka koskee tutkimusta ja teknologiaa, johon sisältyy sekä sitoumuksia erityistekniikkaan, vammaisia tukeviin koneisiin ja laitteisiin että sosiaalisia tutkimuksia.
Arvoisat parlamentin jäsenet, kuten aivan oikein on korostettu, tarvitaan konkreettisia toimia, ja meidän on tietenkin otettava huomioon, että Euroopan tasolla, jäsenvaltioiden politiikan tasolla on olemassa mahdollisuus luoda lisäarvoa jäsenvaltioiden politiikkoihin, vaikka tämä alue kuuluu jatkossakin lähes kokonaan jäsenvaltioiden toimivaltaan.
Tästä huolimatta olen kuitenkin sitä mieltä, että on hyödyllistä puhua konkreettisista kysymyksistä, kuten lainsäädännöstä.
Kiitos parlamentin nopeuttavan roolin onnistuimme äskettäin hyväksymään ennätysajassa vammaisiin kohdistuvan työpaikkasyrjinnän vastaisen direktiivin.
Tämä direktiivi on käytännössä historiallinen Euroopan unionin elinten päätös, ja sen oikea täytäntöönpano on suuri haaste.
Lisäksi kaikissa tällä hetkellä kehitteillä olevissa komission julkistamissa toimintaohjelmissa mainitaan erityisesti sitoutuminen vammaisista huolehtimiseen, tämä koskee Equal-aloitetta, syrjinnänvastaista toimintaohjelmaa, syrjäytymisen vastaista ohjelmaa sekä myös viidettä naisia koskevaa ohjelmaa.
Lisäksi mielestäni kannattaa mainita politiikka, joka koskee työllisyysstrategiaa.
Viime vuonna komissio parlamentin ehdotuksesta hyväksyi tavoitteen vammaisten osallistumisesta ammatilliseen koulutukseen ja työllisyysstrategiaan, mutta neuvosto ei kuitenkaan hyväksynyt sitä.
Palaamme asiaan tänä vuonna ja sekä eurooppalaisella että kansallisella tasolla asetamme konkreettisia määrällisiä tavoitteita vammaisten osallistumisesta ohjelmaan, joka koskee työllisyysstrategiaa, olipa se sitten ammatillista koulutusta, elinikäistä koulutusta, pääsyä uusiin tekniikoihin tai työllistymistukea.
Tämä on yksi meidän tulevan vuoden painopisteistämme.
Lisäksi minun täytyy sanoa, että komissio valmistelee tiedonantoa yritysten sosiaalisesta vastuusta.
Tässä tiedonannossa otetaan erityisesti huomioon kunkin yrityksen - teemme jo nyt tässä tarkoituksessa yhteistyötä erityisten yritysverkkojen kanssa - yksilöllinen ja erityinen vastuu sosiaalipolitiikkojen ja vammaispolitiikkojen soveltamisesta.
Vierailin vähän aikaa sitten yrityksissä, jotka komissio oli viime vuonna palkinnut siitä, että niissä oli työntekijöinä vammaisia, ja vierailu oli todella positiivinen yllätys.
Niissä voi käytännössä nähdä, kuinka pk-yritys kasvattaa voittojaan hyödyntämällä vammaisten poikkeuksellisen kehittyneitä erityiskykyjä.
Haluaisin puhua konkreettisesta ongelmasta, joka liittyy tukien siirtämiseen kaikissa maissa, ja korostaa, kuinka vaikeata tämän ongelman ratkaiseminen on, koska järjestelmien organisoinnin sekä tukitasojen välillä on kauhistuttavan suuria eroja.
On totta, että asetuksessa 1408/71 ei anneta mahdollisuutta siirtää tukia tai keskustella vammaistuista.
Tosiaankin tällä hetkellä näyttää siltä, että monissa maissa esiintyy paljon vastustusta näiden tukien siirtämiseen, koska se merkitsisi valtavia taloudellisia kustannuksia.
Lopuksi minun täytyy sanoa, että vuosi 2003 on todella suuri haaste.
Tällä kaudella keskustelemme poliittisesta kehyksestä vuodelle 2003.
Käymme tietenkin keskusteluja parlamentin kanssa saadaksemme aikaan kokonaisehdotuksen, mutta vuosi 2003 on suuri haaste meille kaikille, koska meidän pitää saada aikaan myös tekoja eikä vain sanoja.
Paljon kiitoksia, arvoisa komission jäsen Anna Diamantopoulou.
Haluaisin kiittää Euroopan parlamentin jäsenten puolesta viittomakielen tulkkiamme hänen istunnon aikana tekemästään erinomaisesta työstä, joka mahdollisti, että kaikki ihmiset voivat ottaa tasa-arvoisemmin osaa keskusteluihimme.
Keskustelu on päättynyt.
Äänestys toimitetaan huomenna klo 11.30.
Yhteisön kansanterveysalan toimintaohjelma (2001-2006)
Esityslistalla on seuraavana Trakatellisin laatima ympäristöasioiden, kansanterveyden ja kuluttajapolitiikan valiokunnan mietintö (A5-0104/2001) ehdotuksesta Euroopan parlamentin ja neuvoston päätökseksi yhteisön kansanterveysalan toimintaohjelman (2001-2006) hyväksymisestä [KOM(2000) 285 - C5-0299/2000 - 2000/0119(COD)].
.
(EL) Arvoisa puhemies, käsiteltävänä oleva terveysohjelma on Euroopan unionin ensimmäinen hanke tällä alueella.
Sitä tukevat suotuisat olosuhteet, joissa toisaalta tietojen keruu- ja levittämistekniikat kehittyvät nopeasti ja toisaalta eurooppalaiset kansalaiset tiedostavat yhä paremmin elämänlaadun, jota terveyden suojelu kohentaa.
Uudessa ohjelmassa on otettu käyttöön kokonaisvaltainen käsitys terveydestä sekä siihen liittyvien ongelmien ratkaisemiseen käytettävistä välineistä, mekanismeista ja käytänteistä.
Ohjelmassa asetetaan kolme tavoitetta, jotka toteutetaan tiiviissä yhteistyössä jäsenvaltioiden kanssa kokonaisvaltaisella ja vuorovaikutteisella tavalla.
Ensimmäinen tavoite on kaikista tarjolla olevista lähteistä saatavien lääketieteellisten tietojen, käytänteiden ja asiantuntemuksen kerääminen, käsittely ja levittäminen.
Toinen tavoite on kehittää sellaisia mekanismeja, joiden avulla yhteisö voi puuttua terveysuhkiin suoraan, ripeästi ja koordinoidusti.
Kolmas tavoite on niihin terveystekijöihin puuttuminen, jotka liittyvät elämäntapoihin, sosiaalis-taloudellisiin olosuhteisiin tai ympäristöön.
Näiden tavoitteiden tarkastelun perusteella muodostetaan strategioita ja politiikkoja erillisten toimien laadun turvaamiseksi ja terveyden suojelun tehostamiseksi.
Kuitenkin ohjelman suurin heikkous piilee siinä, että siitä puuttuu yhteen kokoava keskus, joka on ehdottoman välttämätön ohjelmassa ehdotetulle jäsenvaltioiden, kansalaisjärjestöjen, kansainvälisten elinten, komission yksiköiden, nykyisten ohjelmien verkostojen, kehitysverkostojen ja monien muiden tahojen kanssa yhteiselle hankkeelle.
Esittelijänä huomioni kiinnittyi erityisesti tähän puutteeseen, ja tutkimusten ja kuulemisten jälkeen päädyin ehdottamaan terveysalan koordinointi- ja seurantakeskuksen perustamista.
Ehdotuksen mukaan kyseinen keskus toimii yhteisön, siis komission, ja tämän ohjelman alaisena, ja sitä avustaa komitea, joka koostuu jäsenvaltioiden edustajista.
Tämä varmistaa tehokkaimmin, että yhteisön toimien tavoitteet saavutetaan.
Koordinointia koskeviin kohtiin on lisätty joitakin seikkoja, jotka liittyvät kokonaisvaltaisen terveysstrategian käyttöönottoon laatimalla yhteisön kaikkien toimintalinjojen ja toimien määrittämistä ja täytäntöönpanoa koskeva monialainen politiikka.
Ratkaisevia terveystekijöitä koskevaan ohjelmaan ehdotetaan lisättäväksi myös terveyteen selvästi vaikuttavat geneettiset, syntymää edeltävät ja biologiset tekijät.
Lisäksi terveyttä koskevien parhaiden käytänteiden ja suuntaviivojen määrittämistä tukevat toimet ovat tärkeässä asemassa turvattaessa terveyden korkeatasoinen suojelu ja ihmisten sairauksien ehkäiseminen.
On selvää, että jos tiedot eivät ole vertailukelpoisia ja yhteensopivia ja jos osana ohjelmaa kehitetyt tai kehitettävät järjestelmät ja verkostot eivät ole yhteentoimivia, toimien vaikutus on rajallinen ja yhteisön toimet ovat tehottomia.
Näin ollen ehdotetaan sitovia säännöksiä vertailukelpoisten terveyttä koskevien tietojen ja yhteensopivien tietojärjestelmien kehittämiseksi sekä sisällytetään niihin selkeä ehto henkilötietojen suojelusta.
Talousarvio on toinen seikka, jota pidän erittäin tärkeänä.
Asetettujen tavoitteiden ja niiden saavuttamiseen käytettävien välineiden on aina vastattava toisiaan.
Tätä vastaavuutta ei mielestäni ole varmistettu ehdotetussa ohjelmassa kahdesta syystä: ensiksikin kuvatut ohjelman toimet ovat erittäin laajoja ja kunnianhimoisia, ja toiseksi viime joulukuussa hyväksytty voimassa olevien terveysalan ohjelmien jatkaminen poistaa alkuperäisestä 300 miljoonan euron talousarviosta 80 miljoonaa euroa.
Edellä mainitut seikat huomioon ottaen ehdotetaan tarkistuksia, jotka mahdollistavat ohjelman tavoitteiden saavuttamisen.
On kuitenkin muistettava, että toinen toistaan seuranneiden kriisien jälkeen - BSE, dioksiini, suu- ja sorkkatauti - kansanterveys on eräs EU:n ensisijaisista tavoitteista sen kaikkien politiikkojen joukossa.
Arvoisa puhemies, ohjelman ajankohta ei voisi olla sopivampi, kun samaan aikaan tietotekniikka on kehittynyt valtavasti ja molekyylibiologiassa, genetiikassa ja biotekniikassa on tapahtunut hämmästyttäviä saavutuksia.
Nämä saavutukset muuttavat radikaalista ehkäisevää lääketiedettä ja ovat näin ollen ratkaisevassa osassa sairauksien ehkäisyssä.
Lopuksi haluan sanoa, että eurooppalaisen järjestelmän perustusten vahvistaminen edellyttää yhteen suuntautumista - ei vain taloudellisissa ja sisäpolitiikan ja turvallisuuden strategioissa ja toimintalinjoissa vaan myös yksittäisillä aloilla, kuten terveydessä ja koulutuksessa.
Kyse on uudenlaisesta integraatiosta, kutsuttakoon sitä uudeksi yhteen suuntautumiseksi, joka laajentaa ja syventää yhdentäviä prosesseja.
Mielestäni uusi ohjelma on siis elintärkeän terveysalan yhdentymisprosessin alku.
, naisten oikeuksien ja tasa-arvoasioiden valiokunnan lausunnon valmistelija.
(DE) Arvoisa puhemies, hyvät kollegat, ensiksi haluan kiittää kollega Trakatellisia oikein sydämellisesti hänen erinomaisesta mietinnöstään.
Kiitos kuuluu kuitenkin myös asiasta vastaavalle valiokunnalle, joka hyväksyi naisten oikeuksien valiokunnan kaikki 16 tarkistusta.
Tämä osoittaa, että parlamentti on taas kerran jo paljon pitemmällä kuin monet jäsenvaltiot kansallisessa terveyspolitiikassaan.
Vaikka me naiset edustamme väestön enemmistöä ja vaikka ammatin, perheen ja omaisten hoidon aiheuttama kaksin- ja kolminkertainen rasitus vaatii meiltä naisilta todistetusti suuren terveydellisen veron, naisia koskeviin terveyspolitiikan erityisnäkökohtiin ei vielä kiinnitetä aina riittävästi huomiota.
Terveysjärjestelmämme ovat yleisesti ottaen sukupuolen suhteen sokeita.
Kansallisesta raportoinnista puuttuu useimmiten jaottelu sukupuolen mukaan.
Kuitenkin meillä pitäisi olla ajattelemisen aihetta siinä, että Euroopassa ja muuallakin enemmistö kaikista lääkkeiden varassa elävistä ihmisistä on naisia, Saksassa todistettavasti 70 prosenttia.
Tarvitsemme siis pikaisesti koko Euroopassa luotettavamman tietopohjan ja ennen kaikkea terveyden kokonaisvaltaisen tarkastelutavan.
Sukupuolia koskevan politiikan on päästävä terveyspolitiikassa keskeiselle sijalle tutkimuksessa, ennaltaehkäisyssä ja hoidossa.
Uusi kansanterveysalan toimintaohjelma voi näyttää tässä asiassa tietä.
Euroopassa kuolee nainen rintasyöpään joka 20. minuutti.
Joka yhdeksäs nainen sairastuu siihen.
Sairastumisen todennäköisyys kasvaa vuosi vuodelta.
Rintasyöpä on kuitenkin parannettavissa - jos se tunnistetaan ajoissa ja sitä hoidetaan oikein.
Siksi tässäkin on vaadittava parhaita käytäntöjä.
Meidän on huolehdittava siitä, että edistystä levitetään EU:n laajuisesti muutenkin kuin varhaisen toteamisen alalla.
Mammografiaa koskevien eurooppalaisten suuntaviivojen laatimisen jälkeen on nyt kysymys myös hoidon parhaiden käytäntöjen tutkimisesta ja levittämisestä.
Arvoisa puhemies, hyvät parlamentin jäsenet, komission ehdotus kansanterveysalan toimintaohjelmaksi vuosiksi 2001-2006 on hyvää tarkoittava yritys päästä eroon eurooppalaisen terveyspolitiikan tähänastisesta pirstoutumisesta lukuisiin yksittäisiin ohjelmiin.
Monien kollegojen pyrkimys esittää ympäristöasioiden, kansanterveyden ja kuluttajapolitiikan valiokunnassa lukuisia asioita täydennykseksi, yritykset parantaa komission tekstiä ja esittelijämme Trakatellisin rehellinen ja työteliäs pyrkimys ottaa kaikki nämä toiveet myös huomioon on tuonut meille monia tarkistuksia, ja lisäksi ne ovat mielestäni johtaneet tekstiin, joka on tässä muodossa Euroopan parlamentin lausuntona kestämätön.
Siinä on lukemattomia toistoja, kaksinkertaisia muotoiluja, vaikeaselkoisia tekstinkohtia, ristiriitaisia lausumia, vaatimuksia, jotka rikkovat toissijaisuusperiaatetta, vaikka vakuutetaan päinvastaista.
Sisällöllisesti minua arveluttavat komission painotukset, jotka ilmenevät muun muassa varojen jakamisessa.
Tässä kohden voin kannattaa esittelijän tarkistusta.
Minua arveluttaa kuitenkin edelleen erittäin paljon tämä varmaankin ideana hyvää tarkoittava ehdotus, jossa komissiota kehotetaan perustamaan terveydenhuoltoalan koordinointi- ja valvontakeskus ja ylläpitämään sitä.
Äänestän kaikkia näitä tarkistuksia vastaan ja protestoin painokkaasti myös sitä vastaan, että käsittelemme tämän mietinnön tällä viikolla täysistunnossa, vaikka käännös oli saatavissa vasta tämän viikon maanantaina.
Puiteohjelma voisi luoda tarvittavan avoimuuden yhteisön terveysalan toimiin ja taata vaadittavan joustavuuden, niin että painopisteitä voitaisiin asettaa ajankohtaisista syistä.
Siten vain rajallisesti käytettävissä olevat varat voitaisiin käyttää järkevästi ja kohdistetusti.
Tämä edellyttää kuitenkin komission selkeää ja yksiselitteistä toimeksiantoa, jota minun nähdäkseni ei ole käsiteltävänä olevassa tekstissä.
Arvoisa puhemies, tänään on ensimmäisessä käsittelyssä yksi tärkeimmistä kysymyksistä, jotka koskevat Euroopan kansalaisia, kansanterveyden toimintaohjelma.
Ensimmäistä kertaa terveyden alalla Euroopan politiikassa tapahtuu edistystä, esitellään saavutuksia ja heikkouksia ja valaistaan vaikeuksia johdonmukaisen yhteisön politiikan täytäntöönpanossa.
Tästä mietinnöstä toimitettavassa äänestyksessä Euroopan parlamentin pitää osoittaa olevansa omistautunut terveyden edistämiseen, ennaltaehkäisyn periaatteeseen ja terveyspalveluiden parantamiseen kaikilla tasoilla.
On selvää, että sellaiset alueet kuin tutkimus ja ympäristö liittyvät välittömästi kansanterveyteen ja että ne pitää ottaa toimintaohjelmissa vakavasti huomioon.
Lisäksi on välttämätöntä, että Euroopan unioni tekee yhteistyötä maailmanlaajuisten järjestöjen ja terveysalan kansalaisjärjestöjen kanssa sen hyväksi, että saataisiin jatkuvasti tietoja ja vaihdettaisiin kokemuksia välittömistä reaktioista vakaviin terveysuhkiin.
Lisäksi pitää korostaa, kuinka tärkeää on kansalaisten aktiivinen osallistuminen ja tietoisuuden lisääminen terveyskysymyksissä.
Jotta Euroopan kansalaiset saataisiin luottamaan yhteisön politiikkoihin heitä koskevissa asioissa, on ajoissa ja avoimesti tarkasteltava erityisongelmia, jotka liittyvät välittömästi tai välillisesti terveyteen.
Uudessa toimintaohjelmassa kolme kattavaa tavoitetta korvaavat toiminnassa olevat kahdeksan ohjelmaa.
Toivomme, että uusien erityistavoitteiden valinta ei tapahdu hajanaisesti ja paineen alaisena, vaan Maailman terveysjärjestön ja muiden alan elinten painopisteiden perusteella.
Mitä tulee terveysalan koordinointi- ja seurantakeskuksen perustamiseen, mielestäni sen pitää toimia komission alaisuudessa ja laatia terveysalan painopisteohjelmia ottaen huomioon kansainväliset seikat.
Lisäksi sen pitää koota, seurata, ja hyödyntää alan tietoja, jotta se voisi ehdottaa strategioita ja toimenpiteitä, joita se myös koordinoi.
Haluan luonnollisesti korostaa, että tietojen kokoamisessa sen on noudatettava yksilöiden tai henkilöryhmien tietojen luottamuksellisuutta.
Mielestäni on hyvin tärkeää, että ensimmäistä kertaa kansanterveysohjelmassa toiminta-alana mainitaan psyykkinen terveys.
Onnittelen tästä komission jäsentä, joka asian henkilökohtaisesti tiedostavana vastasi meidän kehotukseemme ja sisällytti ehdotukseen tämän kysymyksen.
Tieteelliset tiedot osoittavat selvästi, kuinka yleisiä psykiatriset sairaudet ovat, ja meidän on reagoitava niihin - vaikkakin viivästyneesti - nopeasti ja tehokkaasti.
Lopuksi mitä tulee talousarvioon, vaikka mielestäni tämän alan rahoitus ei saa olla niukkaa, kun tunnustetaan objektiiviset budjettivaikeudet, katson, että korotus 80 miljoonaan euroon, joka vastaa summaa, joka kulutetaan jo voimassa olevien ohjelmien jatkamiseen, on hyvin realistinen.
Olen toiveikas, että kaikista vaikeuksista huolimatta komissio ja neuvosto pääsevät yksimielisyyteen tästä korotuksesta, ja lopuksi, arvoisa puhemies, haluaisin kiittää esittelijää ponnistuksista löytää kompromissiratkaisuja, jotka ovat olleet huomattavia parannuksia alkuperäiseen ehdotukseen.
Arvoisa puhemies, kiitän lämpimästi esittelijäämme professori Trakatellisia siitä, että hän on taas luotsannut valiokunnan läpi erittäin taitavasti mietinnön, joka on herättänyt paljon mielenkiintoa, joka on erittäin tärkeä ja joka tästä syystä on erittäin altis sadoille ja sadoille tarkistuksille, joita me kaikki olemme tehneet.
Haluan kiinnittää aivan erityistä huomiota siihen, että harvoin valiokuntatyöskentelyn aikana tehdään näin paljon yhteistyötä poliittisten ryhmien kesken, ja siitä esittelijälle kuuluu varaukseton kiitos.
Kun kollega Schleicher arvosteli tätä mietintöä siitä, että se ei ehkä riittävästi keskity olennaisiin asioihin ja että siinä on liikaa hyvää tarkoittavia asioita, niin voin ensiksikin todeta, että lopputulos olisi voinut olla vielä paljon kirjavampi.
Siellä olisi voinut olla vielä paljon enemmän erilaisia toivomuksia.
Minusta esittelijä on huolehtinut siitä, että se kuitenkin on kokonaisuus.
Mitä tulee Schleicherin omaan ryhmään, niin sehän esimerkiksi lisäsi tänne kokonaan uuden painopistealueen.
Hänen ryhmänsä vaati, että otetaan käyttöön viides erityinen tavoite, joka liittyy geeniterapiaan ja geneettisten tautien diagnosointiin, kloonaukseen ynnä muuhun.
Minun ryhmäni ei todellakaan katsonut, että se oli syytä lisätä.
Kansanterveys on todella keskeinen toimialue unionille siitä syystä, että Amsterdamin sopimus todella velvoittaa unionin ottamaan huomioon terveyden kaikessa toiminnassaan.
Tällä tavalla joudumme hyvin vaativien haasteiden eteen.
Minun ryhmäni haluaa painottaa erityisesti tämän integraation merkitystä, ja komissiolla tulee olemaan suuri tehtävä sopeuttaa maatalouspolitiikka terveysvaatimuksiin.
Ajatellaanpa vaikka ruokaa, jota syömme.
Se varmasti tarkoittaa sitä, että tulevaisuudessa me tuotamme ja syömme hieman enemmän kasvisruokaa ja hieman vähemmän liharuokaa.
Se tarkoittaa teollisuuspolitiikassa sitä, että kun teemme kemikaalistrategiaa, niin kansanterveyslähtökohtien pitää olla varsin selkeät.
Se tarkoittaa sitä, että elintarviketeollisuuden täytyy hyväksyä se, että on hyväksyttävä tiukempia määräyksiä esimerkiksi elintarvikkeiden suolapitoisuudesta.
Monia konflikteja on tulossa, ja voimme toivoa, että komissio työstää näitä esityksiä eteenpäin ja ministerineuvosto ja parlamentti sitten toisessa käsittelyssä vielä selkeyttävät tätä tilannetta.
Arvoisa puhemies, voi olla yllättävää, että vasemmisto onnittelee esittelijää ja pitää hänen mietintöään myönteisenä, mutta se johtuu siitä, että mietinnön sisältö on hyvin vakuuttava.
Toisin sanoen esittelijä Trakatellis puhuu yhteisestä periaatteestamme: terveys ei ole kauppatavaraa.
Hän puhuu myös kahdesta tavoitteesta: terveyden ja sairauksien ennaltaehkäisyn edistämisestä.
Kaikki hänen vastauksensa liittyvät näihin kahteen tavoitteeseen, ja on todella tärkeää, että ne myös saavutetaan terveysohjelmalla.
Ensinnäkin hän puhuu tärkeästä koordinoinnista paitsi terveysalan verkostojen, myös jäsenvaltioiden sekä kansalaisjärjestöjen välillä.
Lopuksi hän puhuu myös ehdotuksesta, josta olemme samaa mieltä: terveysalan koordinointi- ja seurantakeskuksen perustamisesta.
Olemme samaa mieltä myös siitä, että on pystyttävä reagoimaan nopeasti sellaisiin terveysuhkiin, joita olemme kohdanneet lähimenneisyydessä ja joita kohtaamme edelleenkin.
Lisäksi on poistettava terveysalaan liittyvä epätasa-arvo; epätasa-arvoa on sekä jäsenvaltioiden välillä että niiden sisällä.
Esittelijä ja ympäristöasioiden valiokunta muistuttavat, että tämä epätasa-arvo täytyy poistaa, ja he korostavat voimakkaasti lääkäreiden ja lääkintähenkilöstön jatkuvaa koulutustarvetta, mutta myös koululaisille annettavan terveyskasvatuksen merkitystä.
Me pidämme tätä erittäin tärkeänä.
Esittelijä puhuu myös niistä riskeistä, joista kansalaiset ovat nykyisin hyvin huolissaan ja jotka liittyvät nykyisin kaupungeissa voimakkaasti lisääntyvien sähkömagneettista säteilyä tuottavien matkapuhelinten ja yleensä matkapuhelinliikenteen terveysvaikutuksiin.
Hän puhuu myös radioaktiivisuuteen liittyvistä riskeistä ja lyhyesti myös siitä ja tätä keskustelua pitäisi ehdottomasti jatkaa mitä on keskusteltu köyhdytetyn uraanin terveysvaikutuksista ja muista riskeistä.
Tämä on mielestäni hyvä mietintö ja se ansaitsee huomenna parlamentin kannatuksen.
Arvoisa puhemies, suhtaudun myönteisesti tähän mietintöön ja sen kolmeen pääseikkaan, joista jo olemme tietoisia.
Tuen täysin kansanterveydestä ja kuluttajansuojasta vastaavan komission jäsen Byrnen kantaa, jonka mukaan on vaarallista olettaa, että jäsenvaltio voi suojella kansalaistensa terveyttä pelkästään omilla ponnisteluillaan.
Hänen lähestymistapansa on täysin oikea.
Tiedämme, että on olemassa yhtenäismarkkinat, joiden mukaisesti tavarat, henkilöt, palvelut ja pääomat liikkuvat vapaasti Euroopan unionin alueella.
Tartuntataudit, jotka vaikuttavat kansalaistemme terveyteen, eivät pysähdy rajoilla.
Jokaisen jäsenvaltion kansalaisilla on oltava pääsy niihin laaja-alaisiin tietoihin, jotka koskevat heidän terveyteensä vaikuttavia tekijöitä ja sitä, miten heidän maansa kansanterveysjärjestelmät täyttävät heidän tarpeensa.
Tämä ehdotus käsittää myös merkittävät lainsäädäntöaloitteet sellaisilla aloilla kuten veren ja verijohdannaisten turvallisuus ja laajempien tupakoinnin vastaisten kampanjoiden toteuttaminen.
Komissiolle on annettava keskeinen yhteensovittamistehtävä kansanterveysasioissa, jotta sairauksia voitaisiin käsitellä niiden alkuperän selvittämisestä niiden varsinaiseen hoitamiseen.
On hyvin tärkeää, että myös homeopatia sisällytettäisiin lääketieteellisenä hoitokeinona tähän Euroopan yhteisön kansanterveysalan toimintaohjelmaan.
Sanon lopuksi, että Euroopan komission olisi myönnettävä enemmän varoja Alzheimerin taudin syiden ja sen mahdollisten hoitokeinojen tutkimiseen.
Arvoisa puhemies, viime vuoden lopulla päätin oman puheenvuoroni eurooppalaisten kansanterveysohjelmien pidentämistä koskevassa keskustelussa huomauttamalla, että kansanterveyden alalla Euroopan unionissa tapahtuva kehitys menee liian pitkälle.
Kansanterveys on kansallista politiikkaa, ja sellaisena sen pitää pysyä.
Sen takia en kannata kansanterveysohjelmia, joita voidaan käyttää välineenä kansalliseen politiikkaan puuttumiseen.
Nyt käsiteltävänä olevilla ohjelmilla ei myöskään ole tarjottavana juuri minkäänlaista lisäarvoa jäsenvaltioiden omiin toimiin.
Nyt käytävä keskustelu uudesta kansanterveysohjelmasta saa minut huolestumaan entistä enemmän.
Mietinnössä ilmoitetaan kyllä muodollisesti, että ohjelma toteutetaan toissijaisuusperiaatetta täysin kunnioittaen, mutta se on pelkkä fraasi.
Ympäristöasioiden valiokunnassa ohjelmaa on laajennettu ja siihen on lisätty kaikenlaista, joka vain jollakin tavalla liittyy kansanterveyteen.
Sen lisäksi talousarvio on korotettu 300 miljoonasta eurosta 500 miljoonaan euroon, jolla olisi tarkoitus perustaa muun muassa eurooppalainen koordinointikeskus.
Minusta tällainen koordinointikeskus ei ole pelkästään tarpeeton vaan myös ei-toivottava, koska sitä minun käsittääkseni käytettäisiin eurooppalaisen kansanterveyspolitiikan kehittämiseen kansallisen politiikan asemesta.
Jos Euroopan unionin toimielimet haluavat antaa selvän signaalin kansanterveyden alueella, niiden pitää pudottaa tupakanviljelylle annettava tuki nollatasolle.
Se tuottaisi unionille rahaa, sen sijaan että nyt Euroopan unioni antaa rahaa hankkeisiin, joita jäsenvaltiot voisivat itse toteuttaa ja rahoittaa.
Alkoholin ja huumeiden alalla rajoittavan politiikan toteuttaminen on nimenomaan jäsenvaltioiden tehtävä.
Euroopan unioni voisi lisäksi kohdistaa kansanterveyden edistämiseen tähtäävät toimensa nykyistä enemmän ehdokasvaltioihin, koska niillä on usein puutteita jopa perusterveydenhuollossa.
Monia sairauksia voidaan ehkäistä tehokkaasti suhteellisen vähäisillä varoilla.
Arvoisa puhemies, on uskoakseni sopivaa, että tämä ohjelma on päässyt täysistuntokäsittelyyn Maailman terveysviikolla, jonka erityisenä huomion kohteena on mielenterveys.
Toissa viikolla parlamentti ryhtyi käsittelemään epilepsiaa koskevaa valkoista kirjaa.
Noin 15 miljoonaa maanmiestämme Euroopassa kärsii elinaikanaan tuosta sairaudesta, jonka vuosikustannukset ovat noin 20 miljardia euroa, ja lisäksi siitä aiheutuu kustannuksia tulonmenetyksenä henkilöille itselleen ja heidän perheilleen ja verotulojen menetyksenä jäsenvaltioille.
Jos tämä kerrotaan kaikista fyysisistä ja henkisistä sairauksista ja häiriöistä aiheutuvilla kustannuksilla ja jos siihen lisätään vielä Itä-Euroopan kommunistisen järjestelmän lopettamisen vaikutus sekä ympäristön saastumisen ja sukupuolitautien ja huumeperäisten tautien aiheuttamien terveysongelmien kaksisuuntainen rajat ylittävä kehitys, terveysongelmien taloudellinen vaikutus on jättiläismäinen.
Euroopan unionilla ei ole toimivaltaa terveyspalveluissa, mutta sillä on aina ollut toimivaltaa työterveys- ja työturvallisuusasioissa, ja myös kansanterveys- ja tartuntatautiasioissa, jotka eivät kunnioita kansallisia rajoja.
Viime aikoina sille on annettu toimivaltaa terveyden edistämistä ja sairauksien ehkäisyä sekä terveysvaikutusten arviointia koskevissa asioissa.
Meidän on nyt vietävä asioita eteenpäin kansanterveysalan toimintaohjelmamme uudistuksilla, joita tässä mietinnössä ehdotetaan.
Kiitän tästä mietinnöstä, esittelijän työstä ja ympäristöasioiden, kansanterveyden ja kuluttajapolitiikan valiokunnan hänen työhönsä tekemistä lisäyksistä.
Terveysvaatimuksia ei nosteta Euroopan unionissa direktiiveillä vaan tutkimuksella, koulutuksella ja hyvien käytänteiden tunnistamisella ja levityksellä.
Valiokunnan kannan hyväksyminen ei aiheuttaisi veronmaksajille mahdottomia kustannuksia: ainoastaan 83 miljoonaa euroa vuosittain - mikä on pikku summa valtavan suuren haasteen hyväksi.
Meille kerrotaan, ettei neuvosto hyväksy kuusivuotisen ohjelman vuosisummaksi 83:a miljoonaa euroa, mutta vanhan ohjelman mukainen vuosisumma oli 63 miljoonaa euroa.
Jos summaan lisätään vuosittain vain noin 5 prosenttia kuuden vuoden aikana, se nousisi 83 miljoonaan euroon.
Jos komission ehdottamasta 50 miljoonasta eurosta vähennetään sama määrä, terveysalan määrärahat vähentyisivät reaaliarvolla mitattuna 37 miljoonaan euroon, kun alamme hoitaa näitä uusia tehtäviä.
Jos neuvosto ei sitä hyväksy, jääköön sen omalletunnolle, että se äänesti niitä 20:tä miljoonaa euroa vastaan, jotka oli tarkoitettu osoitettavaksi vuosittain terveyden hyväksi, samalla kun se antoi tukensa yli miljardin euron vuosibudjetille, jolla tuetaan tupakan viljelyä.
Arvoisa puhemies, parlamentti suhtautuu erittäin myönteisesti tähän kansanterveysalan toimintaohjelmaa koskevaan ehdotukseen.
Terveys on asia, jonka mielipidemittaukset yksi toisensa jälkeen osoittavat olevan tärkein painopiste kansalaisillemme kaikkialla Euroopan unionissa.
Tämä asia on tärkeä tavallisille ihmisille: ihmiset ymmärtävät terveyttä koskevaa puhetta.
Käsitellessämme tätä mietintöä tänä iltana meidän ei pitäisi unohtaa tätä asiaa.
Puhumme usein kansalaisiin lähentymisestä, ja kun otamme huomioon surkean osanoton Euroopan parlamentin viime vaaleihin kaikkialla unionissa, meidän ei pitäisi unohtaa sitä, mikä on tärkeää kansalaisillemme.
Kuten kaikki tiedämme, kansanterveydelle annetaan 152 artiklassa suurempi merkitys kuin koskaan aikaisemmin, joten terveys on otettava huomioon kaikissa Euroopan unionin politiikoissa.
Tällä ohjelmalla voimme tuoda suoraa lisäarvoa Euroopan unionin kansalaisten elämään.
Käsittelemällä kansanterveyttä monialaisesti voimme käyttää rajallisia voimavaroja parhaalla mahdollisella tavalla.
Tartuntatautien hoitamiseen tarkoitetun nopean toiminnan yksikön avulla voimme toimia paljon tehokkaammin.
Terveysvaikutusten arvioinnin myötä voimme selvittää, mikä toimii ja mikä ei.
Kun kansalaisemme saavat lisää terveystietoa, elämänlaatu varmasti paranee.
Vaikka tuenkin useimpia esittelijän tekemiä ehdotuksia, olen edelleen huolissani keskusta koskevasta kysymyksestä.
Pelkään, että tämä asia saattaa viivyttää koko ohjelmaa ehdotukseen liittyvien oikeudellisten kysymysten takia.
Pelkään myös, että tällainen keskus söisi suurimman osan määrärahoista ja jättäisi hyvin vähän työlle, jonka avulla voitaisiin todella olla tehokkaassa yhteydessä kansalaisiin.
Sanon lopuksi, että terveysasioissa kansalaisiin saadaan yhteys.
Meidän on varmistettava, että tämä seuraavat viisi vuotta kestävä toimintaohjelma on tehokas.
Meidän on täytettävä terveyttä ja hyvinvointia koskevat lupaukset.
Onhan loppujen lopuksi niin, hyvät kollegat, etteivät Euroopan parlamentin vaalit ole kaukana!
.
(EN) Arvoisa puhemies, olen erittäin kiitollinen esittelijälle, professori Trakatellisille, ja ympäristöasioiden, kansanterveyden ja kuluttajapolitiikan valiokunnan ja muiden asiaan osallistuneiden valiokuntien jäsenille kaikesta heidän tekemästään työstä tämän tärkeän ja kunnianhimoisen ohjelman hyväksi, joka on keskeinen osa yhteisön yleistä terveysstrategiaa.
Tämä ohjelma on erittäin merkittävä askel eteenpäin tehokkaiden eurooppalaisten kansanterveyspolitiikkojen kehittämisessä.
Se on tärkeä, koska kansanterveyden suojelu ja parantaminen on keskeinen osa kansalaistemme huolia ja odotuksia.
Kuten kaikki tiedämme, kansanterveyspolitiikkamme tarkoituksenmukaisuudesta on nopeasti tulossa Euroopan unionin uskottavuuden tärkein testi kansalaistemme silmissä.
Ohjelmassa keskitytään näihin huoliin tarjoamalla keinoja, tukea ja toimia niillä aloilla, joilla yhteisö voi saada todellista parannusta aikaan, kuten Amsterdamin sopimuksella muutetussa 152 artiklassa kaavaillaan.
Tänään käsiteltävänä oleva ohjelma vastaa kattavasti niihin yhteisiin huoliin, joita komissio, parlamentti ja neuvosto ovat aikaisemmin ilmaisseet edellisessä ohjelmassa omaksutun lähestymistavan puutteista.
Niinpä olemme luopumassa menneisyyden hajanaisista tautisuuntautuneista ja projektiperusteisista toimista, jolloin voimavaroja hajotettiin liikaa, vaikutus kansanterveyteen väheni ja taloushallinnon vaatimukset moninkertaistuivat.
Sen sijaan tarkennamme kansanterveyden painopisteitä ja tehostamme ohjelman hallintaa, mikä minimoi byrokratian, parantaa yhteensovittamista, lisää avoimuutta ja maksimoi vaikutukset.
Uuden ohjelman rakenne takaa myös sellaisen joustavuuden, että voimme vastata odottamattomiin terveyspolitiikan kysymyksiin, jos ja kun niitä syntyy.
Siinä tarjotaan monialainen kehys, joka mahdollistaa tulevaisuudessa politiikkaan perustuvan lähestymistavan kansanterveyttä koskevan laajan näkemyksen pohjalta.
Toisin sanoen ohjelma tarjoaa korvaamatonta tukea yhteisön terveyspolitiikkaa koskevalle päätöksenteolle.
Ohjelmassa yksilöidään kolme toimintatavoitetta, jotka mahdollistavat yhdessä sen, että voimme tunnistaa kohtaamamme merkittävät terveysongelmat ja puuttua niihin.
Ensinnäkin ohjelmassa pyritään parantamaan tietoa ihmisten terveydestä, terveydenhoitotoimista ja terveydenhoitojärjestelmien toiminnasta.
Toiseksi sen avulla yritetään ennakoida merkittäviä terveysuhkia ja reagoida niihin nopeasti.
Kolmantena tavoitteena on ryhtyä käsittelemään sairastamisen keskeisiä perimmäisiä syitä, jotka liittyvät paitsi henkilökohtaisiin elämäntapoihin myös muihin keskeisiin tekijöihin: sosiaalisiin ja taloudellisiin tekijöihin sekä ympäristötekijöihin ja niin edelleen.
Huomaan tyytyväisenä, että erittäin monet käsittelemistänne tarkistuksista ovat sopusoinnussa tämän kansanterveyttä koskevan laajan näkemyksen ja sen kanssa, miten kansanterveyttä olisi käsiteltävä yhteisön tasolla.
Voimme siksi hyväksyä täysin 61 tarkistusta.
Lisäksi on tehty 24 muuta tarkistusta, joiden sisältämiä arvokkaita ajatuksia voimme kannattaa mutta joiden sanamuotoa emme voi täysin hyväksyä.
Tämä johtuu joko siitä, että niissä on tiettyjä asiasisältöön liittyviä kohtia, jotka ovat ristiriidassa ohjelman lähestymistavan kanssa, tai siitä, että niissä tuodaan esiin vaikeita kysymyksiä.
Koska tarkistuksia on näin paljon, en voi arvioida niistä jokaista yksityiskohtaisesti.
Keskityn siis neljään keskeiseen alaan, koska niillä on tehty lukuisia tarkistuksia, joita emme voi hyväksyä ja joilla komission kannan selventäminen on uskoakseni erityisen hyödyllistä.
Ensiksi puhun ohjelman laajuudesta ja rakenteesta.
Vaikka useimmissa tarkistuksissa kunnioitetaankin ja todellakin vahvistetaan ohjelman monialaista tai politiikkaan perustuvaa lähestymistapaa, useat niistä, kuten tarkistukset 12, 65, 66, 85, 91, 100, 111, 112 ja 113, ovat tämän lähestymistavan vastaisia.
Niissä ehdotetaan hyväksyttäväksi viittauksia joko tiettyihin tauteihin ja terveydentiloihin tai erittäin tarkkoihin toteutettaviin toimiin.
Johdanto-osan kappaleessa saattaa olla hyödyllistä tarjota joitakin esimerkkejä merkittävistä terveysongelmista ja toimista, mutta mitä suurin varovaisuus on tarpeen sen varmistamiseksi, ettei ohjelmaan sisällytetä liikaa painopisteitä ja toimia, jolloin se menettäisi paitsi yleissuuntauksensa myös joustavuuden, joka on välttämätön, jotta syntyviin uusiin kehityskulkuihin ja uhkiin voitaisiin vastata tehokkaasti.
Viime vuosien tapahtumat ovat osoittaneet selvästi, että tällaisen joustavuuden säilyttäminen on tarpeen.
Siksi on tärkeää keskittyä sellaisiin keskeisiin painopisteisiin, joissa voidaan tuottaa todellista lisäarvoa.
Olisi vältettävä muiden yhteisön ohjelmien kanssa päällekkäisiä toimia, ja näin vältetään myös niukkojen voimavarojen tarpeeton käyttö.
Siksi tarkistuksia 86, 88, 89, 92, 94 ja 110 ei voida hyväksyä.
Ne kaikki koskevat muiden yhteisön ohjelmien piiriin kuuluvia aiheita, kuten ohjelmien laatimista Itä-Eurooppaan, naisiin kohdistuvaa väkivaltaa, matkapuhelinten aiheuttamia riskejä, täydentäviä hoitokeinoja ja tutkimusta.
Parlamentti on yrittänyt olla loukkaamatta toissijaisuusperiaatetta eli jäsenvaltioiden toimivaltaa kansanterveyden alalla.
Ohjelman selkeänä tehtävänä on tiedottaa siitä, miten terveydenhoitojärjestelmät toimivat, mutta tätä ei pitäisi tulkita siten, että yhteisö voisi osallistua terveyspalvelujen toimintaan.
Nämä asiat kuuluvat jäsenvaltioille.
Siksi tarkistuksia 79, 99 ja 102, jotka koskevat potilaiden oikeuksien suojelua ja ympäristömyrkkyjä, geenihoitoa ja kloonausta käsittelevien osaamiskeskusten perustamista, ei voida hyväksyä; ja vaikka olinkin samaa mieltä siitä, että potilaiden oikeus yksinkertaiseen, selkeään ja tieteellisesti pätevään tietoon sairaudestaan on itsessään arvokas tavoite, yhteisön toimivaltuudet EY:n perustamissopimuksen 152 artiklan mukaisissa asioissa ovat valitettavasti rajalliset.
Siirryn nyt erääseen toiseen kysymykseen, joka liittyy ohjelman perusrakenteeseen ja laajuuteen.
Tänään käsiteltävänä olevassa tarkistuksessa 106 esitetään joitakin toimia, joiden tarkoituksena on kehittää ohjelman ja muiden toimintalinjojen välisiä yhteyksiä.
Sen sisältämät ajatukset esimerkiksi terveysvaikutusten arvioinnista ovat tervetulleita, mutta mielestäni tätä työtä ei pitäisi käsitellä erillään ohjelman muista toimista.
Itse asiassa terveyskysymysten sisältyminen muihin toimintalinjoihin on sellaisenaan koko terveysstrategian peruspiirre.
Terveysvaikutusten arviointiin liittyvät toimet olisi siten sijoitettava kiinteästi ohjelman ehdotettuun rakenteeseen sen sijaan, että niistä tehtäisiin uusi erillinen toimintatavoite.
Johdonmukaisuuden vuoksi terveyskysymysten huomioon ottamisen muissa toimintalinjoissa olisi oltava osa ohjelman kolmen toimintatavoitteen hallitsevia toimia.
Siksi tämä tarkistus on hyväksyttävissä ainoastaan osittain.
Toiseksi sanon ohjelman täytäntöönpanosta, että kaikkien näiden tavoitteiden täyttämisen ennakkoehtona on täytäntöönpanovalmius.
Sanottakoon heti alkuun, että myönnän täysin sen, ettei komissiolla ole tällä hetkellä teknistä valmiutta vastata täytäntöönpanon haasteeseen.
Ei ole epäilystäkään, että meidän on ryhdyttävä huomattaviin ponnisteluihin saavuttaaksemme koordinoinnissa, valvonnassa ja täytäntöönpanossa sellaiset valmiudet, joilla vastataan tämän ohjelman tarjoamaan tekniseen haasteeseen.
Asia on varmasti painopiste tässä prosessissa kaikille kolmelle toimielimelle.
Ohjelman menestys riippuu hyvin pitkälti kyvystämme koota yhteen tarpeelliset voimavarat ja asiantuntemus yhteisön tasolla, jäsenvaltioissa ja kansainvälisissä järjestöissä.
Komissio tekee kaikkensa ohjelman toimivuuden varmistamiseksi luomalla sellaista tehokasta koordinointi- ja valvontavalmiutta, joka on ohjelman menestyksen kannalta välttämätöntä.
Tutkin parhaillaan eri vaihtoehtoja, joilla tämä valmius voitaisiin varmistaa, esimerkiksi keinoja vahvistaa sisäisiä valmiuksia, tai ulkoistamista koskevan aloitteen tarjoamaa uutta mahdollisuutta perustaa eri täytäntöönpanotehtäviä varten yksi tai useampi erikoiselin.
Tarkistukset sisältävät kuitenkin huomattavan paljon viittauksia terveysalan koordinointi- ja seurantakeskuksen perustamiseen ohjelmaa koskevassa päätöksessä.
Sallittehan minun esittää erittäin selvästi tätä asiaa koskevan kantamme.
Kuten jo olen sanonut, olen vilpittömästi samaa mieltä siitä, että tehokkaan koordinoinnin ja valvonnan varmistamiseksi tarvitaan tunnistettavissa oleva järjestelmä, jotta ohjelmasta tulisi menestys.
Olen samaa mieltä myös siitä, että tämä on tehtävä komission ohjauksessa.
Parlamentin ehdotus useissa ohjelmapäätökseen tehdyissä tarkistuksissa mainitun keskuksen perustamisesta komission sisälle nostattaa kuitenkin lukuisia vakavia oikeudellisia ja institutionaalisia ongelmia.
Se loukkaa erityisesti komission oikeutta päättää omasta organisaatiostaan.
Siksi en voi hyväksyä tarkistuksia 11 ja 49 enkä myöskään niitä muiden tarkistusten osia, jotka sisältävät viittauksen "terveysalan koordinointi- ja seurantakeskukseen".
Esittääkseni kantamme lyhyesti uskon, että olemme laajalti yhtä mieltä siitä, mitä on tehtävä, mutta meidän on pohdittava huolellisesti, miten saavutamme tavoitteemme, kun otetaan huomioon oikeudelliset, institutionaaliset ja talousarvioon liittyvät vaikutukset.
Sallittehan minun tämän sovitun tavoitteen mukaisesti vahvistaa sitoumukseni työskennellä tulevina viikkoina aktiivisesti parlamentin ja neuvoston kanssa sovittujen ratkaisujen löytämiseksi, jotta ohjelman kunnollista täytäntöönpanoa varten saataisiin käyttöön tarkoituksenmukaisia rakenteita, asiantuntemusta ja voimavaroja.
Tämä johtaa minut kolmanteen kohtaan - talousarvioon.
Komissio ehdottaa 300 miljoonan euron kokonaistalousarviota kuudeksi vuodeksi.
Käsiteltävänä on tänään kaksi tarkistusta, joissa tätä summaa pyritään nostamaan - tarkistus 72, jossa ehdotetaan 500:aa miljoonaa euroa, ja tarkistus 109, jossa ehdotetaan 380:tä miljoonaa euroa.
Päätäntävalta tässä asiassa kuuluu neuvostolle ja budjettivallan käyttäjille eli Euroopan parlamentille.
Tässä vaiheessa haluaisin vain sanoa, että komissio pysyy alkuperäisessä ehdotuksessaan.
Se laadittiin ohjelmaan sisältyviä toimia koskevan kustannusarvion perusteella, ja se on sopusoinnussa rahoitusnäkymien kanssa.
On selvää, että kaikki ehdotukset kaavailtujen toimien laajentamiseksi vaikuttavat talousarvioon.
Siksi en voi hyväksyä ohjelman kokonaistalousarviota koskevia tarkistuksia 37, 72 ja 109.
Lisäksi tarkistuksissa 72, 103 ja 109 pyritään asettamaan rajoja ohjelman talousarvion käytölle.
Tarkistuksissa 72 ja 109 määrätään, että kunkin tavoitteen toteuttamiseen on varattava vähintään 25 prosenttia talousarviosta.
Tarkistuksessa 103 ehdotetaan tarjouspyyntöjen käytön rajoittamista, ja lisäksi siinä nostetaan sen prosenttiosuuden ylärajaa, jonka mukaisesti jonkin hankkeen kustannukset voidaan kattaa rahoitustuella.
Tällaiset rajoitukset horjuttavat sitä olennaista periaatetta, jonka mukaan ohjelman on oltava joustava ja kyettävä vastaamaan uusiin haasteisiin, ilmaantuviin riskeihin ja kansalaisten huoliin tulevien kuuden vuoden aikana.
Siksi en voi hyväksyä sen enempää kunkin tavoitteen menojen vähimmäissummaa kuin tarjouspyyntöjen käytön rajoittamistakaan.
Olen kuitenkin valmis nostamaan rahoitustuen rajaa 70 prosenttiin, mikä on komission vahvistamien rahoitussääntöjen mukaan mahdollista, mutta sen yli en voi mennä.
Sanon lopuksi komiteamenettelystä, että lukuisat tarkistukset koskevat perustettavan komitean luonnetta.
Ehdotimme alunperin neuvoa-antavaa komiteaa, koska tämä minimoisi byrokratian ja tarvittavat menettelyt.
Tarkistuksissa 42 ja 73 vaaditaan sekakomiteaa, jossa sovellettaisiin sekä hallintomenettelyä että neuvoa-antavaa menettelyä.
Meillä on nykyisten kansanterveysalan ohjelmien perusteella kokemusta työskentelystä sekakomitean kanssa.
Lisäksi tämä on sopusoinnussa neuvoston päätöksen 1999/468 kanssa.
Komissio voi siis hyväksyä nämä tarkistukset.
Tarkistuksessa 74 eritellään kuitenkin suuri määrä tehtäviä, joita komitean olisi hoidettava hallintomenettelyn mukaisesti.
Jo pelkkä tehtävien lukumäärä vaikuttaisi kielteisesti joustavuuteemme ohjelman täytäntöönpanossa ja komitean toimivuudessa.
Tästä syystä en voi suostua tämän tarkistuksen joihinkin kohtiin, jotka koskevat esimerkiksi vuosittaista talousarviota sekä hankkeiden valintaan ja rahoitukseen liittyviä toimintatapoja ja menettelyjä, koska komissio on EY:n perustamissopimuksen 234 artiklan mukaisesti vastuussa talousarvion täytäntöönpanosta.
Siksi voin hyväksyä tämän tarkistuksen vain osittain.
Komissio ei voi hyväksyä myöskään tarkistusta 105, joka koskee vuosittaisten työohjelmien toimittamista parlamentille lausuntoa varten.
Voin kuitenkin hyväksyä niiden toimittamisen tiedottamista varten, kuten tarkistuksessa 46 esitetään.
Sanon kokoavasti, että esittämieni syiden takia 28:aa tarkistusta ei voida hyväksyä.
Kyse on tarkistuksista 33, 36, 37, 41, 62, 65, 66, 71, 72, 83, 85, 86, 88, 89, 91, 92, 94, 97, 99, 100, 102, 104, 105, 109, 110, 111, 112 ja 113.
Hyväksyn ainoastaan osittain tarkistukset 6, 11, 12, 14, 27, 29, 32, 44, 48, 49, 50, 51, 54, 57, 63, 70, 74, 76, 77, 79, 80, 93, 103 ja 106.
Toisaalta, kuten ilmoitin, voin hyväksyä kokonaan loput 61 tarkistusta.
Toistan, että arvostan kaikkea sitä rakentavaa työtä, jota esittelijä ja valiokunta ovat tehneet.
Monet tarkistuksista parantavat tätä ehdotusta.
Niissä kohdissa, joissa on vielä ongelmia, komissio on valmis ja halukas tukemaan ratkaisujen löytämistä nopeasti.
Olen varma siitä, että voimme tehdä yhteistyötä ratkaisematta olevien kysymysten selvittämiseksi yhteispäätösmenettelyn kuluessa.
Se, että komissio voi hyväksyä kokonaan tai osittain 85 tarkistusta 113 tarkistuksesta on tosiaankin osoitus halukkuudestamme ottaa huomioon parlamentin merkittävä myötävaikutus politiikkaan ja luottamuksestamme siihen, että voimme yhdessä saada tämän tärkeän ohjelman pois päiväjärjestyksestä mahdollisimman nopeasti.
Paljon kiitoksia, arvoisa komission jäsen David Byrne.
Keskustelu on päättynyt.
Äänestys toimitetaan huomenna klo 11.30.
Kultainen osake
Esityslistalla on seuraavana yhteiskeskustelu seuraavista suullisista kysymyksistä:
B5-0166/2001 Galeote Quecedo ja muut Euroopan kansanpuolueen (kristillisdemokraatit) ja Euroopan demokraattien ryhmän puolesta komissiolle: "Kultainen osake",
B5-0167/2001 Gasòliba i Böhm ja Huhne Euroopan liberaali- ja demokraattipuolueen ryhmän puolesta komissiolle: "Kultainen osake".
Arvoisa puhemies, vuonna 1997 komissio hyväksyi yhteisön sisäisistä investoinneista tulkitsevan tiedonannon ja korostan sanaa tulkitseva jota se ei antanut parlamentin eikä neuvoston käsiteltäväksi.
Tähän mennessä komissio on käynnistänyt tämän tiedonannon nojalla oikeudenkäyntejä jos emme pahasti erehdy yhdeksää jäsenvaltiota vastaan.
Kukaan ei kyseenalaista komission velvollisuutta torjua mahdollisia yhteisön oikeuden laiminlyöntejä.
Euroopan kansanpuolueen ja Euroopan demokraattien ryhmä kritisoi sitä, että tulkitsevan tiedonannon nojalla komissio on laatinut yksipuolisesti pelisäännöt näinkin tärkeässä asiassa mitä todistaa sekin, että Tukholman Eurooppa-neuvostossa siihen kiinnitettiin huomiota ja tällä tavoin se ryövää itselleen sellaisia toimivaltuuksia, jotka kuuluvat parlamentille ja neuvostolle.
Oletan, että komission jäsen Bolkestein tietää, että ennakkotapauksena yhteisöjen tuomioistuin on jo julistanut mitättömäksi vastaavanlaisen eläkesäätiöitä koskevan tulkitsevan tiedonannon juuri sen vuoksi, että komissio oli ylittänyt valtuutensa.
Lisäksi, arvoisa komission jäsen, tämä vuonna 1997 annettu tiedonanto on jo vanhentunut viimeaikaisen talouskehityksen myötä.
Kaiken tämän vuoksi parlamentti pitää tärkeänä, että vastaatte selkeästi, arvoisa komission jäsen, aiotteko esittää toimivaltuuksienne puitteissa yhteisön sisäisiä investointeja koskevan lainsäädäntöehdotuksen parlamentille ja neuvostolle.
Ryhmäni pitää sitä tietenkin nykytilanteen kannalta välttämättömänä, ja olen varma, että tämän keskustelun lopussa olette vakuuttunut, että parlamentin laaja enemmistö odottaa sitä myös.
Viitattuani tähän uuteen tilanteeseen puhun seuraavaksi kansallisten markkinoiden avautumisesta keskeisimmillä taloudenaloilla, joilla Euroopan unionissa on edelleenkin monopolijärjestelmiä, joiden vuoksi näiden alojen rakenne on epäsymmetrinen.
Itse asiassa tietyt jäsenvaltiot ovat ponnistelleet kovasti ja avanneet tietoliikenne- tai muiden alojen markkinat kilpailulle nimenomaan yhteisön sääntöjä noudattamalla.
Siitä huolimatta toiset jäsenvaltiot eivät ole ryhtyneet samanlaisiin toimiin, minkä vuoksi niiden markkinat ovat edelleenkin suljettuja ulkoiselle kilpailulle.
Tässä tilanteessa PPE-ryhmän mielestä on sallittava "kultainen osake" -toimien kaltaisia ehkäiseviä järjestelmiä, sillä muutoin voisi syntyä objektiivisia syrjintätilanteita.
Näin ollen kysyn komission jäseneltä: mitä komissio aikoo ehdottaa jäsenvaltioille, jotka ovat yksityistämässä yrityksiään ja avaamassa talouttaan vapaalle kilpailulle, jotta ne voivat säilyttää tämän yksityistämisen tavoitteet?
Arvoisa komission jäsen, torstaina parlamentti äänestää päätöslauselmasta, jossa vahvistetaan sen kanta tämän keskustelun päätteeksi.
Olen varma, että komissio soveltaa jatkuvasti meitä sitovaa toimielinten välistä sopimusta ja että te, arvoisa komission jäsen, käytätte sen vuoksi oikein lainsäädäntöön liittyvää aloiteoikeuttanne ja esitätte näin ollen parlamentille välittömästi konkreettisen ehdotuksen.
Arvoisa puhemies, arvoisa komission jäsen Bolkestein, hyvät parlamentin jäsenet, ryhmäni ilmaisee ehdotuksessaan yhtyvänsä PPE-DE-ryhmän ilmaisemaan huolenaiheeseen ja sen levottomuuteen tämän käytännössä vääristyneen kilpailutilanteen vuoksi, joka kuten sanottiin jättää eräällä tavalla suojattomiksi juuri ne taloudenalat, jotka tietyt jäsenvaltiot ovat avanneet kilpailulle ja joilla ne ovat vapauttaneet yrityksiään.
Näin ollen tilanne on eriarvoinen, sillä vielä valtionyrityksen asemassa olevat yritykset, joilla on jäsenvaltioissa alansa monopoli, hyötyvät sisämarkkinoiden avautumisesta ja käyttävät epälojaalisti hyväkseen vahvempaa kilpailuasemaansa niitä yrityksiä vastaan, jotka ovat alkaneet pelata niin sanottua vapaata markkinapeliä.
Kuten jäsen Galeote sanoi, oikeusjuttuja on käynnistetty ja käynnistetään Belgiassa, Ranskassa, Italiassa, Espanjassa, Portugalissa ja Yhdistyneessä kuningaskunnassa, ja rikkeistä johtuvia menettelyjä on käynnissä Tanskaa, Saksaa ja Hollantia vastaan.
Näin ollen yleistilanne osoittaa, että vuonna 1997 annettuun tiedonantoon sisältyvät periaatteet ovat vanhentuneita.
Tämän vuoksi vaadimme tiedonannon pikaista mukauttamista vastaavaan lainsäädäntöön ja parlamentin osallistumista tähän mukauttamiseen asianmukaisella tavalla.
Lisäksi tätä lainsäädäntöä on ajantasaistettava ensinnäkin sen vuoksi, että voidaan eliminoida tiettyjen yritysten etuoikeutettu markkina-asema, ja toiseksi siksi, että voidaan antaa takeet niiden jäsenvaltioiden toiminnalle, jotka ovat toimineet markkinoiden avautumisprosessin mukaisesti, jotka vapauttavat näitä markkinoita ja jotka tarvitsevat takeita, jotta niillä yrityksillä, jotka liittyvät Euroopan sisämarkkinoille, on kaikki takeet näillä markkinoilla pysymisestä.
.
(EN) Arvoisa puhemies, haluaisin aluksi kiittää sekä jäsen Galeote Quecedoa että jäsen Gasòliba i Böhmiä heidän esittämistään suullisista kysymyksistä, jotka tosiaankin koskevat sisämarkkinoiden merkittävää näkökohtaa.
Haluaisin sanoa aluksi, että komissio antoi 19. heinäkuuta 1997 EU:n sisäisten sijoitusten oikeudellisia näkökohtia koskevan tiedonannon, johon molemmat puhujat viittasivat, ja komissio antoi sen monien muiden tiedonantojen tapaan yksinomaisen toimivaltansa perusteella, joka johtuu komission tehtävästä perussopimusten suojelijana.
Kuten tiedonannossa itsessäänkin täsmennetään, sen tavoitteena on osoittaa jäsenvaltioiden kansallisille viranomaisille ja talouden toimijoille, miten komissio tulkitsee perustamissopimuksen määräyksiä pääomanliikkeistä ja sijoittautumisoikeudesta pienentääkseen eriävien oikeudellisten tulkintojen riskiä.
Tiedonannossa esitetyt periaatteet perustuvat olennaisesti Euroopan yhteisöjen tuomioistuimen oikeuskäytäntöön, koska tuomioistuin on tietenkin edelleen ainoa toimielin, jolla on toimivalta antaa lopullinen tulkinta yhteisön oikeudesta.
EY:n perustamissopimuksen 56 artiklan mukaisesti kaikki rajoitukset, jotka koskevat pääomanliikkeitä jäsenvaltioiden välillä, ovat kiellettyjä, olivatpa ne syrjiviä tai syrjimättömiä.
Tiedonannossa, joka koskee yhteisön sisäisiä sijoituksia, käsitellään perusteellisemmin tämän perusperiaatteen kunnioitusta niissä tapauksissa, joissa on kyse kahdesta tietynlaisesta pääomanliikkeestä: kotimaisten arvopapereiden hankinnasta ja suorista sijoituksista.
Kaikki näihin pääomanliikkeisiin sovellettavat rajoitukset voivat aiheuttaa yhteensopivuusongelmia erityisesti 56 artiklan kanssa, jossa käsitellään pääoman vapaata liikkuvuutta, ja 43 artiklan kanssa, jossa käsitellään sijoittautumisvapautta.
Tiedonannossa, johon äsken viittasin, todetaan, että jo pelkän suorien sijoitusten käsitteen mukaisesti Euroopan unionin muiden jäsenvaltioiden kansalaisten olisi voitava hankkia vapaasti määräysvaltaa antavia osakkuuksia, käyttää näihin osakkuuksiin liittyvää äänioikeutta sekä johtaa kotimaisia yrityksiä samojen ehtojen mukaisesti, jotka kussakin jäsenvaltiossa on annettu koskemaan jäsenvaltion omia kansalaisia.
Vaikka sijoittautumisvapaus ja pääoman vapaa liikkuvuus kuuluvatkin perustamissopimuksen mukaisiin perusvapauksiin, yleissääntöihin on olemassa joitakin poikkeuksia, joiden avulla jäsenvaltiot voivat määrätä joistakin rajoituksista.
Sijoittautumisvapauden kohdalla nämä rajoitukset voivat perustua 46 artiklan mukaisesti julkisen vallan käyttämiseen tai yleiseen järjestykseen tai turvallisuuteen tai kansanterveyteen.
Pääoman vapaan liikkuvuuden kohdalla rajoitukset voivat perustua 58 artiklan mukaisesti verotusta tai rahoituslaitosten toiminnan vakauden valvontaa koskeviin välttämättömiin toimiin tai ilmoitusmenettelyjen käyttöön tai yleistä järjestystä tai turvallisuutta koskeviin näkökohtiin.
Lopuksi jäsenvaltiot voivat toteuttaa 296 artiklan nojalla toimenpiteet, jotka ne katsovat tarpeellisiksi puolustusalaan liittyvien keskeisten turvallisuusetujensa turvaamiseksi.
Tuomioistuimen oikeuskäytännön mukaisesti näitä poikkeuksia on välttämätöntä tulkita suppeasti suhteellisuusperiaatteen kriteerien täyttämiseksi.
Kaikki taloudellisiin ehtoihin perustuvat tulkinnat olisi hylättävä.
Poikkeus ei saisi muodostaa mielivaltaista syrjintää tai pääoman vapaan liikkuvuuden peiteltyä rajoittamista.
Kun otetaan huomioon juuri äsken esittelemäni periaatteet ja se, ettei perustamissopimuksessa tehdä eroa yritysten yksityisen tai julkisen luonteen välillä, näyttää selvästi siltä, että mitään sellaisia rajoituksia, joiden tarkoituksena on estää muiden jäsenvaltioiden sijoittajia ostamasta myöhemmin määräysvaltaa antavia oikeuksia yksityistetyistä yrityksistä sillä verukkeella, että näiden sijoittajien pääoma on eriasteisesti julkisessa omistuksessa, ei voida perustella perustamissopimuksen pääomanliikkeitä tai sijoittautumisvapauksia koskevilla poikkeuksilla, jotka esitin hetki sitten lyhyesti.
Sallittehan minun sanoa lopuksi, että, kuten parlamentin jäsenet ehkä tietävät, komissio käsittelee piakkoin yhteisön sisäisten sijoitusten rajoituksia.
Arvoisa puhemies, arvoisa komission jäsen, tiedonanto, josta puhumme tänä iltana, synnyttää kaksi kysymystä.
Ensinnäkin yhteisön lainsäädännön ongelma.
Kun tarkastelemme yhteisön oikeuden lähteitä, meillä on toisaalta sopimuksen alkuperäinen oikeus ja toisaalta direktiivit ja asetukset, joiden säätämiseen neuvosto ja parlamentti osallistuvat.
Siihen väliin on kuitenkin asettunut jotakin, jota usein pidetään yhteisön oikeuden lähteenä - tiedonannot.
Näistä tiedonannoista me tänään puhumme.
Arvoisa komission jäsen, viittasitte aivan oikein siihen, että tämä tiedonanto on vain tulkitseva ja että se tukeutuu myös Euroopan yhteisöjen tuomioistuimen oikeuskäytäntöön.
Usein voi kuitenkin vaikuttaa siltä, kuin komissio tulkitsisi täällä oikeutta yksinään, ilman neuvoston ja Euroopan parlamentin osallistumista.
Komissio esiintyy ainoana lainsäätäjänä, kuten tilanne oli muinaisessa Bysantissa keisari Konstantinuksen aikana.
Oikeustieteen opettajani Freiburgissa nimittikin tätä komission menettelyä toisinaan keisarillis-bysanttilaiseksi lainsäädäntömenetelmäksi.
Sen vuoksi uskon, että näin tärkeissä tapauksissa on ehdottoman välttämätöntä, että todellakin esitetään myös direktiivejä tai asetuksia ja että parlamentti ja neuvosto osallistuvat niiden säätämiseen, kuten asiaan kuuluu.
Ongelma, josta puhumme, herättää toisen kysymyksen, joka koskee kilpailua Euroopan yhteisössä.
Markkinoiden vapauttaminen, siis monopolien purkaminen, on yksi Euroopan unionin menestystarinoista.
Televiestinnän alalla olemme nähneet, että kustannusten ja hintojen lasku on todella koitunut kansalaisten eduksi.
Tässä on kuitenkin erittäin suuri vaara.
Edessämme on tilanne, jossa toiset vapauttavat markkinoita ja kilpailuttavat, mutta toiset eivät toimi niin.
Silloin voimme havaita, että joskus ne, jotka eivät ole toimineet niin, jopa voittavat monopolilla niin kauan kuin toiset ostavat, kunnes entisen julkisen monopolin tilalle on tullut yksityinen monopoli.
Kansalaisilla on silloin edelleen vastassaan monopoli, eivätkä vapauttamisen hyödyt koidu heidän edukseen.
Uskon, että komission on tulevaisuudessa pidettävä tämä tilanne paremmin mielessä.
Arvoisa puhemies, arvoisa komission jäsen, hyvät naiset ja herrat, en ole varma, oliko Konstantinus bysanttilainen, hänhän eli Bysantin ja Rooman valtakunnan välisenä aikana.
Jos hän olisi elänyt Justinianuksen aikana, asia olisi tietenkin ollut toinen.
Tänä iltana käsittelemämme asia koskee joka tapauksessa sitä, missä määrin jäsenvaltio voi rajoittaa perustamissopimuksen nojalla muiden jäsenvaltioiden kansalaisten tai kai myös omien kansalaistensa tekemiä EU:n sisäisiä sijoituksia taloutensa alalla.
Tämä asia on erityisen merkityksellinen niiden sijoitusten kannalta, jotka liittyvät jäsenvaltioiden tekemiin yksityistämisiin.
Asia on olennaisen tärkeä Euroopan yhtenäismarkkinoiden toimivuuden kannalta, ja haluaisin kiittää kollegoita siitä, että he ottivat aiheen tällä kertaa esille, kun otetaan huomioon niiden tapausten lukumäärä, jotka komissio on saattanut viime vuosina tuomioistuimen käsiteltäväksi.
Euroopan yhteisöjen perustamissopimuksen sijoittautumisoikeutta koskevassa 43 artiklassa ja pääoman vapaata liikkuvuutta koskevassa 56 artiklassa, kuten komission jäsen Bolkestein mainitsi, luodaan selvästi järjestelmä, jonka mukaan minkä tahansa jäsenvaltion kansalaisilla on oikeus tehdä sijoituksia muissa jäsenvaltioissa.
Tämä on oikeus, jota erittäin monet yksityishenkilöt ja yritykset ovat käyttäneet hyväkseen Euroopan unionin kehittyessä.
EU:n sisäiset sijoitukset ovat lisääntyneet huikeasti muutamana viime vuotena.
Vuonna 1998 tällaiset sijoitukset olivat yhteensä yli 132 miljardia euroa; vuonna 1999 ne lisääntyivät yli 80 prosenttia yli 240 miljardiin euroon.
Meidän on aivan järkevää odottaa, että nämä luvut ylittyvät helposti ja kasvunopeus säilyy, kun euron käyttöönotto vähentää yhteisön sisäisiä maksutapahtumia ja poistaa yritysten valuuttakurssiriskin ja valuutanvaihtokustannukset samalla, kun se parantaa yhteisön sisäisiä sijoitusmahdollisuuksia.
Niin suuri on Euroopan taloushankkeen ja euron käyttöönoton menestys.
Parannuksiin voidaan kuitenkin aina pyrkiä.
Euroopan yhtenäismarkkinoiden loppuun saattamiseen liittyy vielä monia tehtäviä, joista yhtenä on tietenkin purkaa vähitellen valtioiden osuudet yrityksistä.
Tätä purkamista on harjoitettu ainoastaan suuren poliittisen rohkeuden avulla ja huomattavia poliittisia riskejä ottaen.
Usein siihen on päästy ainoastaan sellaisten oikeudellisten vakuutusten kautta, joita hallitukset ovat antaneet valvontansa jatkumisesta ja jatkuvista erityisintresseistään yksityistettävien yritysten strategisessa suuntaamisessa.
Tällaiset oikeudelliset vakuutukset ovat olleet monenmuotoisia, ja "kultainen osake" on niistä yksi, joten voidaan uskoakseni väittää, ettei tällainen etuoikeutettu osake ole aina ollut haitta vaan se on saattanut itse asiassa tukea poliittisesti yksityistämisprosessia.
Komissio vahvisti vuoden 1997 tiedonannossaan suuntaviivat näiden oikeudellisten vakuutusten käytölle.
Se toimi silloin jokseenkin epäavoimesti, koska sen antamaa tiedonantoa ei käsitelty sen paremmin parlamentissa kuin neuvostossakaan.
Hallitusten antamat oikeudelliset vakuutukset oli sen sijaan vahvistettu täysin julkisesti ja sellaisen julkisen keskustelun myötä, jota yksityistämisprosessissa välttämättä syntyy.
On todellakin melko epämiellyttävää, että keskeisten yhteisön sääntöjen ja jäsenvaltioiden säännösten vahvistamisen välille on luotu tällainen kahtiajako.
Komissio on sen jälkeen nostanut tiedonantoa toimintaohjeenaan käyttäen tuomioistuimessa kanteen kuutta jäsenvaltiota vastaan ja käynnistänyt jäsenyysvelvoitteiden noudattamatta jättämistä koskevan menettelyn muita jäsenvaltioita vastaan.
Yhtäkään näistä tapauksista ei ole saatu vielä päätökseen.
Ei voi olla oikeutettua, että komissio on nostanut itse laatimansa sääntöjärjestelmän nojalla kanteita jäsenvaltioita vastaan, kun niillä on samaan aikaan ollut valtavia vaikeuksia saada laadittua välttämättömät yksityistämisohjelmat.
Olen samaa mieltä komission kanssa siitä, että tällaisten jäsenvaltioiden antamien oikeudellisten vakuutusten oikeuttamiseen usein käytetyn kansallisen edun perustetta ei voida hyväksyä tällaisten toimien riittäväksi perusteeksi.
Kansallisen edun peruste ei yksinkertaisesti ole riittävän avoin, koska se voi kattaa erityisen laaja-alaisia taloudellisia ja/tai ei-taloudellisia perusteita.
Olen kuitenkin samaa mieltä myös niiden kollegoiden kanssa, joiden mielestä myös komissio on toiminut erityisen epäavoimesti purkaessaan EU:n sisäisten sijoitusten esteitä.
Yhdyn heidän pyyntöönsä, että komissio päivittää toimintatapansa tällä alalla antamalla direktiiviehdotuksen paitsi toimielimen sisäisen avoimuuden vuoksi myös jäsenvaltioiden ohjaamiseksi, jotta pitkälliset tuomioistuinmenettelyt voitaisiin välttää.
Arvoisa puhemies, arvoisa komission jäsen, olen sitä mieltä, että on olemassa vaara, että kuulemamme puheenvuorot, erityisesti kollega Galeoten puheenvuoro, aiheuttavat väärinkäsityksen.
Väärinkäsitys olisi se, että parlamentti jollakin tavalla pyytäisi komissiota tukemaan "kultaisia osakkeita", vahvistamaan valtion erityisoikeuksia, jotta voitaisiin jotenkin varjella vapautuvia markkinoita sellaisilta markkinoilta, joilla toimii monopolistisia toimijoita, joilla on paljon varoja käytössään ja jotka voivat ottaa haltuunsa vapautuvat markkinat.
Tämä olisi mielestäni väärinkäsitys.
Olen päinvastoin sitä mieltä, että parlamentin on noustava voimakkaasti vastustamaan näitä etuoikeutettuja osakkeita ja kaikkia välineitä, jotka estävät todellisten ja dynaamisten sisämarkkinoiden muodostumisen aloilla, jotka viime vuosikymmeninä perinteisesti ovat olleet valtion hallussa.
Minä puhun italialaisten radikaalien nimissä.
Vuonna 1997 teimme Italiassa aloitteen kansanäänestyksestä vuoden 1994 lakia vastaan, jolla luotiin Italiaan erityisoikeudet, "kultaiset osakkeet".
Tuossa kansanäänestyksessä 80 prosenttia äänestäjistä - lähes 10 miljoonaa italialaista - äänesti aloitteen puolesta, eli pyysi kanssamme sellaisten sääntöjen purkamista, jotka estävät todellisten kilpailuun perustuvien markkinoiden muodostumisen yksityistettyjen yritysten pääomamarkkinoille.
Valitettavasti nuo äänet menivät hukkaan, kuten usein käy, ne haaskattiin italialaisessa järjestelmässä, jossa perustuslailla ja kansalaisten tahdolla ei usein ole mitään arvoa.
Vuonna 1998 silloinen sisämarkkinoista vastannut komission jäsen Mario Monti käynnisti rikkomismenettelyn nykyisen komission puheenjohtajan, Romano Prodin, johtamaa hallitusta vastaan näiden etuoikeutettujen osakkeiden käytön vuoksi.
Vuonna 1999 hyväksyttiin asetus, jolla muutettiin italialaisia etuoikeutettuja osakkeita muuttamatta niiden sisältöä.
Minä olen sitä mieltä, että perustamissopimuksen artiklojen pitäisi riittää varmistamaan, ettei valtionyhtiö, jolla on monopoliasema, voi ostaa yritystä vapautuvilta markkinoilta.
Kyse on hallitsevan markkina-aseman väärinkäytöstä, valtion tuista.
Ei ole tarpeen huolehtia siitä, että yrityksillä on etuoikeutettuja osakkeita, jotka estävät niitä joutumasta toisen jäsenvaltion valtionyhtiön ostamiksi.
Muuten - kuten usein tapahtuu - tämän tekosyyn varjolla tosiasiassa taataan jäsenvaltioiden hallituksille ja enemmistöpuolueille veto-oikeus valtionyhtiöiden vapaassa markkinoille asettamisessa ja estetään valvonnan ja sitä kautta yritysten johtamisen toteutuminen rahoitusmarkkinoilla parhaimmalla, tehokkaimmalla ja optimaalisimmalla tavalla sellaisilla aloilla, jotka ovat Euroopan kannalta erittäin tärkeitä, ratkaisevia ja strategisia: erityisesti televiestintä- ja energia-alalla.
Lisäksi etuoikeutettuja osakkeita käytettäessä markkinoille tuotavat yritykset tuovat vähemmän rahaa julkisiin talousarvioihin, koska tällöin ostetaan yrityksiä, joissa strategisista valinnoista voivat päättää tahot, jotka eivät ole investoineet niihin penniäkään: yksityistämällä etuoikeutetut osakkeet menetetään rahaa.
On lisäksi vaara, että etuoikeutetuilla osakkeilla valtiollistetaan yksityiset säästöt: kansalaiset ja sijoittajat ostavat yrityksiä, jotka ovat edelleen valtion, hallitusten ja siten siis puolueiden tossun alla.
Etuoikeutetut osakkeet aiheuttavat erikoislaatuisen eturistiriidan valtion eri tehtävien kesken, koska valtio hoitaa edelleen yksityistettyjä yrityksiä ja on jollakin tapaa myös niiden omistaja, ja toisaalta sen tehtävänä täytyisi olla pelkästään kilpailun ja kaikkien kansalaisten etujen toteutumisen valvominen.
Tämä on yksi tavoista, joilla Euroopan valtiot, jotkin maat - tarkoitan Italiaa - pitävät käytännössä edelleen hallussaan merkittävää osaa maan taloudesta ja estävät näillä aloilla - televiestinnän ja energian aloilla - kilpailukykyisten ja tehokkaiden yritysten ja markkinoiden syntymisen, sellaisten yritysten, jotka kykenevät vastaamaan kansainväliseen kilpailuun.
Sitä, että Italian Enel, Saksan Deutsche Post sekä France Télécom käyttävät hyväkseen monopoliasemaa vallatakseen muiden maiden markkinoiden yksityistettyjä osia, on vastustettava hallitsevan markkina-aseman väärinkäyttönä, kuten valtion tukia, mutta sitä ei saa käyttää tekosyynä, jonka perusteella markkinoitaan vapauttavien maiden sallitaan pidättää itselleen valtuuksia yrityksissä, joiden tulisi olla yksityistettyjä.
Käytännössä etuoikeutetut osakkeet ovat olleet ja ovat edelleen este, joka haittaa todellisten eurooppalaisten yritysten luomista julkisten palvelujen alalla.
Etuoikeutetut osakkeet siis heikentävät markkinoiden dynamiikkaa, ja hallitukset puuttuvat edelleen yritysten toimintaan ja ajattelevat edelleen tietävänsä paremmin, kenen täytyy ostaa yrityksiä, mikä ei ole markkinoiden kannalta tehokkain ajattelutapa, ja kansalaiset siis saavat kärsiä tästä.
Emme saa sallia, että hallitukset turvautuvat etuoikeutettuihin osakkeisiin estääkseen yritysten oston markkinoilla myös siitä syystä, että ne haluavat junailla yksityistetyt yritykset ystäviensä käsiin, koska tällaiset tapaukset pitkällä aikavälillä johtavat, kuten on tapahtunut, markkinoihin, joilla kilpailu on heikkoa.
Näistä syistä tuon julki joitakin epäilyksiä siitä päätöslauselmasta, josta torstaina äänestämme.
Minusta parlamentin on ilmaistava kantansa voimakkaasti ja kenties estettävä se, että päädytään kompromissiin valtiovallan ja vapauttamisen puolestapuhujien välillä.
Parlamentin on korotettava äänensä sanoakseen, että pääoman liikkuvuutta ja sijoittautumisvapautta koskevien perustamissopimuksen artiklojen soveltamisen tulisi perustua nykymarkkinoiden talouden tilanteeseen eikä siihen, joka vallitsi 40 vuotta sitten.
On olemassa vaara, että ne valtion monopoliyhtiöt, jotka yhä ovat olemassa, nousevat Euroopan vapautuneiden markkinoiden herraksi: tämän vaaran muodostavat hallitsevan markkina-aseman väärinkäyttö ja valtion tuet, ja niihin meidän täytyy puuttua.
.
(EN) Arvoisa puhemies, saanhan kiittää jälleen kerran siitä, että annatte minulle puheenvuoron voidakseni vastata joihinkin jäsenien tekemiin huomautuksiin.
Jäsen von Wogau sanoi, jos ymmärsin häntä oikein, että tiedonanto, johon parlamentin jäsenet ovat viitanneet ja jonka itsekin mainitsin, on oikeuslähde.
Ymmärrän asian toisin.
Oikeuslähteenä on perustamissopimus.
Perustamissopimus on selkeä.
Komissio on perustamissopimuksen suojelija, ja tämä tunnustetaan yleisesti.
Komissio antoi vuonna 1997 tiedonannon selvittääkseen joitakin väärinkäsityksiä, jotka liittyivät perustamissopimuksen asiaa koskeviin artikloihin.
Komissio ei toiminut näin aiheetta.
Viittaan kahteen nimenomaiseen tapaukseen.
Ensinnäkin Yhdistynyt kuningaskunta yritti vuonna 1991 käyttää hyväkseen "kultaisia osakkeita" vastustaakseen sitä, että muiden jäsenvaltioiden julkisyhteisöt tai julkiset yritykset ostavat tiettyjä brittiläisiä yrityksiä, jotka oli yksityistetty.
Tuolloin vuonna 1991 tätä kutsuttiin Lilleyn opiksi.
Komissio toimi tarmokkaasti.
Yhdistynyt kuningaskunta muutti politiikkaansa.
Toinen tapaus on uudempi.
Kollega Lamyn oli vastustettava kansainvälisellä tasolla vastaavaa amerikkalaista aloitetta, joka oli tehty tiettyjä julkisia eurooppalaisia tietoliikennealan yrityksiä vastaan.
Joten molemmista näistä tapauksista näkyy, että komissio on toiminut sellaisia pyrkimyksiä vastaan, perustuivatpa ne jonkin jäsenvaltion tai Yhdysvaltain tapauksessa unionin ulkopuolisen valtion aloitteeseen, joilla muiden jäsenvaltioiden joko yksityisiä tai julkisia yrityksiä on yritetty estää sijoittamasta jäsenvaltion yksityistettyihin yrityksiin.
Sanon käsiteltävänä olevaan pääasiaan palatakseni, että komissio on ainoastaan tulkinnut perustamissopimuksen asiaa koskevia artikloja - lähinnä 56 ja 43 artiklaa.
Juuri näin on tehty tulkitsevassa tiedonannossa.
Joten ei voida sanoa, kuten jäsen Katiforis aikaisemmin tänä iltana sanoi, että komissio rakentaa omaa sääntöjärjestelmäänsä.
Sanon jälleen ja viimeisen kerran, että komissiolle on uskottu tehtäväksi toimia perustamissopimuksen suojelijana.
Vuoteen 1997 asti oli epävarmaa, kuinka 43 ja 56 artiklaa olisi tulkittava.
Juuri tämä on tulkitsevan tiedonannon antamisen syy.
Tuomioistuin on viime kädessä se toimielin, joka päättää, mikä on oikein tai väärin tai mikä on laillista ja laitonta.
Komissio ei tietenkään loppujen lopuksi päätä, mikä oikeudellinen tilanne on.
Sen päättäminen kuuluu tuomioistuimelle.
Jonkun on kuitenkin saatettava tapaus tuomioistuimeen ennen kuin tämä voi käsitellä asiaa.
Juuri näin komissio on tehnyt.
Tällä komission jäsenellä on ollut tässä asiassa tietty osa, ja hän on vienyt lukuisia jäsenvaltioita oikeuteen "kultaisen osakkeen" käytön takia.
Joten minun on torjuttava komissiota vastaan esitetty moite siitä, että komissio on anastanut itselleen tiettyjä toimivaltuuksia, joita sillä ei pitäisi olla, ja siitä, että se suunnittelee omaa sääntöjärjestelmäänsä.
Ei, komissio ainoastaan tulkitsee ja toteaa, mikä laki on.
Juuri tästä syystä se on vienyt jotkin jäsenvaltiot oikeuteen.
Toivottavasti näemme pian, mitä tuomioistuimella on sanottavanaan.
Minulta kysyttiin, annanko käsiteltäväksi direktiivin.
Direktiiviin ei ole mitään tarvetta.
Meillä on perustamissopimus.
Komissio tulkitsee perustamissopimusta, ja tuomioistuin tekee päätökset.
Joten emme tarvitse direktiiviä.
Tämän kaiken sanottuani lisään, että komission on määrä keskustella piakkoin koko tästä asiasta.
Sen jälkeen voin ehkä antaa parlamentille lisätietoja, mutta tällä hetkellä en näe mitään syytä muuttaa juuri ilmaisemaani mielipidettä.
Paljon kiitoksia, arvoisa komission jäsen Frederik Bolkestein.
Olen ottanut vastaan neljä työjärjestyksen 40 artiklan 5 kohdan mukaisesti käsiteltäväksi jätettyä päätöslauselmaesitystä.
Äänestys toimitetaan torstaina klo 12.00.
Keskustelu on päättynyt.
(Istunto päättyi klo 23.15.)