# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Naisten oikeuksien ja tasa-arvoasioiden valiokunta on tutkinut tarkoin kaikkia avoimia kysymyksiä, ja poliittisten ryhmien välisissä sopimuksissa on päätetty, että kaikkiin jäljelle jääneisiin vaatimuksiin ei tartuta enää uudelleen, mutta tärkeimpiin kyllä.
Mietinnön esittelijä, jäsen Hautala, on nähnyt paljon vaivaa kehitelläkseen käyttökelpoisia kompromisseja.
Tulos on edessämme.
Siitä, että isyysvapaa ei voi merkitä samaa kuin äitiysvapaa, keskusteltiin jo ensimmäisessä käsittelyssä.
Niin ollen kompromississa ei nyt rajoiteta jäsenvaltioiden oikeutta tunnustaa erillinen oikeus isyysvapaaseen.
Sekä äideillä että isillä on oltava mahdollisuus omistautua perheeseen liittyville tehtäville.
Se on ilman muuta - toisin kuin täällä myös ilmaistu mielipide kuului - PPE/DE-ryhmän nimenomainen tavoite.
Myös muotoilu, joka keksittiin ja jonka mukaan naiset voivat äitiysvapaan loputtua palata työhönsä tai vastaavaan toimeen, on otettava huomioon.
Ongelmia meillä on tosin seksuaalisen häirinnän määritelmän kanssa.
Tällä kohdin olemme löytäneet lähinnä epämääräisen muotoilun, sillä luulen, että näin yksikään tuomari tai kukaan, jonka pitäisi päättää asiasta, ei pysty sitä käsittelemään.
Haluan kuitenkin vielä kerran aivan lyhyesti ilmaista vastustavani työnantajilta vaadittavia vuosittaisia tasa-arvon kehittymistä koskevia raportteja.
Pelkkää byrokratiaa, se ei edistä tasa-arvoista kohtelua.
Meidän on ajateltava myös pieniä ja keskisuuria yrityksiä, jotta ne tulevaisuudessa hyväksyvät yhteiskunnassa naiset, jotka etsivät työpaikkaa.
Arvoisa puhemies ja arvoisa komission jäsen, puhumme tänä iltana miesten ja naisten tasa-arvoisesta kohtelusta mahdollisuuksissa työhön, ammatilliseen koulutukseen ja uralla etenemiseen sekä työoloissa.
On oikeastaan hämmästyttävää, että puhumme täällä vielä, koska olemme puhuneet tästä asiasta jo niin kauan ja koska lähes kaikki, sekä miehet että naiset, ovat vakuuttuneita siitä, että tasa-arvoinen kohtelu on itsestään selvää ja että sen täytyy toteutua.
Valitettavasti emme kuitenkaan ole niin pitkällä.
Naisia aliarvostetaan ja syrjitään yhä myös työtilanteissa.
Työn ja kodinhoidon yhdistäminen aiheuttaa yhä ongelmia monissa tapauksissa.
Siksi olen iloinen tästä mietinnöstä.
Olen myös iloinen, että olemme voineet saada aikaan kompromissitekstin joissakin tärkeissä asioissa.
Siksi toivon, että huomenna äänestetään myönteisesti, jotta tämä voi todellakin olla askel eteenpäin tasa-arvoisen kohtelun prosessissa.
Mietintö tarjoaa kannustimen valtioille ja asianomaisille organisaatioille toimenpiteisiin ryhtymiseksi tasa-arvoisen kohtelun hyväksi ja seksuaalisen häirinnän estämiseksi.
Tässä annetaan parempi oikeusturva ja esimerkiksi tarjotaan mahdollisuuksia palata työhön raskauden jälkeen tai adoption yhteydessä.
Samalla tähän kuuluu, että ymmärrämme paremmin miesten ja naisten osallistumisen todellisen tilanteen ja että meillä voi olla saatavilla parempia, ajantasaistettuja tilastoja.
Siksi sydämelliset kiitokset komissiolle aloitteesta.
Lämpimät kiitokset esittelijälle kaikista hänen ponnisteluistaan, jotta mahdollisimman moni meistä pääsee samalle viivalle, mutta ennen kaikkea myös kiitokset kaikille, jotka ovat tehneet parhaansa tämän laajasti kannatetun tekstin hyväksi.
Haluaisin aloittaa onnittelemalla esittelijä Hautalaa, ja haluaisin kiittää kaikkia valiokunnan jäseniä heidän ponnisteluistaan ja erinomaisesta myötävaikutuksestaan, kun on kyse tästä vaikeasta ja monimutkaisesta alueesta.
Tiedän, että haluatte parantaa yhteisen kannan tekstiä, josta sovittiin yksimielisesti neuvostossa 11. kesäkuuta 2001.
Kuten tiedätte ensimmäisen käsittelyn perusteella, komissio hyväksyi lähes kaikki tarkistuksenne hengeltään - 49 tarkistusta yhteensä 70 tarkistuksesta - ja laati näin ollen tarkistetun ehdotuksen, joka heijastelee tätä kantaa.
On syytä yleisesti korostaa, että yhteinen kanta parantaa huomattavasti alkuperäisen ehdotuksen tekstiä, ja siinä vastataan esitettyyn toivomukseen, että direktiivin 76/207 teksti saatettaisiin ajan tasalle.
Meidän on nyt keskityttävä direktiivin olennaisimpiin kohtiin ja pyrittävä yhteistuumin löytämään mahdollisia ratkaisuja, jotta voisimme vielä parantaa yhteistä kantaa.
Kuten tiedätte, neuvosto pääsi sopimukseen vasta pitkien keskustelujen jälkeen, joita käytiin sellaisista asioista kuin määritelmien tarkka sanamuoto ja äitiys- ja isyyslomaa koskeva artikla, josta oli hyvin vaikea päästä sopimukseen neuvostossa.
Tästä syystä sopuratkaisu on erittäin herkkä.
Olen toisaalta sitä mieltä, että neuvoston pitäisi pyrkiä sopuratkaisuihin sellaisillakin alueilla kuin tasa-arvon edistämistä koskevat suunnitelmat, elimien merkitys tasa-arvoisen kohtelun edistämisessä sekä sellaisten toimien käyttöönotto, joilla voidaan ehkäistä sukupuolista häirintää.
Tässä yhteydessä komissio voi hyväksyä seuraavat tarkistukset: kun on kyse tarkistuksista 1 ja 5, niistä menettelyistä, joilla voidaan ehkäistä sukupuolista häirintää, komissio voi hyväksyä osittain ajatuksen sukupuolista häirintää ehkäisevien menettelyjen käyttöönotosta, jos tekstiä muotoillaan uudelleen.
On parempi kannustaa työnantajia ryhtymään ehkäiseviin menettelyihin kuin pakottaa heidät siihen.
Kun on kyse tarkistuksesta 8, joka koskee edistämistoimenpiteistä, komissio voi hyväksyä tarkistuksen osittain, jos määritelmä sisällytetään johdanto-osan kappaleeseen eikä direktiivin artiklaan.
Kun on kyse tarkistuksesta 9, joka koskee sopimuksien määräyksiä, komissio hyväksyy sen, että määräykset voidaan julistaa mitättömiksi, mutta se hylkää ehdotuksen, jonka mukaan sopimuksen muuttaminen ei olisi enää mahdollista.
Tässä tarvitaan joustavuutta.
Kun on kyse tarkistuksesta 13, joka koskee riippumattomia selvityksiä, komissio voi hyväksyä tarkistuksen osittain, jos ehdotettua tekstiä muotoillaan uudelleen.
Yhteisen kannan tekstiä voitaisiin parantaa vahvistamalla tasa-arvoista kohtelua edistävien elimien merkitystä ja lisäämällä niiden tehtäviin tasa-arvoista kohtelua koskevan yhteisön lainsäädännön valvomisen ja seuraamisen.
Komissio voi myös hyväksyä 6 artiklan 3 kohdan muotoilemisen uudelleen siten, että siinä yksiselitteisesti mainitaan, että uhrien puolesta toimivilla nimetyillä elimillä on oikeutettua etua sen varmistamisesta, että direktiivin säännöksiä noudatetaan.
Kun on kyse tarkistuksesta 14, joka koskee tasa-arvon edistämistä koskevia suunnitelmia ja yrityksen tasoja, komissio voi hyväksyä ajatuksen osittain, jos 8 artiklan b kohtaa muotoillaan uudelleen.
Kun on kyse tarkistuksesta 15, joka liittyy edistämistoimenpiteitä koskeviin kertomuksiin, komissio ehdottaa vaihtoehtoista tekstiä, jonka mukaan edistämistoimenpiteistä laaditaan kertomuksia vain joka kolmas vuosi.
Kun on kyse tarkistuksesta 16, joka koskee sukupuolista valtavirtaistamista, komissio hyväksyy tarkistuksen osittain sekä sen hengen, mutta vain, jos siinä noudatetaan perustamissopimuksen sanamuotoa.
Haluaisin nyt tarkastella tarkistuksia, joita komissio ei voi hyväksyä.
Kyse on tarkistuksesta 4, jossa muutetaan yhteisessä kannassa olevaa sukupuolisen häirinnän määritelmää, jotta voitaisiin ottaa huomioon, miten parlamentti määrittelee sukupuolisen häirinnän, ja tarkistuksista 7 ja 17, joissa muotoillaan uudelleen yhteisen kannan tekstiä, joka koskee äitiys- ja isyyslomaa, siten, että otetaan uudelleen esille muun muassa ajatus adoption yhteydessä pidettävästä äitiys- ja isyyslomasta.
Yhteisestä kannasta keskusteltiin kiivaasti neuvostossa tämän asian yhteydessä, ja siellä onnistuttiin pääsemään herkkään sopuratkaisuun.
Tästä syystä on epätodennäköistä, että lisämuutokset hyväksytään.
Haluaisin tässä muistuttaa teille, että on tietenkin olemassa isyyslomia koskeva direktiivi, ensimmäinen, joka hyväksyttiin työmarkkinaosapuolien tekemän sopimuksen seurauksena.
Komissio ei hyväksynyt tarkistusta 11, joka koskee ryhmäkanteiden esittämistä syrjintätapauksissa, etenkään jos kanne esitetään ilman syrjinnän uhrin suostumusta.
Kun on kyse tarkistuksista 2, 3, 6, 10 ja 12, komissio katsoo, että yhteinen kanta kattaa jo näiden tarkistusten sisällön.
Yhteenvetona sanottakoon, että komissio voi hyväksyä tarkistukset 1, 5, 8, 9, 13, 14, 15 ja 16 osittain tai ainakin niiden hengen.
Komissio hylkää tarkistukset 2, 3, 4, 6, 7, 10, 11, 12 ja 17.
Kiitos paljon, komission jäsen Diamantopoulou.
Keskustelu on päättynyt.
Äänestys toimitetaan huomenna klo 11.30.
Vastuuvapaus: kuudes, seitsemäs ja kahdeksas EKR (1999)
Esityslistalla on seuraavana Rühlen laatima talousarvion valvontavaliokunnan mietintö (A5-0337/2001) vastuuvapaudesta kuudennen, seitsemännen ja kahdeksannen Euroopan kehitysrahaston varainhoidosta varainhoitovuonna 1999.
Annan suoraan puheenvuoron esittelijä Rühlelle viideksi minuutiksi.
Arvoisa puhemies, ehdotan teille tänään vastuuvapauden myöntämistä komissiolle kuudennen, seitsemännen ja kahdeksannen kehitysrahaston varainhoidosta varainhoitovuonna 1999.
Meidän oli keväällä valitettavasti lykättävä vastuuvapauden myöntämistä, koska minä esittelijänä sain komissiolta ainoastaan riittämättömiä tietoja.
Tällä välin tiedot on saatu käyttöön, ja haluan kiittää komissiota lämpimästi hyvästä yhteistyöstä.
Voin tänään varauksetta suositella vastuuvapauden myöntämistä.
Toivon kuitenkin ja odotankin, että hyvä yhteistyö, jota me keväästä lähtien olemme komission kanssa tehneet, jatkuu myös tulevien kehitysrahastoa koskevien mietintöjen laatimisen yhteydessä, sillä hyvä yhteistyö on välttämätöntä, jotta tämän alan ongelmat voidaan yhdessä ratkaista.
Mietintöni on kuitenkin hyvin kriittinen.
Se koskee nimittäin vuotta 1999, ja 1999 oli ensimmäinen varainhoitovuosi, josta uusi komissio oli kokonaan vastuussa.
Koko vastuu ei kuitenkaan tarkoita, että komission syyksi voidaan panna menneisyydessä tehdyt virheet.
Me kaikki tiedämme, että uudistuksiin tarvitaan aikaa, ja näemme, että tarpeellisiin toimenpiteisiin on ryhdytty.
Siitä huolimatta haluan vielä kerran lyhyesti kerrata kritiikin.
Kyse on toteuttamisesta - esimerkiksi maksusitoumusten (2,69 miljardia euroa) ja toteutuneiden maksujen (27 miljardia euroa) välinen ero oli vuonna 1999 todella suuri.
Tilanne on valitettavasti samankaltainen maailman raskaimmin velkaantuneita köyhiä maita koskevan aloitteen toteuttamisen kohdalla.
Tiedän tietenkin, että tämä on osoitus myös kehitysavun yleisestä kriisistä, että tässä ei ole kyse ainoastaan kehitysrahastosta eikä ainoastaan komission työstä, vaan että kaikkien jäsenvaltioiden, komission ja parlamentin on yhdessä pohdittava kehitysyhteistyöpolitiikan uusia lähestymistapoja.
Ongelma on se, että puuttuu poliittista tahtoa antaa suurehkoja tukia, ja samalla puuttuvat välineet käytettävissä olevien varojen tehokkaaseen käyttämiseen.
Tämä on lyhyesti ilmaistuna ongelmamme.
En halua nyt mennä yksityiskohtiin, koska kello on jo paljon, vaan haluan painottaa, että komission lähestymistavat tämän ongelman ratkaisemiseksi ovat oikeansuuntaisia.
Lähetystöjen aseman vahvistaminen paikan päällä, paremmat varusteet ja valmistelut, lyhyesti: enemmän asiantuntemusta paikan päällä.
Haluan kuitenkin tässä yhteydessä vedota myös parlamenttiin.
Me kävimme budjettivaliokunnassa pitkähköjä väittelyitä lisähenkilökunnan tarpeesta, nimenomaan lähetystöjen kohdalla, ja nimenomaan talousarvion valvontavaliokunta painosti myös budjettivaliokuntaa asettamaan nämä virat käyttöön ja olemaan pelaamatta likaista poliittista peliä, joka menee siihen suuntaan, että komission on ensin toimitettava uudistustuloksia, ja me voimme vasta sitten myöntää henkilökuntaa.
Se on tietenkin järjetöntä, koska aivan ensiksi tarvitaan tätä henkilökuntaa lähetystöissä paikan päällä, jotta uudistuksilla ylipäänsä voi olla vaikutusta.
Myös muut uudistuspyrkimykset, jotka esitellään komission sisäisessä tarkastuskertomuksessa, ovat tärkeitä, ja niistä on keskusteltava perusteellisesti komission ja parlamentin kesken.
Haluan kuitenkin vielä lyhyesti ilmaista joitakin odotuksia, ja viittaan tilintarkastustuomioistuimen kertomukseen, joista toivon, että ne tulevaisuudessa sävyttävät vastuuvapauden myöntämistä sekä parlamentin ja komission välistä yhteistyötä.
Aivan olennaista on arvioida jatkuvasti julkisten varojen hallinnoinnin uudistamiseksi suunniteltujen toimien toteuttamista AKT-valtioissa.
Meidän on valvottava tärkeimmillä aloilla eli terveydenhuollossa ja koulutuksessa saavutettua edistystä edustavilla indikaattoreilla - kuten opettajien ja lääkäreiden määrän lisääminen - eli lisättävä laadunvalvontaa määrällisen valvonnan sijaan.
Se tarkoittaisi myös, että vastuuvapausmenettelyn itse parlamentissa pitäisi muuttua.
Meidän pitäisi siis myös tehdä ennemmin laadunvalvonnan kaltaisia tutkimuksia eikä harjoittaa yksityiskohtien skandalisoimista.
Lisäksi meidän pitäisi tarkistaa vuosittain tilinpäätöskäytäntö ja varojen hyvä hallinnointi otantatutkimusten perusteella ja lopulta määrätä selvästi määriteltyjä sanktioita, kuten maksujen alentaminen tai lakkauttaminen, tapauksissa, joissa ei noudateta sovittuja uudistustoimia.
Jos toteutamme nämä toimenpiteet yhdessä, uskon, että otamme yhdessä tärkeän askeleen kohti kehitysavun parempaa järjestämistä ja että siten myös Euroopan unionin veronmaksajat hyväksyvät toimemme paremmin ja saamme aikaan enemmän halukkuutta tarvittavien varojen hyväksymiseen.
Sillä tämänhetkinen, syyskuun 11. päivänä alkanut kriisi osoittaa, miten tärkeää kehitysapu on.
Se tulee olemaan hyvin keskeinen tekijä.
Toisaalta EU on tällä hetkellä maailman suurin kehitysavun antaja.
Siksi tarvitsemme kipeästi tätä yhteistä uudistusta!
.
(ES) Arvoisa puhemies, kaikkien tiedossa olevat vaikeudet, jotka leimasivat vastuuvapauden myöntämistä varainhoitovuonna 1999, ovat vaikuttaneet erityisesti ulkosuhteisiin ja tarkemmin sanottuna kolmansille maille annettavaan tukeen liittyviin rahastoihin, kuten Euroopan kehitysrahastoon.
Sosialistiryhmän mielestä Euroopan kehitysrahaston hyvä hallinnointi on välttämätöntä paitsi tilinpäätöksen asianmukaisuuteen ja avoimuuteen liittyvistä syistä myös siksi, että tämä rahasto ja kaikki yhteisön tukivarat ovat erittäin tärkeitä köyhyyden vähentämisessä, joka on yksi painopisteistämme.
Tästä syystä seuraamme erittäin tiiviisti komission toimintaa tällä alalla.
Parlamentin mielenkiinto näkyy siinä, että tämä mietintö kulki hankalan matkan asiasta vastaavissa valiokunnissa, ennen kuin se hyväksyttiin.
Asetimme viime vuonna varainhoitovuotta 1998 koskevan vastuuvapauden myöntämisen ehdoksi sille, että yhteisön menoja kohdennetaan köyhyyden vähentämiseen, ja paransimme tältä osin talousarvion rakennetta, jotta tukivarojen hajaantumisen vaara vähenisi.
Olemme tänä vuonna yhdessä tapauksessa lykänneet vastuuvapauden myöntämistä tilintarkastustuomioistuimen kertomuksia odoteltaessa.
Olemme nyt valmiita myöntämään vastuuvapauden, kun komissio on ryhtynyt useisiin avun tehokkuutta parantaviin toimenpiteisiin, joista on syytä mainita Europe Aidin perustaminen, mutta samalla suhtaudumme tietyin varauksin joihinkin tietoihin: vuonna 1999 EKR:stä suoritettujen maksujen taso oli masentava verrattuna maksusitoumusten tasoon ja aiempien vuosien maksujen tasoon, kuten esittelijä Rühle on sanonut.
Sellaisia aloitteita kuin kehitysmaiden velan vähentäminen ei toteuteta tavalla, johon komissio on sitoutunut.
EKR:stä rahoitettavat sopimukset hyödyttävät lähinnä jäsenvaltioiden yrityksiä paikallisten yritysten ja järjestöjen kustannuksella.
Komissio ei vielä kohdenna tukeaan riittävän hyvin köyhyyden vähentämiseen.
Haluamme menettelyjen yksinkertaistamista, yhteistyön integroimista, hallinnon avoimuutta sekä arviointia terveydenhuollon ja koulutuksen kaltaisilla tärkeillä aloilla.
Valvomme tänään käsittelemämme päätöslauselman suositusten noudattamista.
Komissio tietää, että se saa sosialistiryhmän tuen pyrkimyksilleen parantaa EKR:n hallinnointia, ja sosialistiryhmä luottaa siihen, että parannukset ovat näkyvissä seuraavina varainhoitovuosina, jotta voisimme myöntää vastuuvapauden vähemmin ongelmin ja ehdoin kuin tähän asti.
Paljon kiitoksia.
Arvoisa puhemies, hyvät kollegat, mietinnöllään vastuuvapaudesta Euroopan kehitysrahastojen varainhoidosta kollega Rühle piirtää kaunistelemattoman kuvan kehityspolitiikkamme ristiriidoista.
Toisaalta valitetaan, että puuttuu valmius asettaa suurehkoja tukia käytettäviksi, toisaalta joudumme toteamaan, että käytettävissä olevia varoja käytetään osittain vain huomattavasti viivästyneinä.
Järjestelmässä on oltava jotain vialla, kun vuoden 1999 lopussa lähes 10 miljardia euroa oli käytettävissä ja osoitettu saajille ilman aikarajoituksia, mutta varoja ei ollut käytetty.
Tietenkin komissio sanoo meille, että sittemmin on mahdollisesti siellä täällä todettu merkkejä parannuksesta.
Siitä huolimatta tulos on se, että meidän on mietittävä lähestymistapaamme perusteellisesti uudelleen.
Apumme kehitysrahastojen yhteydessä on rajallista, koska se on tarkoitettu sellaisten valtioiden tukemiseen, jotka osittain ovat olemassa vain paperilla.
Monin paikoin puuttuu edes jotenkuten toimiva julkisten varojen hallinnointi, puuttuu hallinnon demokraattinen valvonta, ja jotkut maat ovat avoimessa sisällissodassa tai sellaisen kynnyksellä.
Sisällissotatilanteissa meidän on ensin keskityttävä konfliktien sovittelussa auttamiseen ja humanitaariseen apuun.
Muissa tapauksissa meidän pitäisi keskittää ponnistelumme entistä enemmän toimivan julkishallinnon rakentamiseen.
Toimiva hallinto on edellytys sille, että EU:n ja kansainvälisen yhteisön muiden rahoittajien tuet ylipäänsä käytetään järkevästi.
Se on myös edellytys sille, että avustettavat maat käsittelevät omia verotulojaan vastuullisesti ja kansalaisten edun mukaisesti.
Apumme on siis aina sidottava julkisten varojen hallinnoinnin uudistusohjelmaan.
Jos nämä uudistukset etenevät, tukea tulee, jos ne eivät etene tai jos ilmenee takaiskuja, meidän on uskallettava katkaista rahavirta.
Tiedän, että viimeksi mainittu on tehtävän vaikeampi osa, mutta komission on juuri tällaisissa tapauksissa osoitettava järkähtämättömyyttä ja uskollisuutta periaatteille.
Lopuksi vielä kommentti tästä vastuuvapausmenettelystä: vastuuvapauden myöntämistä oli lykättävä, koska komissio ei aluksi ollut toimittanut tarpeellisia tietoja.
Lisäksi ilmeni jälleen se ongelma, että vain valiokunnan puheenjohtaja ja mietinnön esittelijä saivat tietyt luottamukselliset tiedot.
Tämän takia syntyy - olen sanonut tämän jo usein, toistan sen vielä - kaksi edustajaluokkaa: edustajat, joilla on oikeus tutustua tietoihin, ja edustajat, joilla ei sitä ole.
Valiokunta on tehnyt mietinnössään yksiselitteisen selväksi, että tämä tilanne ei tulevaisuudessa saa enää toistua ja että tulevien vastuuvapausmenettelyiden on oltava täysin työjärjestyksemme mukaisia.
Se tarkoittaa, että kaikilla tämän parlamentin jäsenillä on oikeus tutustua kaikkiin luottamuksellisiin tietoihin.
Arvoisa puhemies, komissiolle myönnetään nyt vastuuvapaus vuodelta 1999, mutta parlamentti on todellakin saavuttanut paljon lykkäämällä vastuuvapauden myöntämistä ensimmäisellä kierroksella.
Komissio on joutunut tekemään joitakin sellaisia aloitteita, joihin se ei muutoin olisi ryhtynyt.
Esittelijä on tehnyt mielestäni loistavaa työtä, mutta olen myös sitä mieltä, että komissio ansaitsee suurkiitokset siitä, että se vie asioita eteenpäin - ja sitä se on mielestäni tehnyt.
Ehdotan sen vuoksi sosialistiryhmän puolesta, että myönnämme vastuuvapauden kehitysrahaston varainhoidosta, ja samalla vakuutan komissiolle, että kaikkia jäljelle jääviä ongelmia tarkastellaan vuoden 2000 varainhoitoa koskevan vastuuvapauden myöntämisen yhteydessä.
Komissio on tehnyt laajan vastikevaroja ja edustustojen vastuuta ja asemaa koskevan tutkimuksen.
Tutkimuksia on tehty siitä, ovatko edustustot toimineet vastuunsa mukaisesti, ja siten ne ovat ilmeisesti tehneet, koska mihinkään kurinpidollisiin toimiin ei aiota ryhtyä.
Voinen kysyä komission jäsen Nielsonilta, voiko komissio vahvistaa sen, että komission tutkimukset eivät johda mihinkään kurinpidollisiin toimiin.
Voin myös - ehkä hieman ilkikurisesti - kysyä, voiko komissio vahvistaa tämän kertomuksen, jota ei lähetetä parlamentille.
Sisäinen tarkastusyksikkö on päässyt hyvään alkuun vastikevaroja koskevissa tutkimuksissaan.
Kyse on hyvästä kertomuksesta, jossa arvioidaan kriittisesti tapaa, jolla järjestelmä toimii.
Vastikevarat ovat talousarviotukia, ja komission tavoin vastaanottajamaissakaan sijaitsevat edustustot eivät pysty mitenkään valvomaan rahoja suoraan.
Kertomuksessa korostetaan sitä, että talousarviotuki on vaarallista riippumatta siitä, mitä tehdään.
Komission jäsen Nielson on sanonut, että tällainen tukimuoto on joka tapauksessa säilytettävä.
Miten hänen mielestään varojen valvontaa voitaisiin sitten parantaa?
Komissiota on myös kehuttava siitä, että se välittömästi lähetti tämän kertomuksen parlamentille.
Tämä osoittaa, että komissio on ottanut jotakin opikseen näistä tapahtumista.
Varainhoitoa koskevaa vastuuvapautta lykättiin ennen kaikkea sen vuoksi, että tiedonkulussa oli ongelmia: jotkin kertomukset lähetettiin väärille tahoille, jotkin kertomukset viivästyivät pahasti, jotkin kertomukset eivät koskaan saapuneet perille.
Olen kuitenkin sitä mieltä, että saavutettu tulos on hyvä, ja suosittelen sen vuoksi vastuuvapauden myöntämistä komissiolle.
Arvoisa puhemies, hyvät kollegat, haluan ensin lausua kohteliaisuuden kollega Rühlelle.
Hän vaistosi nähtävästi keväällä asiat oikein lykätessään tämän Euroopan kehitysrahastoa koskevan vastuuvapauden myöntämistä.
Me talousarvion valvontavaliokuntana emme olleet siihen mennessä saaneet minkäänlaisia konkreettisia tietoja vuoden 1999 kuluessa havaittuja petostapauksia seuranneista toimenpiteistä.
Tällä hetkellä tiedämme sentään varmasti sen, mitä tähän asti olimme voineet vain olettaa, nimittäin, että komission mutta myös petostentorjuntavirasto OLAFin vaikutusmahdollisuudet tässä asiassa ovat erittäin pienet.
Esimerkki: Norsunluurannikolla paljastui 1998/1999 petoksellista toimintaa terveydenhuollon alalla.
Lääkinnällisistä tarvikkeista, kuten kertakäyttöruiskuista, ja lastenvaunuista oli vuosikausia laskutettu niiden todellista arvoa monta kertaa suurempia summia.
Vahingot olivat noin 27,4 miljoonaa euroa.
Kun tapaus tuli tietoon, ilmoitti silloin juuri virkaan tullut komissio, että nämä rahat on ilman muuta maksettava takaisin.
Nyt tiedämme, että rahat eivät ole tulleet takaisin Euroopan kehitysrahaston kassoihin.
Syy on komission mukaan tämä: rahojen takaisin vaatiminen ei ollut oikeudellisesti lainkaan mahdollista!
En halua antaa tässä enempää yksityiskohtia, mutta tässä nähdään, miten vaikeaa on puuttua asiaan ja tehdä korjauksia, kun maksu on jo suoritettu.
Lisäksi OLAFilla ei AKT-valtioissa ole samoja valvontavaltuuksia kuin Euroopan unionin jäsenvaltioissa, puhumattakaan siitä, että myös henkilökuntaa on yksinkertaisesti liian vähän, jotta Brysselistä käsin voitaisiin saada aikaan kattava petostentorjuntajärjestelmä.
Siksi on ratkaisevaa, että painostamme edunsaajavaltioita yleisesti parantamaan julkisten varojen suojelua.
Maat, jotka eivät suojele omia verorahojaan petoksilta, lahjonnalta ja tuhlaukselta, eivät pysty tehokkaasti suojelemaan myöskään EU:n kassasta saamiaan varoja.
Komission kohdalla tämä tosin tarkoittaa myös sitä, että sen on vahvistettava läsnäoloaan edunsaajavaltioissa - tästä olen valiokunnan esittelijän kanssa samaa mieltä - mutta ei ainoastaan lisäämällä lähetystön virkailijoiden määrää vaan myös lisäämällä lähetystön arvovaltaa paikan päällä.
Avunsaajien ei pitäisi voida käytännöllisesti katsoen kiertää tätä paikallista lähetystöä tekemällä vastaavia sopimuksia loppujen lopuksi suoraan Brysselin kanssa.
Vielä kerran onnitteluni tästä mietinnöstä, hyvä kollega Rühle, me äänestämme mielellämme sen puolesta!
Arvoisa puhemies, komission äskettäinen päätös yli 20 AKT-maassa toimivan lähetystön sulkemisesta tai niiden aseman laskemisesta tai henkilöstön vähentämisestä on kova isku Cotonoun sopimusten kehitystä koskeville sitoumuksille.
Luulin, että yhteisöjen ulkoisten kehitystoimien seurannassa on otettu opiksi ainakin siinä, että sen onnistumisen avaimena on vankka, vastuuntuntoinen ja riippumaton läsnäolo vastaanottajamaissa.
Komission esittämät väitteet talousarvion pysymisestä ennallaan ovat harhakuvitelmia, sillä lähetystön avaamista Saudi-Arabian kaltaisissa maissa ei voi verratakaan eurooppalaisten lähetystöjen enemmistön toiminnasta aiheutuviin kustannuksiin näissä Afrikan, Karibian ja Tyynenmeren valtioissa.
Kyse ei sitä paitsi ole pelkästään lähetystöjen kustannusten tarkastelusta vaan myös julkisille menoille aiheutuvista vakavista vahingoista, jotka johtuvat siitä, ettei näitä menoja seurata.
Euroopan unioni ei voi luopua kehittyvää maailmaa koskevasta riippumattomasta ja johdonmukaisesta politiikastaan ja korvata sitä joidenkin entisten siirtomaavaltojen mittojen mukaan tehdyllä alueellistamisella.
Toivon, että komissiossa mietitään uudestaan tätä askelta ja että siellä voidaan antaa AKT-maille ja Euroopan kehitysrahaston hallinnoinnille niiden ansaitsema merkitys.
Arvoisa puhemies, haluaisin ensinnäkin kiittää esittelijää hänen erinomaisesta ja hyvin vakavasta työstään, joka koskee vastuuvapauden myöntämistä Euroopan kehitysrahaston varainhoidosta varainhoitovuonna 1999.
Tämä komissio aloitti virassaan samana vuonna, ja tästä syystä tunnen olevani vastuussa erityisesti vuoden neljästä viimeisestä kuukaudesta.
Jäsen Blak mainitsi, että parlamentti on hyötynyt suuresti vastuuvapauden myöntämisen lykkäämisestä.
Se on mielestäni totta, mutta on syytä panna merkille, että komissio on yhtä tyytyväinen lopputulokseen.
Tämä muistuttaa hyvää rakkaustarinaa, jollaista kannattaa aina odottaa.
Ei kuitenkaan ole totta, että lykkääminen johtui erityisesti siitä, että tietoja salattiin komission ja parlamentin välisen sopimuksen vastaisesti.
Lykkäämisen pääsyynä oli, että komission sisäisen tarkastusyksikön kertomus ei ollut vielä valmis eikä sitä voitukaan saada valmiiksi, koska molemmat osapuolet pitivät tarpeellisena ja hyvänä ajatuksena laajentaa kertomuksen ulottuvuutta, jotta voitaisiin tarkastella vakavasti ja syventävästi tämän kehitysyhteistyöhön liittyvän menetelmän hallintaa.
Ratkaisimme siis ongelmia, jotka olivat syventävämpiä kuin ongelmat, joita yleensä tarkastellaan vastuuvapauden myöntämisen yhteydessä, ja voimme onnitella tästä toisiamme tänä iltana.
Esitän jäsen Böschille huomautuksen, joka koskee Norsunluurannikkoa - saimme täysimääräisen korvauksen, vaikka maassa tehtiinkin sotilaallinen vallankaappaus!
Hiillostimme heitä.
Pidimme kiinni siitä, mitä kerroin parlamentille, eli että pysyttelemme nollatoleranssin periaatteessa, ja Norsunluurannikon uudet sotilasdiktaattorit hyväksyivät velvoitteensa ennen kuin määräaika oli kulunut umpeen.
Sinä aikana, kun olen toiminut komission jäsenenä, ei ole tullut esille tapausta, jossa emme olisi onnistuneet saamaan täysimääräisiä korvauksia, jos tarkastuksen tulokset ovat edellyttäneet sitä.
Euroopan kehitysrahaston välityksellä tekemämme yhteistyö on laajentunut, kun taas muut suuret avunantajat ovat vähentäneet kehitysmaille ja erityisesti vähiten kehittyneille maille myöntämänsä tuen määrää.
Euroopan kehitysrahasto on entistä tärkeämpi rahoituslähde näille maille, ja niinpä olemme niille ja Euroopan veronmaksajille velkaa sen, että käytämme varat mahdollisimman tehokkaasti.
Komission pitäisi yhtä lailla varmistaa, että avunsaajamaat tekevät kaikkensa parantaakseen talousarvionsa hallinnan ja varainhoitonsa tehokkuutta.
Aihetta on tarkasteltu niin kauan kuin vastuuvapauden myöntämiseen liittyvää toimea on käytetty, ja sen myötä on kiinnitetty huomiota tärkeään kehitysyhteistyöhön liittyvään alueeseen.
Tilintarkastustuomioistuimen ja komission sisäisen tarkastusyksikön sekä vastuussa olevien eri komission yksikköjen tekemän työn ansiosta on mielestäni helpompi ymmärtää kysymystä, joka koskee talousarviotuen järkevää varainhoitoa.
En näe tarvetta tarkistaa Cotonoun sopimusta, jotta tätä voitaisiin harkita.
Luotan siihen, että komissio, tilintarkastustuomioistuin ja parlamentti ovat selvästi yhtä mieltä siitä, mikä on oikea tie, ja erityisesti talousarviotuen merkityksestä.
Tämä on avainasemassa oleva väline, jonka avulla voidaan parantaa vakautta ja taloudellista hallintaa.
Kun toimimme näin yhteistyössä muiden pääasiallisten avunantajien kanssa ja tavalla, joka korostaa vastaanottavan hallituksen vastuuta, osuutemme on hyvin tärkeä.
Olen hyvin kiitollinen parlamentille siitä, että tämä näkökulma on ymmärretty tällä varainhoitokaudella.
Näin on toimittava vastedeskin.
Muut avunantajat eivät voi eivätkä halua vastata haasteeseen samalla lailla kuin me.
Emme voi tietenkään sulkea silmiämme lahjonnalta tai välinpitämättömyydeltä, kun on kyse julkisten varojen hallinnasta, ja voin jälleen vakuuttaa teille, että jatkamme nollatoleranssipolitiikan harjoittamista petoksien ja lahjonnan torjumiseksi.
Meidän on kuitenkin oltava tietoisia, kuten teidänkin, siitä, että taloudellisten valvontajärjestelmien tiukentaminen on näissä maissa pitkän aikavälin prosessi.
Siihen on suhtauduttava realistisesti.
Meidän on arvioitava riskit, jotka liittyvät jokaiseen toimeen, jonka rahoittamista Euroopan kehitysrahaston varoista harkitaan, ja toimittava täysin tietoisina näistä riskeistä.
Toiminnan on perustuttava lähestymistapaan, joka on yhteinen muiden avunantajien kanssa.
Komission olisi epärealistista toimia yksinään.
Lähestymistavan on perustuttava sisäisen vastuuvelvollisuuden kehittämiseen.
Tällä alalla tehtävä yhteistyö muiden avunantajien kanssa on parempaa kuin koskaan.
Tarvitsemme kaikki parannuksia, ja niihin pyritään todella hyvän yhteistyön avulla.
Tämä kattaa vastuuvapauden vuodeksi 1999, ja varainhoitovuosi 2000 onkin monella tavalla kannustavampi.
Eräs ulkopuolelle suunnattujen yhteisön tukiohjelmien hallinnan uudistamisen päätavoitteita on tietenkin sitoumuksien ja maksujen välisen kuilun merkittävä kiinni kurominen.
Komissio on viime vuoden toukokuusta asti pannut täytäntöön toimia, joiden tarkoituksena on ratkaista ongelma.
Korostimme esimerkiksi sitä, että vanhat ja käyttämättä jääneet sitoumukset oli lakkautettava, ja ehdotimme myös niin sanotun "auringonlaskun lausekkeen" käyttöönottoa, jotta voisimme rajoittaa ajanjaksoa, jonka kuluessa johonkin toimeen myönnetyt varat voidaan käyttää sopimuksien tekemistä varten.
Näin ollen on syytä toivoa, että tilanne paranee asteittain.
Kun on kyse maksujen hitaudesta, jo saatavilla olevat luvut osoittavat, että vuonna 2000 maksujen määrä kasvoi 1,27 miljardista eurosta 1,55 miljardiin euroon.
Luvut muuttuvat edelleen uskomattoman tahmeasti.
Olemme lisänneet asteittain toimiemme kokonaismäärää tällä alueella, ja tällaista tapahtuu, kun toimien määrä kasvaa vuodesta toiseen.
Tämä on tietenkin haaste, johon joudumme vastaamaan.
Olen monta kertaa sanonut, että toimiamme koskevien kattavien tietojen puuttuminen on todella kiusallista.
Olemme edistyneet kohti tehokkaampia hallinnon tiedotusjärjestelmiä.
Tiedän, että parlamentti, ja erityisesti kehitysyhteistyövaliokunta, haluaa, että alalla edistytään, ja teemme parhaamme.
On kuitenkin vielä paljon tehtävää, ja olemme hyvin tietoisia siitä, että ohjelmiemme hallinnan uudistamista on jatkettava.
Olemme erityisen huolestuneita siitä, että hajauttamisprosessin - jota kutsun mieluummin tehtävien delegoimiseksi valtuuskunnille - pitäisi edistyä sujuvasti.
Komissio on pyytänyt uusien henkilöstön jäsenien palkkaamista, mutta tarvittavia lukuja on arvioitu hyvin varovaisesti, ja me tarvitsemme jokaista virkaa.
Tästä syystä toivon, että parlamentti tukee ponnistuksiamme, kun se tekee päätöksensä, jotka koskevat vuoden 2002 talousarviota.
Oli kannustavaa kuunnella jäsen Casacaa tässä yhteydessä.
Kiitän teitä innokkaasta tuestanne ja toivosta, jota voitte levittää.
Suhtaudumme päättäväisesti siihen, että hajauttamistoimen ei pidä päättyä siihen, että riittämättömän henkilöstön aiheuttamat ongelmat vain siirretään Brysselistä valtuuskunnille.
Tämä on vakavaa.
Päätöslauselmassa tunnetaan huolta siitä, miten suuri prosentuaalinen osa AKT-valtioiden yrityksien sopimuksista rahoitetaan kehitysrahastoista, ja komissiota kehotetaan lisäämään AKT-valtioiden osuutta seuraavien viiden vuoden aikana 25 prosentista 40 prosenttiin.
AKT-valtioiden yrityksien sopimuksia rahoitetaan prosentuaalisesti paljon enemmän kehitysrahastoista kuin lähes minkään muun suuren avunantajan taholta.
Tätä ei pidä unohtaa.
AKT-maiden yritykset hyötyvät jo huomattavasta etuusmarginaalista tapauksissa, joissa tarjoukset tarkkaan ottaen vastaavat toisiaan.
Mikäli komissio haluaa, että tarjouskilpailujärjestelmä on läpinäkyvä ja oikeudenmukainen, se ei voi harkita minkäänlaisten määrättyjen kiintiöiden käyttöönottoa, koska niillä syrjittäisiin eurooppalaisia yrityksiä, ja kiintiöt olisivat Maailman kauppajärjestön sääntöjen vastaisia.
Olemme kuitenkin samaa mieltä parlamentin poliittisesta aikomuksesta, eli pyrimme enimmäistämään paikallisille talouksille suunnatuista tuista saatavan hyödyn, etenkin, jos yksityinen sektori on teknisesti suorituskykyinen ja rakenteellisesti toimiva.
Haluaisin viitata uuteen sijoitusjärjestelmään, joka on osa Cotonoun sopimusta - 2,2 miljardia euroa - ja joka on suunniteltu sitä varten, että kumppanuusmaissamme voidaan elvyttää sijoitustoimintaa.
Tällä tavoin ne voivat parantaa asemiaan juuri tässä yhteydessä.
Olemme jo määritelleet tämän alueeksi, jota on korostettava.
Haluan rauhoittaa parlamenttia siitä, että komissio vahvistaa valvontaansa, kun on kyse tarkastuksien seurannasta.
Tämä on tärkeä osa komission taloudellisen hallinnon ja valvonnan uudistamista.
Aiomme myös parantaa taseiden esittämistä vastauksena tilintarkastustuomioistuimen huomautuksiin.
Olemme valmiit ryhtymään suoraan vuoropuheluun, jotta onnistuisimme löytämään parhaat keinot, joiden avulla edellä mainittuihin parannuksiin päästään.
Sanon muutaman sanan niistä päätöslauselman kohdista, jotka liittyvät luottamuksellisten asiakirjojen välittämiseen.
On edelleen ratkaisevan tärkeää kunnioittaa luottamuksellisuutta ja noudattaa asianmukaisia välitysmenettelyjä.
Vastuuvapauden myöntämismenettely, joka koski vuotta 1999, osoitti, että puitesopimus luo tehokkaat ja riittävät puitteet komission ja parlamentin väliselle yhteistyölle.
Tänä iltana käymämme keskustelu on seurausta näistä säännöistä.
Haluan tehdä asian täysin selväksi.
Vastuuvapauden myöntämismenettely, joka koski vuotta 1999, oli ensimmäinen menettely, johon sovellettiin puitesopimusta.
Komissio pyrki soveltamaan sopimusta täysimääräisesti ja uskollisesti kautta koko menettelyn.
Komissio katsoo, että puitesopimus on osoittautunut tehokkaaksi järjestelmäksi, jonka eräs hyvä puoli on, että parlamentti voi sen avulla saada luottamuksellisia ja samanlaisia tietoja.
Kehitystuen merkityksen ymmärtäminen tuntuu lisääntyneen sitä mukaa kuin tietomme maailmanlaajuistumisesta lisääntyvät.
Viimeaikaisten tapahtumien valossa olemme myös alkaneet ymmärtää enemmän keskinäistä riippuvuutta ja sen kiireellisyyttä tässä maailmassa.
Emme voi toimia yksin.
Koko kansainvälinen yhteisö on sitoutunut köyhyyden vähentämisen haasteeseen, ja jaamme muiden kanssa kehyksen, jonka puitteissa annetaan tukea ja arvioidaan tuloksia.
Keskustelu on päättynyt.
Äänestys toimitetaan huomenna klo 11.30.
Arvoisa puhemies, yllätyin hieman komission jäsenen ilmoittaessa, että olemme saaneet rahat takaisin Norsunluurannikolta.
Olisin nyt puitesopimuksesta huolimatta erittäin kiitollinen komission jäsenelle, jos hän voisi kertoa meille - myös kirjallisena - mihin tämä tapahtuma on kirjattu, jotta voimme myös tarkistaa sen.
Hyvät kollegat, huomaan, että komission jäsen ilmoittaa myöntyvänsä.
Saatte varmasti pian kaikki nämä tiedot.
Yhteinen tilastollisten alueyksiköiden nimikkeistö (NUTS)
Esityslistalla on seuraavana Miguélez Ramosin laatima aluepolitiikka-, liikenne- ja matkailuvaliokunnan mietintö (A5-0335/2001) ehdotuksesta Euroopan parlamentin ja neuvoston asetukseksi yhteisestä tilastollisten alueyksiköiden nimikkeistöstä (NUTS) (KOM(2001) 83 - C5-0065/2001 - 2001/0046(COD)).
.
(ES) Arvoisa puhemies, aluepolitiikkavaliokunta pitää myönteisenä tilastollisten alueyksiköiden luokituksen vahvistamista asetuksella ja sitä koskevan oikeusperustan luomista.
Muutoksista ja tietojen päivittämisestä on toistaiseksi, asianomaisen oikeusperustan puuttuessa, sovittu jäsenvaltioiden ja Eurostatin välisin "herrasmiessopimuksin".
Tilastot eivät ole mielestäni neutraaleja eivätkä poliittisesti viattomia.
Olenkin sitä mieltä, että tällä asetusehdotuksella on suuri poliittinen ulottuvuus paitsi siksi, että sen perusteella määritetään alueet, joille osoitetaan varoja rakennerahastoista, myös siksi, että sillä vahvistetaan tietty näkemys Euroopasta, sen alueiden todellisuudesta, sen alue- tai provinssitason hallinnosta ja näin ollen sen eroista ja epätasapainoista.
Ehdotuksessa säilytetään NUTS-luokitus eli jäsenvaltioiden alueellinen jako tilastollisiin yksiköihin, jotka on luokiteltu hierarkkisesti kolmeen tasoon, ja siinä esitetään, että samanlaisia perusteita olisi käytettävä myös ehdokasvaltioiden vastaavien alueiden määrittelemiseen eli että nämä yksiköt määriteltäisiin edelleen kunkin jäsenvaltion aluejaon ja alueiden keskimääräisen väestömäärän perusteella.
Aluepolitiikkavaliokunta tukee tavoitteita, jotka komissio on vahvistanut asetusehdotuksessaan, mutta se katsoo, ettei esitetty luokitus kuitenkaan vastaa näitä tavoitteita, joten kansalaiset pitävät sitä keinotekoisena yhteisön alueen jaotteluna.
Itse asiassa komission ehdotuksen liitteessä ainoastaan luetellaan kunkin jäsenvaltion hallinnolliset alueyksiköt ja yhdistetään niihin muita yksiköitä, joilla ei ole tällaista institutionaalista luonnetta, joten yksiköt vaikuttavat hyvin heterogeenisiltä.
Aluepolitiikkavaliokunta katsoo, että ehdotukseen olisi sisällytettävä yhteisön aluesuunnittelustrategia, joka ylittää valtioiden väliset rajat.
Tältä kannalta NUTS-tason 1 alueyksiköihin olisi sisällytettävä nämä rajat ylittävät suuret alueelliset yksiköt, joista tulee perusta tulevalle yhteisön aluesuunnitelmalle.
Hyvät parlamentin jäsenet, NUTS-tasossa 1 on selviä puutteita.
Ainoastaan Saksan ja Belgian alueet katsotaan yksiköiksi, kun taas muissa jäsenvaltioissa, kuten Espanjassa, Ranskassa tai Italiassa, NUTS-tasossa 1 on valtavia täysin keinotekoisesti ja lähes aina mielivaltaisesti yhdistettyjä yksiköitä.
Vastaavasti ehdotuksessa luokitellaan Suomelle kuuluva Ahvenanmaa NUTS-tason 1 yksiköksi, vaikka se jää 25 000 asukkaan väestömäärällään hyvin kauas väestömäärälle asetetusta 3 miljoonan alarajasta.
Olen siis edelleen sitä mieltä, että komission ehdotuksen olisi pitänyt olla nykyistä rohkeampi, johdonmukaisempi ja kenties - jos saan sanoa - eurooppalaisempi.
Erot kärjistyvät tasolla 3, jolla yhdellä jäsenvaltiolla eli Saksalla on enemmän yksiköitä kuin kahdeksalla jäsenvaltiolla yhteensä: Ranskalla, Italialla, Yhdistyneellä kuningaskunnalla, Espanjalla, Alankomailla, Tanskalla, Irlannilla ja Luxemburgilla.
Epätasapaino alueyksiköiden laajuudessa tai pinta-alassa on myös ilmeinen, sillä ehdotuksessa vallitsevana perusteena on alueiden väestömäärä eikä niiden pinta-ala.
Aluepolitiikkavaliokunta kehottaa komissiota ja jäsenvaltioita työskentelemään sellaisen NUTS-tason 4 tai jopa NUTS-tason 5 luomiseksi, joka edustaisi paikallisia kokonaisuuksia.
Aluepolitiikkavaliokunta esittää täysistunnolle 11 tarkistusta.
Minun on sanottava, että mietintö hyväksyttiin valiokunnassa äänin 43 puolesta ja 1 tyhjä.
Esittelijänä kannatan näitä tarkistuksia ja vastustan niitä muita täysistunnossa esitettyjä tarkistuksia, jotka jo hylättiin valiokunnassa.
Uskon, että neuvosto ja komissio voivat hyväksyä aluepolitiikkavaliokunnan hyväksymän mietinnön.
Tällöin voisimme välttyä toiselta käsittelyltä ja sovittelumenettelyltä ja asetus voisi tulla voimaan 1. tammikuuta.
Jos näin kävisi, meidän olisi syytä olla tyytyväisiä siihen, että olemme vahvistaneet lainsäädäntötekstiin perustan sellaisten alueyksiköiden määrittelemiseksi, joita tarvitaan tilastotietojen keräämisessä tässä pian toteutuvassa suuressa Euroopassa.
Toivottavasti ei kävisi niin kuin siinä kuuluisassa sanonnassa, jonka mukaan tilastoilla voidaan antaa vaikutelma siitä, että kaksi henkilöä syö kyllikseen, kun todellisuudessa toinen on syönyt kaksi kanaa ja toinen ei yhtään.
Arvoisa puhemies, arvoisa komission jäsen, haluan ensiksi onnitella esittelijää.
Lähtökohtanaan komission ehdotus, jossa on hyviä aikeita, hyviä suuntaviivoja ja - sanokaamme näin - hyviä painotuksia, esittelijä teki valiokunnalle mielestäni hyvän mietintöluonnoksen, ja valiokunnassa aikaansaatu lopputulos on erittäin tyydyttävä, kuten esittelijä on todennut.
Olisi hyvä, että komissio ja sittemmin neuvosto ottaisivat huomioon parlamentin aluepolitiikkavaliokunnan ehdotukset.
Eurooppaa rakennetaan sopimusten ja yksimielisyyden perusteella.
Tässä on esimerkki siitä, mihin tämä on monissa tapauksissa johtanut: herrasmiessopimuksiin.
On kuitenkin välttämätöntä, että monet tällaiset sopimukset näkyvät tästä lähin myös perussopimuksissa ja että niillä on asianmukainen oikeusperusta.
Tämä on äärimmäisen tärkeä asia, kuten esittelijä on erittäin hyvin tuonut esille.
Kyse on Euroopan aluejaosta.
Tässä tarvitaan selkeitä, homogeenisiä ja maantieteellisiä perusteita.
Näiden perusteiden on pohjauduttava - tautologia sallittakoon - poliittis-hallinnollisiin perusteisiin.
Emme saa luoda keinotekoisia yksiköitä, jotka loppujen lopuksi johtavat vain siihen, että eri jäsenvaltiot, eri alueet ja lopulta kansalaiset eivät luota Euroopan rakentamiseen.
Olen tästä syystä tyytyväinen komissiossa hyväksyttyyn ehdotukseen.
Haluaisin lopuksi mainita täällä tarkistuksen, joka kuvastaa pyrkimyksiämme: jäsen Cerdeiran tarkistuksen Ceutan ja Melillan kaupunkien luokituksesta, sillä nämä kaupungit ovat poliittis-hallinnollisia yksiköitä ja kummallakin on lakiin perustuva itsemääräämisoikeus.
Haluaisin tässä tapauksessa muistuttaa, miten pitkään ryhmääni edustava jäsen Hernández Mollar taisteli asian puolesta, ja uskon, että kun aluepolitiikkavaliokunnan mietintö huomenna hyväksytään, on saatu aikaan tyydyttävä lopputulos.
Tämä on esimerkki ja osoitus siitä, mitä haluamme Euroopan alueellisesta jaosta ja rakenteesta.
Arvoisa puhemies, arvoisa komission jäsen, arvoisat kollegat, yhteinen tilastollisten alueyksiköiden nimikkeistö ei varmasti ole pelkkä muodollinen asia, kuten ensi silmäykseltä saattaa vaikuttaa, eikä kyseessä ole teknisluontoinen tilastollisin termein käytävä keskustelu, vaan konkreettinen asia, jonka mukaisen luokittelun käyttöönotolla on välittömiä vaikutuksia jokaisen alueyksikön toiminnan kehittämiseen.
Ottaen huomioon erityisesti unionin laajentuminen, tai pikemminkin laajentumiset, sillä on selvää, että ehdokasvaltiot tulevat liittymään ryhmissä, on alueyksiköiden välttämätöntä siirtyä käyttämään objektiivisia luokittelukriteereitä, jotta uudet jäsenvaltiot oppisivat tuntemaan pelin säännöt.
Yksinkertainen ratkaisu olisi varmasti, että kaikki jäsenvaltiot ottaisivat kaikilla luokittelutasoilla käyttöönsä täysin yhtenäiset kriteerit.
Unionin eri jäsenvaltioiden moninaiset erityispiirteet tekevät tämän ajatuksen toteuttamisen kuitenkin mahdottomaksi.
Meidän on siis yhdyttävä esittelijän näkemykseen ja oltava tyytyväisiä komission aloitteeseen ja siihen sisältyvään ehdotukseen asetukseksi, jolla luodaan lainsäädännöllinen perusta yhteiselle tilastollisten alueyksiköiden nimikkeistölle.
Meidän täytyy myös kiittää esittelijää.
Voisin sanoa, että käyttäen malttia ja naisen tarkkanäköisyyttä hän esittää ja hyväksyy toteutettavissa olevia parannuksia komission ehdotukseen.
Tällä tavalla hän yrittää päästä lähemmäksi perustavoitetta, joka ei voi olla mikään muu kuin todella vertailukelpoisten alueyksiköiden muodostaminen mukaan lukien kaikki, mitä tämä merkitsee ja tuo mukanaan, niin että syntyy yleisesti hyväksytty eurooppalainen tilastointijärjestelmä.
Kun unionin kansalaiset perustellusti hämmästelevät tapahtuneita vääryyksiä, ei heille voi antaa esimerkiksi seuraavanlaista lannistavaa vastausta: "tuo alue kukoistaa, onhan se toisin kuin oma alueesi NUTS-tason 2 alue ja siten omaa aluettasi paremmassa asemassa".
Euroopan unionin toiminnan rationalisoinnin kaikilla tasoilla pitäisi kuulua pysyviin perustavoitteisiimme.
Arvoisa puhemies, arvoisa komission jäsen, arvoisat kollegat, minäkin haluan kiittää esittelijää rouva Miguélez Ramosia tästä hyvästä valmistelusta.
Hän on nostanut esille tärkeitä kysymyksiä ja ottanut huomioon myös kollegoiden esityksiä.
Ryhmämme tukee komission esitystä ja myös esittelijän näkemystä asianmukaisen oikeusperustan luomiseksi nimikkeistön vahvistamiseksi.
Asia on ajankohtainen myös siksi, että hakijamaat saavat suuntaviivat maidensa alueluokituksen vahvistamiseksi.
Nykyisessä NUTS-luokituksessa on ongelmana muun muassa se, että maakohtaiset luokitukset ovat muotoutuneet kunkin maan omien perinteiden ja tarpeiden mukaan.
Yksi arvostelun aihe on se, että alueiden pinta-alaa ei ole käytetty tilastoperusteena.
Yksiköt eivät ole yhteismitallisia ja esimerkiksi alhainen väestöntiheys tai väestön asteittainen väheneminen jäävät vaille huomiota.
Asetuksen tavoitteet selkeistä säännöksistä, vertailukelpoisuudesta ja puolueettomuudesta ovat kannatettavia.
Tärkeää on myös määritellä säännöt muutosten käsittelyyn ja varmistaa, ettei NUTS-luokitusta muuteta liian usein.
Pyydämme tukea ryhmämme tarkistukselle, jossa 3 artiklan 4 kohdan alakohtaan lisätään saaret ja syrjäiset alueet, jotta vältytään tarpeettomalta uudelleenluokittelulta.
Ryhmämme korostaa, että luokittelussa tarvitaan myös joustavuutta, jotta hallinnolliset seikat ja muun muassa maantieteelliset, sosiaaliset ja taloudelliset olosuhteet tulevat tarkoituksenmukaisesti huomioon otetuksi.
Ryhmämme tukee esittelijän näkemystä, että komissio tutkisi NUTS 4 -tason sisällyttämistä asetukseen.
Tavoite vertailukelpoisten alueiden luokituksesta on vaikea tehtävä, ja se vie aikaa.
Oleellista on kuitenkin, että saadaan oikeudenmukainen luokitus, joka auttaa kohdentamaan oikeat toimet oikeille alueille.
Arvoisa puhemies, on vahinko, ettei komission jäsen Barnier ole itse paikalla, sillä NUTS-luokituksen kohdalla ei kyseessä ole yksinkertaisesti tekninen tai tilastollinen kysymys vaan yksi tulevan koheesiopolitiikan tärkeimmistä poliittisista kysymyksistä.
Kyse on nimittäin siitä, kuka tulevaisuudessa saa yhteisön tukia, paljonko hän saa ja kuka päättää siitä, miten tuet käytetään.
Nämä ovat keskeisiä kysymyksiä Euroopan unionin ja koheesiopolitiikan tulevaisuuden kannalta, ja siksi tällä aiheella, jota käsittelemme täällä tänään keskiyön aikaan, on suurempi merkitys kuin tähän asti on tullut esille.
Komissio on aina pitäytynyt aluejaossa ainoastaan tilastollisiin perusteisiin eikä ole ottanut huomioon näitä poliittisia kysymyksiä.
Siitä on seurannut yhä uudelleen taipumus jakaa rakennerahastojen määrärahoja lopulta tasaisesti joka paikkaan eikä käyttää niitä keskitetysti ja tehokkaasti vähävaraisimpien alueiden hyväksi.
Jos katson asiaa ehdokasvaltioiden kannalta, minun on todettava, että tavoite 1 -alueita laajennetaan tulotasoltaan hyville alueille ja keskuksiin, kuten Varsovaan ja Riikaan, ja että nämä alueet voivat saada aivan yhtä paljon tukia kuin laajentuneen Euroopan unionin köyhimmät alueet, Latgale ja Masuria.
Sehän ei voi olla oikein.
Se estää uskottavaa koheesiopolitiikkaa, ja mielestäni se on täysin järjetöntä!
Siksi on kysyttävä: täytyykö saman elimen, joka myöntää viranomaiselle tuet, olla myös valvontaelin?
"Alhaalta ylöspäin" -periaatetta ei mielestäni oteta huomioon nykyisessä ehdotuksessa.
Arvoisa puhemies, hyvät kollegat, minä pidän ehdotusta asetukseksi yhteisestä tilastollisten alueyksiköiden nimikkeistöstä (NUTS) järkevänä ja ymmärrettävänä tilastollisesta ja myös sääntelypoliittisesta näkökulmasta.
On kuitenkin varmistettava, että luokituksen muuttamiseen tarvitaan myös etukäteen jäsenvaltioiden suostumus.
Samoin on varmistettava, että työmarkkina-alueiden määrittely yhteisen ohjelman yhteydessä voi myös tulevaisuudessa tapahtua NUTS-tasosta 3 poiketen.
Suunniteltua kahden vuoden aikaväliä NUTS-muutoksen hyväksymisen ja voimaantulon välillä pitäisi lyhentää huomattavasti tai se pitäisi poistaa kokonaan, koska komission taloudelliset tuet jäsenvaltioille voivat olla riippuvaisia alueellisesta jaottelusta.
Muuten olen komission ehdotukseen täysin tyytyväinen, ja olisin myös onnellisempi ilman esittelijän tarkistuksia, jotka aluepolitiikka-, liikenne- ja matkailuvaliokunnassa hyväksyttiin enemmistön päätöksellä.
Sanoin, enemmistön päätöksellä, mutta ne hyväksyttiin ennemminkin yksimielisesti yhden pidättäytyessä äänestyksestä, ja pidättäytyjä olin minä.
Äänestin valiokunnassa kielteisesti muutamien tarkistusten kohdalla.
Mietinnössä nimittäin mainitaan aina uudelleen tavoitteen olevan lisäperusteiden käyttöönotto alueiden jaottelussa.
Tätä minä pidän ongelmallisena.
Esimerkiksi taloudellisten, maantieteellisten ja sosiaalisten perusteiden huomioiminen muiden kuin hallinnollisten yksiköiden kohdalla johtaa näiden ymmärrettävien perusteiden hämärtymiseen.
Minun mielestäni jaottelun ratkaisevana perusteena täytyy olla alueella asuvien ihmisten lukumäärä, ihmisten, joita loppujen lopuksi myös koskevat NUTS-jaottelun perusteella tehtävät päätökset.
Kun esittelijä eräässä kappaleessa toteaa, että tasoja pitäisi olla vähintään kolme, niin tämän pikkusanan "vähintään" lisäämisestä seuraa, että alueyksiköiden luokittelua varten pitäisi luoda uusia tasoja.
On kuitenkin otettava huomioon, että uusien tilastojen käyttöönotto niitä alueita varten, joita asia koskee, merkitsee huomattavaa hallinnollista lisärasitusta.
Sitähän on minun mielestäni ennemminkin tarkoitus rajoittaa.
.
(ES) Arvoisa puhemies, haluan lausua kiitokset esittelijä Miguélezille ja kaikille tähän keskusteluun osallistuneille henkilöille.
Haluaisin ensiksi selventää kaksi asiaa, jotka ovat mielestäni olennaisia.
Te voitte tulkita, voiko tilastoluokituksella olla poliittisia vaikutuksia vai ei; voin kylläkin vakuuttaa teille, ettei se ole tämän asiakirjan tavoite, eikä se ollut myöskään komission aikomus.
Asiakirja perustuu Eurostatin ehdotukseen, jolla pyritään kohtelemaan Euroopan unionin kaikkia maita ja alueita mahdollisimman tasapuolisesti.
Asiakirjassa ei myöskään päätetä ennalta aluepolitiikkaa.
Mikä kuuluu tavoite 1 -alueeseen?
Mikä kuuluu tavoite 2 -alueeseen?
Pysyykö nykyinen aluepolitiikan järjestelmä ennallaan?
Emme tiedä sitä.
Puhumme tässä vain tilastoista; ja puhumme sellaisesta järjestelmästä, että tilastot olisivat entistä parempia ja mahdollisimman tasapuolisia kaikille unionin maille.
Mihin me pyrimme?
Pyrimme siihen, että tähän asti soveltamastamme käytännöstä tulisi normi.
Haluamme tehdä näin, koska mielestämme on tärkeää antaa oikeudellinen luonne asialle, joka on tähän asti ollut olemassa jäsenvaltioiden ja komission sopimuksella.
Mielestämme on kuitenkin yhtä lailla välttämätöntä vahvistaa periaatteet laajentumiselle ja sille, että tähän asti sovellettuja perusteita sovelletaan edelleen.
NUTS-luokituksella ei toistaiseksi ole ollut oikeusperustaa, mutta nyt se saa oikeusperustan: tämä on asetuksen tavoitteena.
Millaisia perusteita olemme käyttäneet NUTS-luokituksen alueiden määrittelyssä?
Asiakirjamme taustalla on lähinnä kolme periaatetta.
Ensimmäinen periaate on, että NUTS-luokituksen alueet ovat laissa määriteltyjä alueita; pyrimme näin siihen, että niiden alueellinen määritelmä vastaisi jo olemassa olevia poliittisia ja lainsäädännöllisiä määritelmiä: jäsenvaltioiden tunnustama hyvä määritelmä yksiköille, joilla on monissa tapauksissa jopa hallintorakenteita ja joista on vertailukelpoisia tilastoja, mikä tekee niistä riittävän luotettavia.
Toisena periaatteena ehdotamme NUTS-luokitukseen kolmea hierarkkista tasoa.
Te menette tarkistuksissanne pitemmälle ja pyydätte vähintään kolmea tasoa.
Kun otetaan huomioon nykyinen liikkumavaramme, tilastojen laatimisen kannalta se, että Eurostat joutuisi käsittelemään useampaa kuin kolmea tasoa, aiheuttaisi taloudellisia ongelmia.
Tämä on yksi syy, mutta katsomme myös, että saamme kolmesta tasosta riittäviä ja päteviä tietoja.
Kolmantena periaatteena on pyrkimys siihen, että alueelliset tilastot olisivat vertailukelpoisia.
Niinpä NUTS-luokituksen alueiden koon on oltava mahdollisimman homogeeninen.
Olemme kuitenkin myös tietoisia siitä, että kussakin maassa on historiallisia realiteetteja ja oikeudellisia tilanteita, joiden takia tätä periaatetta ei voida soveltaa automaattisesti tai mekaanisesti ja että erityiset seikat on otettava huomioon.
Jäsenvaltioiden kesken vallitsee yksimielisyys siitä, että tähän asti käyttämiämme periaatteita olisi sovellettava myös uuteen asetukseen.
Kuten aiemmin sanoin, niitä ei sovellettaisi vain unionin nykyisiin maihin vaan myös niihin maihin, jotka liittyvät unioniin lähivuosina.
Niinpä asetuksessa vastataan useisiin tavoitteisiin, joista olette voineet keskustella perusteellisesti, sekä tehdään muutamia korjauksia joihinkin niistä.
Etenemme kohti nykyisin olemassa oleviin alueellisiin järjestelmiin perustuvaa NUTS-luokitusta, koska katsomme, että se on toistaiseksi tehokkain käytettävissämme oleva väline alueellisten tilastotietojen keruuseen, käsittelyyn ja levitykseen.
Vahvistamme asetuksessa myös perusteita alueiden määrittämiseksi, jotta ehdokasvaltioilla olisi käytössään suuntaviivoja tehdessään maansa alueellista luokitusta.
Tämä tavoite on nyt keskeinen.
Toisena seikkana haluaisin korostaa, että tilastojen on oltava vertailukelpoisia ja mahdollisimman puolueettomia.
Tilastoja ei voi laatia ja käyttää erilaisiin poliittisiin päämääriin.
Olisi erittäin vaikeaa muodostaa poliittisia etuja, jotka epäilemättä aiheuttaisivat selkeitä ristiriitoja.
Kysymys on selvästikin tärkeä unionin aluepolitiikan kannalta, mutta - kuten sanoin aiemmin - emme saa päättää ennalta tilastoluokituksen kautta, millaista on unionin tuleva aluepolitiikka.
Pyrimme siihen, että NUTS-luokituksen tulevia muutoksia varten olisi olemassa selkeitä normeja, koska näin vältymme tulevilta ristiriidoilta (meillä on aiemmin ollut tällaisia ristiriitoja).
Muutokset ovat vääjäämättömiä.
Emme voi puhua täysin muuttumattomista tilanteista, mutta on asianmukaista, ettei NUTS-luokitusta muuteta liian usein ja että meillä on tiettyihin sääntöihin ja tiettyihin ennalta vahvistettuihin periaatteisiin perustuva järjestelmä.
Tästä syystä katsomme aiheelliseksi, ettei muutoksia toteuteta kolmea vuotta lyhyemmällä ajanjaksolla, sillä muuten valvonta olisi hankalaa.
Asetus, sellaisena kuin se nyt on, mahdollistaa nykyisen luokituksen kehittämisen ja parantamisen.
Olette antaneet oman panoksenne esittämällä 11 tarkistusta, jotka mielestämme selkiyttävät ja parantavat asetusta.
Tästä syystä komissio voi hyväksyä aluepolitiikka-, liikenne- ja matkailuvaliokunnan esittämät 11 tarkistusta.
Haluaisin lopuksi tähdentää, että NUTS-asetus tulee olemaan tärkeä väline, sillä sen avulla saamme Euroopan unionissa vertailukelpoisia ja puolueettomia alueellisia tilastoja, joihin voimme perustaa sen aluepolitiikan, josta me aikanaan päätämme poliittisella tasolla.
Paljon kiitoksia.
Kiitos paljon, arvoisa komission jäsen.
Keskustelu on päättynyt.
Äänestys toimitetaan huomenna klo 11.30.
(Istunto päättyi klo 23.09.)