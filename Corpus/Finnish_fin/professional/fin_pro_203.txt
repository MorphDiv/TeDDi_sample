# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Yhdistyneiden Kansakuntien rasismin vastaisella konferenssilla on aivan erityinen merkitys näinä mullistusten aikoina, jolloin puhutaan ja toimitaan verenhimoisesti sivilisaatioiden yhteentörmäyksen nimissä.
Olemme nähneet aseellisia selkkauksia, joiden syynä ja pontimena on rotujen välinen tai etninen vastakkainasettelu, ja olemme hämmästyneinä kuulleet sisällöltään ja alkuperältään uskomattomia väitteitä joidenkin sivilisaatioiden paremmuudesta toisiin sivilisaatioihin verrattuna.
Haluan tästä syystä onnitella aivan erityisesti ministerineuvoston puheenjohtaja Louis Micheliä hänen ponnisteluistaan, jotka olivat ratkaisevia sen kannalta, että Durbanin konferenssi, johon osallistuin parlamentin puolesta, oli lopulta menestys.
Hän teki toiminnallaan selväksi koko maailmalle, mikä on Euroopan unionin vankkumaton kanta rasismiin ja muukalaisvihamielisiin asenteisiin.
Olen toki tietoinen niistä sosiaalisista, poliittisista ja taloudellisista ongelmista, jotka synnyttävät Euroopassa rotuun perustuvaa syrjintää, mutta haluan keskittyä yhteen seikkaan - kehityksen näkökulmaan - joka on päässyt unohtumaan viimeaikaisten tapahtumien aiheuttamassa lamaannuksessa ja myös konferenssissa Lähi-idän konfliktin ja tilanteen vakavuuden takia; meidän on tunnustettava Euroopan historiallisista kokemuksista juontuva kärsimys sekä se, että orjuus ja orjakauppa, joita pidämme nykyisin rikoksena ihmisyyttä vastaan, ovat luonnottomia.
Suurin osa etnisistä selkkauksista, jotka johtavat tuhansiin kuolonuhreihin ja valitettaviin inhimillisiin tilanteisiin, tapahtuu kehitysmaissa, erityisesti Afrikassa.
Uskonkin, että konferenssin menestys riippuu siitä, kykenemmekö nyt toteuttamaan kaiken sen, mikä vahvistettiin päätösasiakirjassa.
Pyydämme komissiolta tässä päätöslauselmassa rahoitustukea kehitysmaiden hallinnoille, jotta ne voisivat käynnistää kansallisia toimintasuunnitelmia kaikenlaisten syrjinnän muotojen poistamiseksi, kuten konferenssissa sovittiin.
On perustettava foorumeita, on perustettava seurantakeskuksia: Afrikassa olevia seurantakeskuksia, provinsseissa olevia seurantakeskuksia, alueellisia seurantakeskuksia.
Pyydämme tukea myös Yhdistyneille Kansakunnille, jotta se voisi seurata Durbanin tulosten toteutumista, niin että rasismin vastainen taistelu pysyisi kansainvälisellä asialistalla, kunnes rasismi on poistettu.
Mielestäni on tärkeää, että jatkamme työskentelyä päätösasiakirjan ehdotusten toteuttamiseksi.
Yhdysvaltojen ei toki olisi pitänyt lähteä pois konferenssista, mutta tämä ei ollut ensimmäinen kerta, sillä se on tehnyt niin aiemminkin; tämä ei siis ollut tärkeä asia.
Tärkeää sen sijaan on, että Euroopan parlamentti pystyy yhteen ääneen toistamaan toimittajille ja tiedotusvälineille viestinsä rasismia vastaan ja tasa-arvon ja integroitumisen puolesta.
Puhemiehen, neuvoston puheenjohtajan ja komission jäsenen pitää suoda minulle anteeksi, sillä yhdessä minuutissa ei voi sanoa kovin paljon.
Mutta suuret ponnistukset eivät myöskään välttämättä johda hyviin tuloksiin.
Ponnistusten puuttuminen sen sijaan voi johtaa katastrofiin.
Sen takia haluan onnitella neuvoston puheenjohtajaa hänen vaivannäöstään Durbanissa.
Näyttää kyllä siltä kuin komission jäsenet puhuisivat välillä ihan eri konferenssista, kun komission jäsen Bolkestein sanoo, että sellainen konferenssi edistää uhrina olemisen tunnetta ihmisissä, jotka jo muutenkin ajattelevat jääneensä osattomiksi.
Se on tietysti ikävää.
Komission jäsen Diamantopoulou, te sanotte, että tämän konferenssin henki oli oikeastaan vihamielinen.
On sitäkin tärkeämpää tiedostaa, että piilevä rasismi ja vihollisuus ovat aina läsnä ihmisessä ja että meidän pitää varoa hyvin tarkasti, että identiteetti ei suistu raiteiltaan - ja tiedän mistä puhun, koska meidän ryhmissämme se on todella tärkeää.
Jos identiteetti muuttuu tunteeksi omasta suurempiarvoisuudesta ja muiden vähempiarvoisuudesta ja jos tätä tunnetta aletaan syövyttää ihmisten mieliin ryhmässä ja soveltaa muihin ryhmiin, niin ollaan tekemisissä etnisten ja rasististen jännitteiden kanssa.
Se voi aiheuttaa vakavia konflikteja.
Ikävä kyllä meidän pitää myöntää, että niin on myös Euroopassa.
Ei tarvitse kuin katsoa rasististen puolueiden menestystä joissakin maissa, konflikteja Balkanilla tai jännitteitä ehdokasvaltioissa.
Meidän pitää tehdä työtä tämän asian eteen hyvin kärsivällisesti ja päättäväisesti.
Durban saattaa olla alku.
Se ei aivan varmasti ollut loppu, sillä varsinainen työ meidän pitää tehdä omissa yhteiskunnissamme.
Arvoisa puhemies, arvoisa komission jäsen, arvoisa neuvoston puheenjohtaja, pidän erittäin myönteisenä, että tämä maailmankonferenssi pidettiin Durbanissa, siellä käytiin laajoja keskusteluja, laadittiin päätösasiakirja ja tehtiin johtopäätös.
Tässä keskustelussa on minusta joskus ongelmallista, että siinä katsotaan liian vähän tulevaisuuteen ja pohditaan liian vähän konkreettisia toimia siitä, miten rasismia voidaan torjua jo ennakolta niin, että sitä ei mahdollisuuksien mukaan synny enää lainkaan.
Haluaisin vaatia tässä yhteydessä, että erityisesti Euroopan unioni näyttää hyvää esimerkkiä, ja haluaisin viitata tässä yhteydessä, koska se on erittäin ajankohtaista, kahteen alaan, joilla me voisimme tehdä sen konkreettisesti, nimittäin turvapaikka- ja maahanmuuttopolitiikkaan.
Jos me todellakin onnistumme siinä, mitä aiomme, nimittäin toteuttamaan yhtenäistetyn turvapaikkapolitiikan, johon kuuluvat vähimmäisvaatimukset ja jossa tehdään turvallisia ja nopeita päätöksiä, emme ole enää nykyisessä tilanteessa, johon kuuluvat getot, joissa turvapaikanhakijat odottavat päätöstä vuosikausia, joissa heidän on tehtävä laitonta työtä ja joissa tapahtuu syrjäytymistä.
Nopea päätös johtaa nopeaan apuun ja tunnustettujen pakolaisten nopeaan integroitumiseen ja estää tätä syrjäytymistä, jota tällä hetkellä tapahtuu.
Se olisi rasismin ennalta ehkäisemistä!
Toivon edistystä myös maahanmuuttopolitiikassa.
Kun jäsenvaltiot ottavat kolmannen maan kansalaisia vastaan mahdollisuuksiensa mukaan ja sillä ehdolla, että näillä on työtä ja asunto ja että tarjolla on koulutusmahdollisuuksia, ja tarjoavat apua integroitumiseen, se on jälleen toimi, jolla vastustetaan syrjäytymistä ja syrjintää ja edistetään integroitumista, ja uskon, että meidän pitäisi ryhtyä sellaisiin konkreettisiin toimiin, jotta voimme olla todellakin menestyksellisiä rasismin ja syrjinnän ennaltaehkäisyssä.
Se on mahdollisuus meidän Euroopan unionillemme!
Arvoisa puhemies, arvoisa komission jäsen, arvoisa ministeri, Durbanissa järjestettyä maailmankonferenssia varjosti alusta alkaen syrjinnän poliittinen strategia.
Arabivaltiot yrittivät syyttää Israelia rasismista.
Ne aikoivat tehdä siten arabimaailmasta Israelin harjoittaman rasismin uhrin, mikä oli sitten määrä tuomita konferenssissa.
Se oli halpamainen strategia.
Nämä maat yrittivät välineellistää tärkeän konferenssin.
Tämän strategian perusteellinen käsitteleminen ja koko konferenssi kariutuivat kuitenkin syyskuun 11. päivän järkyttäviin tapahtumiin.
Nyt meillä on tilanne, jossa koko arabimaailma on vaarassa joutua itse rasistiseen häpeäpaaluun.
On olemassa vaara, että kaikkia arabialkuperää tai islamilaisesta kulttuuripiiristä kotoisin olevia ihmisiä syytetään pienen terroristiryhmän teoista.
Se voi tapahtua avoimesti ja väkivaltaisesti.
Siitä on jo valitettavasti esimerkkejä.
Se voi tapahtua kuitenkin myös piilevästi perusepäluottamuksen kautta.
Joka tapauksessa kyse on piilevästä myrkystä, joka imeytyy avoimeen yhteiskuntaamme ja rasittaa sitä.
Se olisi terroristien voitto.
Siksi me emme anna sen tapahtua!
Älkäämme seuratko sitä huonoa esimerkkiä, joka varjosti Durbanin konferenssia.
Juuri meidän Euroopan parlamentin jäsenten on vältettävä luokittelemasta ihmisiä liian hätäisesti kansallisuuden ja uskonnon perusteella.
Olkaamme esikuvana!
Olkaamme jatkossakin avoimia ja suvaitsevaisia.
Terroristien ei pidä kuitenkaan erehtyä: heidät yritetään saada kiinni kaikin voimin, nimittäin rotuun ja uskontoon katsomatta.
Me parlamentin jäsenet voimme tehdä jotakin rasismia vastaan.
Toimikaamme sen mukaisesti ja antakaamme esimerkki.
Se on paljon arvokkaampaa kuin kaikki maailman konferenssit!
Varsinkin nyt, kun käymme tätä keskustelua Durbanin konferenssin jälkeen, se pitäisi myös sanoa!
Arvoisa puhemies, Euroopan unionilla on erityinen vastuu rasismin ja rotusyrjinnän torjumisessa.
Toimintaohjelma, joka hyväksyttiin Durbanissa 8. syyskuuta, on tärkeä sanoma ja panos tietoisuuden muodostumiseen taistelussa rasismia ja muukalaisvihaa vastaan.
On myönteistä, että tässä konferenssissa kyettiin lopuksi kuitenkin sopimaan yhteisestä julistuksesta.
Huolimatta siitä, että vaikkakaan eivät kaikki mutta monet kansalaisjärjestöt ja myös muutamat valtiot yrittivät erittäin voimakkaasti muuttaa konferenssin Israelin vastaiseksi yksipuoliseksi tuomitsemisfoorumiksi ja käyttää orjuuden ja siirtomaavallan kysymystä aiheena vahingonkorvauksiin, on arvioitava jo menestykseksi sitä, että sellaisia äärimmäisiä näkökantoja vältettiin päätösasiakirjassa ja että päätösasiakirja ylipäätään syntyi.
On kuitenkin vielä jälkikäteen kysyttävä ja pohdittava, onko se Euroopan unionin runsaskätinen, 3,7 miljoonan euron suuruinen tuki kansalaisjärjestöille, jota pidän periaatteessa oikeana, virrannut aina oikeisiin kohteisiin, näin on tehtävä sitäkin suuremmalla syyllä, kun sellaiset agitointiin ja propagandaan pohjautuvat perustelut kuin että sionismi olisi rinnastettava rasismiin, kuuluvat hyvinkin myös monien valtioiden, esimerkiksi Syyrian, poliittiseen sanavarastoon.
Kolme päivää Durbanin konferenssin jälkeen tapahtui toistaiseksi suurin terroristi-isku sivistynyttä maailmaa vastaan.
Niinkin arvovaltainen henkilö kuin Egyptin presidentti Mubarak muistutti, että terroristijärjestöt käyttävät usein juuri ihmisoikeuskysymyksiä väärin rakentaakseen kansainvälistä verkostoaan.
Mutta pankaa merkille: ihmisoikeudet sekä taistelu rotusyrjintää ja muukalaisvihaa vastaan ovat yhteisiä, ja niillä on maailmanlaajuista merkitystä.
Kukaan ei ole siltä turvassa, kuten etniset konfliktit Balkanilla ja myös traagiset viimeisimmät tapahtumat Pohjois-Irlannissa osoittavat.
Durbanin toimintaohjelma on tärkeä asiakirja kaikille valtioille, mutta myös koko Euroopan unionille, jolle tässä yhteydessä ja ennen kaikkea myös Yhdistyneiden Kansakuntien yhteydessä tulee suuri vastuu.
Toivon, että EU:n rooli muuttuu tässä myös näkyvämmäksi!
Arvoisa puhemies, keskustelu YK:n rasismin vastaisen maailmankonferenssin tuloksista on syyskuun 11. päivän traagisten tapahtumien jälkeen ajankohtaisempi kuin koskaan.
Näyttää valitettavasti siltä, että kansainvälisen terrorismin vastaisen taistelun myötä muukalaisviha on taas leimahtanut liekkeihin, kuten komission jäsen Diamantopouloukin juuri mainitsi.
On myös merkkejä siitä, että kokonaisia väestöryhmiä, varsinkin muslimeja ja arabeja, mustamaalataan.
Kansainvälisen lehdistön mukaan enemmistö hollantilaisista, siis 62 prosenttia väestöstä maassa, jossa demokratialla on pitkät perinteet, on sitä mieltä, että New Yorkin ja Washingtonin terrori-iskut vaikeuttavat maan muslimiväestön sosiaalista integroitumista.
Samaan aikaan Saksassa harkitaan maan uskonnollisten järjestöjen toimintaa säätelevän lainsäädännön uudelleenarviointia.
Muutamia päiviä sitten 19-vuotiaan musliminaisen sekä erään taksinkuljettajan kimppuun hyökättiin Isossa-Britanniassa ilman mitään syytä.
Tämänaamuisessa turvapaikka- ja maahanmuuttopolitiikkaa käsittelevässä keskustelussa monet edustajat tässä salissa ilmaisivat islamin vastaisia mielipiteitä.
Tällaiset ilmiöt ovat erittäin huolestuttavia.
Euroopan kokemukset 1900-luvun hirmuisista sodista osoittivat, miten tuhoisasti rasismi, muukalaisviha ja kansalliskiihko voivat vaikuttaa pyrittäessä edistämään rauhaa ja demokratiaa sekä kunnioittamaan ihmisarvoa.
Viimeaikaisten tapahtumienkin valossa Euroopan unionin ja jäsenvaltioiden pitää yhä enemmän vahvistaa oikeudellisia mekanismejaan rasismin torjumiseksi.
Niiden täytyy myös tehdä kansainvälisiä aloitteita valtioiden välisen kuilun kaventamiseksi ja väkivallan käytön torjumiseksi ratkaistaessa kiistoja.
Terrorismin vastainen taistelu ja oikeudenmukaisuuden toteutuminen eivät saa horjuttaa demokraattisia saavutuksiamme eivätkä vaarantaa perusvapauksia ja ihmisoikeuksia.
Lopuksi onnittelen puheenjohtajavaltion edustajaa, neuvoston puheenjohtaja Micheliä, sekä koko Euroopan valtuuskuntaa, jotka omasta puolestaan auttoivat YK:n konferenssin onnistumisessa.
Arvoisa puhemies, rasismi on asia josta vallitse suuri kulttuurinen yksimielisyys: se on väärin.
Kukaan ei haluaisi syyllistyä rasismiin, se kuuluu niihin voimakkaisiin ja latautuneisiin sanoihin, joilla voidaan paitsi taistella vääryyttä vastaan, aivan ilmeisen helposti myös lyödä ja leimata.
Kansalaisjärjestöfoorumin rasismikonferenssia edeltänyt varjojulistus, jossa syytettiin Israelia rasismista - tuomitsematta samalla juutalaisvastaisuutta - loi vääristävät lähtökohdat YK:n konferenssille.
Me olemme täällä Euroopan parlamentissakin omin silmin nähneet miten juutalaisvastaisuus näkyy peittelemättömänä rasismina palestiinalaisissa oppikirjoissa.
Keskustelun sävy oli kohtuuton Israelille ottaen huomioon sen menneisyyden ja vihamielisten valtioiden ilmiselvän halun kiistää Israelin oikeus olemassaoloon ylipäänsä.
En totisesti kiellä palestiinalaisten ongelmia ja kokemia vääryyksiä, ne on korjattava.
Mutta tosiasioita sumuttamalla suuntaan tai toiseen ratkaisua ei synny.
On tragikoomista, että tuomittaessa syrjintä syyllistytään siihen samalla itse.
Tämä kohtuuttomuus valitettavasti haavoitti kansalaisjärjestöjen uskottavuutta ja vahingoitti rasismikokouksen painoarvoa.
Kansalaisyhteiskunnan ja kansalaisjärjestöjen ystävänä olen siitä erityisen pahoillani: harkitsemattomuudella heikennettiin omaa uskottavuutta ja toimintaedellytyksiä.
Annan suuren arvon sille, että arvostetuimmat ihmisoikeusjärjestöt kuten Amnesty International ja Human Rights Watch sanoutuivat heti irti kansalaisjärjestökokouksen tekstistä.
Samoin haluan kiittää puheenjohtajavaltio Belgian edustajaa, jonka käyttämässä EU:n puheenvuorossa aiheellisesti korostettiin, että Lähi-idän selkkaus on poliittinen eikä sitä pitäisi käsitellä lainkaan rasismikokouksessa.
Mistä sitten olisi ollut syytä puhua?
Mikä jäi politikoinnin jalkoihin?
Amnestyn mukaan monet kriittiset asiat, kuten esimerkiksi pakolaisten kohtelu, ihmiskauppa, kastijärjestelmään perustuva sorto tai romanien oikeudet, uhkasivat jäädä huomiotta.
Ja valitettavasti näin myös kävi.
Intian kastittomat yrittivät esimerkiksi vahvasti tuoda esiin omaa hätäänsä kansalaisjärjestöjen rasismifoorumissa.
Kastittomien syrjintä on heidän mukaansa kätkettyä apartheidia.
Arvoisa puhemies, Durbanin konferenssissa esitettiin merkittävää paheksuntaa rasismia ja ulkomaalaisvastaisuutta kohtaan, minkä tuloksena syntyi selkeä ja luja viesti, jonka tarve ja kiireellisyys ovat kiistämättä edelleen ajankohtaisia.
1900-luvulla tehtiin rasistisiin oppeihin pohjautuen mitä kamalimpia rikoksia, ja kannattaa pitää mielessä, että ne tehtiin Euroopassa, joka on sivilisaationa ollut merkittävien oikeuksia koskevien julistusten kehto.
Durbanin konferenssi oli kuitenkin paljon enemmän kuin pakollinen muistiharjoitus.
Durban on muistutus siitä, että nykymaailma on osoittautunut kykenemättömäksi kitkemään yhteiskunnasta rasismia ja muukalaisvastaisuutta, jotka synnyttävät jopa Euroopassa uhreja ja väkivaltaisia selkkauksia.
Ikävä kyllä jotkut ovat omaksuneet mustavalkoisen ja historiallisesti epätäsmällisen näkemyksen, jossa Eurooppa pannaan asioita yksinkertaistaen suhteettoman suureen vastuuseen kaikista rasismiin liittyvistä pahoista teoista ja sorrosta, esimerkiksi orjuudesta.
Eurooppa ei luovu historiastaan, olipa kyse sitten sen valoisista tai varjoisista hetkistä.
Sen ei pidä kuitenkaan myöntyä karkeaan manipulointiin.
Eurooppa ei saa hyväksyä, että historiaa pidetään välienselvittelynä, jossa menneisyys pannaan syytettyjen penkille, jotta nykyaika voitaisiin todeta viattomaksi tuossa oikeudenkäynnissä ja nykyiset velvollisuudet unohtaa, koska jumiuduttaisiin iljettävään ja aikaa sitten vanhentuneeseen orjuuteen ja yleisemmin perusoikeuksien järjestelmälliseen loukkaamiseen.
Historian tulkitseminen nykytilanteesta käsin on turmiollista kansankiihotusta, jolla yksinkertaistetaan monimutkainen ja vahingoitetaan siten totuutta.
Mustavalkoisuus luo usein kiihkomielisyyttä ja saa liikkeelle kaikenlaisia ristiretkeilijöitä, jotka pitävät historiaa pitkänä taisteluna hyvän ja pahan välillä.
Kiihkomieliset eivät kaipaa puhekumppaneita, ainoastaan vastustajia.
Historia ei ole nykyisessä lainsäädännössä ilmoitettujen rangaistavien rikosten ja siviileille maksettavien korvausten summaamista.
Kieltäydymme antamasta sille niin mitätöntä tehtävää.
Euroopan unionin poliittinen vastuu ihmisarvoon kuuluvien yleismaailmallisten arvojen vaalimisesta on yhtä aikaa alueen sisäinen ja kansainvälinen, koska se on yhteisen hankkeemme olemassaolon perimmäisiä syitä.
Yhteinen eurooppalainen vastuumme ilmenee siten, että olemme varauksetta eturintamassa vahvistamassa maailmanlaajuisesti rasismin ja ulkomaalaisvastaisuuden vastaisia ihmisoikeuksia ja pidämme määrätietoisesti kiinni kansainvälisellä näyttämöllä omaksumastamme rakentavasta roolista ja syvennämme sitä vapauttaaksemme ihmiskunnan kaikesta vihaan, ennakkoluuloihin ja tietämättömyyteen perustuvasta syrjinnästä.
.
(FR) Arvoisa puhemies, hyvät parlamentin jäsenet, haluaisin kuitenkin nopeasti vastata puheenvuoronsa esittäneille jäsenille ja mainita muutamia näkökohtia ja ehkäpä muutamia täsmällisempiäkin tietoja.
Ensinnäkin olen pitkälti samaa mieltä jäsen Johan Van Hecken kanssa sanoessani, että koska tällainen konferenssi kerran järjestetään, mielestäni on syytä huolehtia, että sen valmistelu tehdään perinpohjaisesti.
Käsittääkseni jouduimme todellakin tietyssä määrin maksamaan kovan hinnan siitä, että ennen tätä konferenssia oli jätetty asioita selvittämättä.
Käyttääkseni teidän hyvin tuntemaanne termiä katson siis, että Durbanissa oli painolastina paljon "leftover"kysymyksiä, eli aiemmin ratkaisematta jääneitä kysymyksiä, mikä ilmiselvästi vaikeutti tehtävää huomattavan paljon.
Katson siis, että ilmiselvästi tämä valmistelu on äärettömän tärkeää.
Toinen pohtimisen arvoinen asia tällaisen konferenssin yhteydessä on, etten ole varma, että se, että halutaan laatia asiakirja, jossa käsitellään kattavasti jokaista yksittäistä tilannetta, ei johda puutteisiin, että tällainen ei loppujen lopuksi olennaisesti heikentäisikään lopullista asiakirjaa.
Tarkoitan tällä sitä, että jos olisimme laatineet tiiviimmän tekstin, jossa olisi esitetty tiettyjä yleisesti sovellettavia periaatteita, olisimme mielestäni voineet saada todennäköisesti aikaan vahvemman tekstin.
Ja voidaan jopa pohtia sitä, eikö Euroopan unioni voisi kenties kuvitella jollakin tietyllä hetkellä ryhtyvänsä tällaiseen, millä tarkoitan sitä, että Durbanin työn tuloksesta erotetaan olennainen sisältö, minkä myötä kaikissa jäsenvaltioissamme olisi helpompaa jatkaa Durbanissa tehtyä työtä.
Olen loppujen lopuksi kuullut useiden puhujien esittäneen seuraavan kysymyksen: "Hyvä on, Durbanin konferenssi pidettiin, entä sen jälkeen?"
Hyvät parlamentin jäsenet, minun on kuitenkin sanottava teille, että "jälkitoimet" riippuvat ensinnäkin valtioista.
Kuten käsittääkseni jäsen Boumediene totesi, jos valtio haluaa esittää anteeksipyynnön, esittää tai ilmaista katumuksensa tai pahoittelunsa, juuri tämä jäsenvaltio tietää loppujen lopuksi itse, miten pitkälle se voi mennä.
Toiseksi katson, että kukin valtio voi Durbanin työn tulosten pohjalta varsin helposti koota ja laatia juuri kullekin valtiolle soveltuvan toimintaohjelman, joka perustuu näihin periaatteisiin ja siihen, mistä Durbanissa sovittiin rasismin torjumiseksi.
Sitä paitsi kuulin komission jäsenen äsken nimenomaisesti sanovan, että myös komissiossa on suunnitteilla sangen konkreettisia asioita.
Lisäksi olen sitä mieltä, että komissio on työstänyt tätä aihetta jo varsin kauan.
Olen siis sitä mieltä, että jatkotoimiin ryhdytään, että Durbanin konferenssi saa jatkoa, jos vain haluamme sitä.
Itse asiassa kyseessä on tavanomainen kysymys poliittisesta tahdosta.
Haluaisin tietenkin myös käyttää tilaisuutta hyväkseni kiittääkseni puhujia siitä, kuinka imartelevan arvion he toimistani antoivat.
Mielestäni ympärilläni oli erittäin päteviä ihmisiä komissiosta, neuvostosta ja tietenkin omasta valtuuskunnastanikin.
Saatoin myös tukeutua Euroopan eri maiden kaikkiin edustajiin.
Mielestäni toimimme siten kuin meidän pitikin toimia.
Mielestäni kaikki sujui aivan normaalisti.
Haluaisin vastata varmaankin joihinkin puheenvuoroihin, joissa käsiteltiin sitä, mikä asiakirjoista puuttui.
Kyllä, on ilmeistä, että tiettyjä kohtia selvästikin puuttui.
Esimerkiksi miksi kastijärjestelmää ei sisällytetty mihinkään kohtaan Durbanin asiakirjassa?
Tällä seikalla on Euroopan unionin kannalta erityisen paljon merkitystä, tiedän sen, ja olen lisäksi yhtä lailla asiasta huolissani.
Kuten tiedätte, Euroopan unioni on huolestunut eri puolilla maailmaa jatkuvasti ilmenevästä syrjinnästä, näin ollen oli normaalia, että ilmaisimme huolestumisemme tästä asiasta.
Olemme siis seuranneet tämän ongelman kehittymistä tarkasti ja kannatimme nimenomaan Sveitsin ehdottamaa kohtaa, joka koskee tätä asiaa ja jossa viitataan syntyperään ja ammattiin perustuvaan syrjintään, mikä kuvaa täsmälleen sitä syrjintää, jonka uhreja ovat useissa maailman maissa paariat, eli ne, joita ei saa koskettaa.
Kaikista Euroopan unionin ja muiden maiden, nimittäin Etelä-Amerikan maiden ponnisteluista huolimatta, ei ollut valitettavasti mahdollista päästä Intian kanssa yksimielisyyteen tästä kohdasta.
Koska tämän konferenssin perustana oli yksimielisyys, minkä te tiedättekin, teksti siis poistettiin, ja olen siitä pahoillani.
Kuitenkin realiteetit on aina otettava myös huomioon.
Kaikkea ei voi saada.
Joku puhui varsin oikeutetusti kuolemanrangaistuksesta, sillä kyseessä on itsellenikin varsin läheinen huolenaihe.
Kuten tiedätte, kuolemanrangaistuksen poistaminen on yksi Euroopan unionin painopistealueista.
Mielestäni on hyvä, että muistamme tämän ja yritämme tarttua kaikkiin tilaisuuksiin, joita meille tarjoutuu kansainvälisesti keskustelun edistämiseksi tässä asiassa.
Tästä oli kyse tämän konferenssin yhteydessä.
Euroopan unioni kannatti sitä toimintaohjelman kohtaa, jossa viitattiin rotusyrjintään kuolemantuomion soveltamisessa.
Kuitenkin sen jälkeen, kun Yhdysvallat vastusti tiukasti tätä kohtaa valmisteluprosessin aikana, tätäkään kohtaa ei ollut mahdollista säilyttää, ja tämän kohdan torjuivat myös useat muut maat, nimenomaan Aasian maat, koska ei olisi ollut aikaa käsitellä sitä kunnolla ja koska yksimielisyyttä ei siis ollut.
Mainitsen nämä esimerkit tietenkin vakuuttaakseni teille, että huolenaiheenne on välitetty ja ilmaistu Durbanissa, mutta valitettavasti kaikkea ei voitu saavuttaa.
Ehkäpä esitän vielä muutaman sanan kansalaisjärjestöjen toiminnasta konferenssin aikana.
Kuten Durbanissa laadituissa asiakirjoissa tähdennetään, kansalaisyhteiskunnalla ja siten kansalaisjärjestöillä on tärkeä rooli rasismin torjunnassa.
Juuri tästä syystä ennen hallitustenvälistä konferenssia järjestetty kansalaisjärjestöjen foorumi oli Euroopan unionin kannalta erityisen tärkeä.
Sitä paitsi olen sitä mieltä, että juuri tästä syystä Euroopan komissio on rahoittanut suurinta osaa foorumiin osallistuneista järjestöistä.
Valitettavasti tämä foorumi toteutettiin toisinaan epäilyttävän ja toisinaan kaikkea muuta kuin demokraattisen prosessin mukaan, vaikka foorumi antoikin aihetta kiinnostaviin keskusteluihin, olin näet itse mukana keskustelussa, joka oli mielestäni sangen kiinnostava.
Näyttää siltä, että äärimmäisyysliikkeet olivat tässä keskustelufoorumissa liian hallitsevassa asemassa, mikä velvoittaa valtiot sivuuttamaan tämän foorumin tuloksena syntyneet päätelmät.
Eräät kansalaisjärjestöt, kuten Amnesty International, Human Rights Watch ja FIDH (Fédération internationale des ligues des droits de l'homme) sitä paitsi sanoutuivat irti näistä tuloksista.
Lisäksi on myönnettävä, että tietty aggressiivisuus ja sanapainojen tuomittava rajuus, jota tietyt kansalaisjärjestöt osoittivat, herättävät kysymyksen, onko Euroopan unionin, mutta myös jäsenvaltioiden kuten oman kotimaani syytä tinkiä näille järjestöille osoitetusta toisinaan varauksettomasta tuesta.
Mielestäni on myös tarpeen käynnistää kansalaisjärjestöjen kanssa keskustelu niiden tilintekovelvollisuudesta, edustavuudesta ja niiden vastuun rajoista.
Minulla oli jo tilaisuus sanoa, että suhteeni ovat varsin hyvät suurimpaan osaan kansalaisjärjestöjä, ja lisäksi myönnän, että niillä on oma erityinen tehtävänsä.
Kuulin äsken parlamentin jäsen Boumedienen käyttävän verraten kumouksellista ilmausta - kaikella kunnioituksella, arvoisa jäsen - mutta voimme olla perustavasti eri mieltä asiasta.
Itse en ole valmis demokraattisesti valittuna poliitikkona luopumaan oikeudestani kantaa poliittista vastuuta kansalaisten puolesta.
Minut on valittu, kansalaiset voivat siis määrätä minulle seuraamuksia, kutsun tätä vastuun kantamiseksi, ja olen sitä paitsi tilivelvollinen kansalaisille: viime kädessä nämä ovat minun kaksi velvollisuuttani.
En ole siis valmis antamaan tätä oikeutta pois, koska sinä päivänä, kun tällaista poliittista vastuumekanismia ei enää ole, se tarkoittaa, että demokratiaakaan ei enää ole.
Ja tällaista en voi hyväksyä.
Eräs seikka, jota haluaisin käsitellä - jonka käsittääkseni jäsen Sylla mainitsi - koskee seksuaaliseen suuntautumiseen perustuvaa syrjintää, joka on yksi monista syrjinnän muodoista.
Euroopan unioni kannatti sitä, että paljastettaisiin ne monet syrjinnän muodot, jotka kohdistuvat tiettyihin ihmisryhmiin.
Tämä käsite on teksteissä hyvin esillä.
Mutta kun kyse oli näiden monenlaisten syrjinnän muotojen mahdollisten lähteiden määrittämisestä, ei ollut mahdollista sisällyttää tekstiin sellaista Euroopan unionille tärkeätä käsitettä kuin seksuaaliseen suuntautumiseen perustuvaa syrjintää.
Tätä ajatusta vastustettiin lujasti tiettyjen maiden taholta, minkä voitte aavistaakin.
Ainoat seikat, jotka kaikki saattoivat hyväksyä, olivat ne syrjinnänlähteet, jotka mainitaan kansainvälisessä ihmisoikeuksien julistuksessa, eli rotuun, ihonväriin, sukupuoleen, kieleen, uskontoon, poliittiseen tai muuhun mielipiteeseen, kansalliseen tai yhteiskunnalliseen alkuperään, omaisuuteen, syntyperään tai muuhun asemaan perustuvat syrjinnänlähteet.
Missä olemme konferenssin mahdollisten jatkotoimien osalta?
Lopetan toteamalla, että minulla oli tilaisuus kertoa teille, että on kunkin valtion velvollisuus vastata konferenssin jatkotoimista, mutta kuitenkin päätettiin siitä, että nämä jatkotoimet kuuluvat pääasiassa Yhdistyneiden Kansakuntien ihmisoikeusvaltuutetun toimistolle.
On ryhdyttävä moniin toimenpiteisiin, on nimittäin perustettava "syrjinnänvastainen yksikkö" edellä mainitun toimiston yhteyteen ja on nimitettävä viisi riippumatonta asiantuntijaa, joiden tehtävänä on valvoa toimintaohjelmaan ja poliittisen julkilausumaan sisältyvien määräysten toteuttamista.
Yhdistyneiden Kansakuntien pääsihteeri nimittää nämä asiantuntijat.
On siis selvää, että halusin esittää edellä mainitut tarkennukset ensinnäkin siksi, että halusin myös kiitellä parlamentin jäseniä heidän pätevistä puheenvuoroistaan ja kertoa heille, että heidän näkemystensä lujuus on antanut huomattavaa tukea ja voimaa puolustaaksemme niitä näkökohtia, jotka ilmaisimme puolestanne Durbanissa.
Olen ottanut vastaan kuusi työjärjestyksen 37 artiklan 2 kohdan mukaisesti käsiteltäväksi jätettyä päätöslauselmaesitystä.
Keskustelu on päättynyt.
Äänestys toimitetaan huomenna klo 12.00.
(Istunto keskeytettiin klo 20.20 ja sitä jatkettiin klo 21.00.)
Enemmän kuin kahdeksan istuinta käsittävät ajoneuvot
Esityslistalla on seuraavana Millerin laatima parlamentin sovittelukomiteavaltuuskunnan mietintö (A5-0312/2001) sovittelukomitean hyväksymästä yhteisestä tekstistä Euroopan parlamentin ja neuvoston direktiiviksi matkustajien kuljetuksessa käytettäviä, kuljettajan istuimen lisäksi enemmän kuin kahdeksan istuinta käsittäviä ajoneuvoja koskevista erityissäännöksistä sekä neuvoston direktiivien 70/156/ETY ja 97/27/EY muuttamisesta (C5-0278/2001 - 1997/0176(COD)).
.
(EN) Arvoisa puhemies, toivotan kaikki taas tervetulleiksi tänne tänä iltana.
Näen koko joukon tuttuja kasvoja.
Haluan osoittaa kiitollisuuteni varjoesittelijälleni, jäsen Harbourille, joka jälleen osallistuu myöhäisillan istuntoon kanssani.
Vietämme todennäköisesti enemmän öitä yhdessä kuin vaimojemme kanssa.
Haluan osoittaa kiitollisuuteni myös joillekin ihmisille, jotka ovat osallistuneet tämän mietinnön laatimiseen, ei ainoastaan oikeudellisten ja sisämarkkina-asioiden valiokunnassa, vaan myös komissiossa ja neuvostossa.
Sovittelumenettely ei ollut vaikea, mutta se oli menestyksekäs, ja olin erittäin tyytyväinen sen tulokseen.
Haluaisin myös kiittää parlamenttia varmaankin noin joka kolmannen Euroopan unionin kansalaisen puolesta, sillä odotan huomisen äänestyksen menevän oikeaan suuntaan.
Euroopan unionissa on suunnilleen 35 miljoonaa rekisteröityä vammaista ihmistä; vanhuksia on 120 miljoonaa.
Nämä kaksi ryhmää eivät tietenkään ole toisensa pois sulkevia, mutta ne muodostavat noin kolmanneksen Euroopan unionin väestöstä.
Huomisen äänestyksen tulos määrää hyvin suurelta osin, mikä on heidän elämänlaatunsa tulevaisuudessa.
Vuosikausia vammaiset ihmiset eivät ole pystyneet liikkumaan Euroopan unionin kaupungeissa niin kuin heidän pitäisi; he ovat olleet liian kauan loukussa omissa kodeissaan.
Jos tämä direktiivi hyväksytään huomenna, se avaa noiden kotien ovet.
Se tulee olemaan yksi pieni askel kohti monien, kuten aiemmin sanoin, loukussa olleiden ihmisten vapauttamista.
Haluan välittää heidän kiitoksensa parlamentille.
Ymmärrän, että joillakin kollegoistani parlamentin oikealla laidalla on ollut vaikeuksia tämän direktiivin kanssa, lähinnä sen teknisen luonteen vuoksi.
Ymmärrän sen täysin ja arvostan heidän kantaansa.
Pyytäisin heitä kuitenkin tässä myöhäisessä vaiheessa miettimään, mitä olemme tekemässä, sillä jos tämä direktiivi hyväksytään huomenna, se on jotain, mistä jokainen parlamentissa voisi olla ylpeä, koska me parantaisimme Euroopan unionin kansalaisten elämää.
Kerrankin me vaikuttaisimme asioihin.
Liian usein me nousemme ylös tässä salissa ja puhumme erilaisista suurista suunnitelmista, ehdotuksista ja aloitteista jne., eivätkä ne vaikuta ihmisten elämään.
Tässä on pieni asia, joka vaikuttaa Euroopan kansalaisen elämään, ja se on jotain, mistä meidän kaikkien pitäisi olla ylpeitä.
Käsittääkseni kollegani oikealla jättävät huomenna äänestämättä.
Se on sääli, mutta ainakin se on parannus toisessa käsittelyssä tapahtuneesta vastaan äänestämisestä.
Pyydän heitä kuitenkin miettimään asiaa uudelleen ja äänestämään puolesta, sillä olen koko ajan pyrkinyt jättämään pois tekniset yksityiskohdat ja keskittynyt ainoastaan siihen politiikkaan ja filosofiaan, jolla saadaan vammaiset ihmiset jälleen liikkeelle.
Se on päämäärä ja tavoite, johon uskon meidän kaikkien voivan yhtyä.
Siltä osin minulla ei tosiaan ole paljon muuta sanottavaa, koska tästä on keskusteltu pitkään.
Komission jäsen on hyvin selvillä mietinnön sisällöstä ja voisi varmaankin toistaa sen yhtä hyvin kuin minäkin.
Lopuksi haluan osoittaa runsaat kiitokset kaikille niille, jotka ovat auttaneet tämän mietinnön luonnostelussa ja jotka huomenna auttavat hyväksymään sen.
Arvoisa puhemies, jälleen kerran on todellinen ilo työskennellä ystäväni jäsen Millerin kanssa.
Haluan osoittaa hänelle kunnioitusta sen sinnikkyyden takia, jolla hän on työskennellyt asian eteen, ja etenkin sen mestarillisen tavan takia, jolla hän hoiti sovittelumenettelyn.
Tämä on ensimmäinen kerta, kun olen ottanut osaa kolmikantaneuvotteluihin, joten olen voinut tarkastella menettelyn toimimista.
Tosiaan, kuten esittelijä sanoi, olemme päässeet erittäin tyydyttävään tulokseen.
Kannatin varauksetta lopullista kompromissia ja tosiaan niitä etuja, jotka se takaa.
On tärkeää, että me vihdoinkin, viiden pitkän vuoden jälkeen, saatamme tämän asian päätökseen.
Viittaan hetken kuluttua joihinkin mukana olleisiin kysymyksiin.
On kuitenkin tärkeää lisätä, että taatessamme sellaisia etuja, joista esittelijä Miller puhui, meidän on pohdittava sitä tosiasiaa, että tarvitsemme myös monia muita parannuksia julkiseen liikenteeseen liittyvään infrastruktuuriin.
Linja-autot ovat vain osa sitä.
Tämä on asia, johon emme ole voineet puuttua, mutta jota muut valiokunnat haluavat tarkastella.
Entä sitten periaatteet?
Esittelijä sanoi aivan oikein - annoin hänelle vihjeen etukäteen - meidän jättävän äänestämättä asiasta.
Se menee läpi huomenna.
Me emme todellakaan halua estää sitä tai äänestää sovittelumenettelyä vastaan, mutta me parlamentin tällä laidalla olemme sitä mieltä, että periaatteet, jotka saivat meidät äänestämään hyväksymistä vastaan viime kerralla - ja kollegani, jäsen Rübig, joka tulee puhumaan myöhemmin, on edellisen menettelyn veteraaneja - ovat täysin johdonmukaiset.
Me emme siis estä tekstin hyväksymistä.
Se jatkaa matkaansa meidän varauksellisella tuellamme.
Esittelijä Miller on esittänyt viimeisellä dinosauruksella ratsastavan miehen roolia, jos saan näin asian ilmaista.
Komission jäsen Liikanen kertoi meille toisen käsittelyn keskustelussa, ettei hän aio tuoda uudelleen näin monimutkaista säädöstä parlamentin käsiteltäväksi.
Se on ehdottomasti oikea asenne.
Haluan käyttää tilaisuuden hyväkseni ja sanoa parlamentille tänä iltana, että olen teollisuutta, ulkomaankauppaa, tutkimusta ja energia-asioita käsittelevän valiokunnan puolesta tehnyt ehdotuksen muille valiokunnille ja komissiolle tavoista, joilla parlamentti voi harjoittaa poliittista rooliaan käymällä tarkasti läpi ja viemällä eteenpäin ideoita moottoriajoneuvoja koskevasta sääntelystä.
Olemme ehdottaneet, että komission pitäisi toimittaa meille vuosittain laaja kertomus tulevaan moottoriajoneuvoja koskevaan sääntelyyn liittyvistä suunnitelmistaan.
Siinä tulisi kertoa tarkasti, missä komissio aikoo käyttää Euroopan talouskomission ehdotuksia, ja se tosiaan kattaisi osan siitä vapaaehtoisesta sääntelyprosessista, josta olemme puhuneet.
Tämä antaa tälle parlamentille mahdollisuuden, kaikkien eri valiokuntiensa kautta, tarkastella vakavasti sääntelyn poliittista sisältöä ja estyä koskaan enää vajoamasta viideksi vuodeksi tällaiseen monimutkaiseen, tekniseen sääntelyyn - prosessiin, jonka me vihdoinkin päätämme tänä iltana.
Arvoisa puhemies, yksi direktiivin tavoitteista on helpottaa liikuntaesteisten henkilöiden pääsyä julkisiin kulkuvälineisiin.
Juuri tässä kysymyksessä Euroopan parlamentin ja neuvoston kannat erosivat jyrkästi toisistaan.
Direktiivin myötä tehtiin oikeutta Euroopan parlamentin ja mietinnön esittelijä Millerin tinkimättömille vaatimuksille siitä, että direktiivin tulisi sisältää säännöksiä, joilla helpotettaisiin liikuntaesteisten, varsinkin pyörätuolia käyttävien henkilöiden pääsyä julkisiin kulkuvälineisiin.
Sovittelukomitean laatima ja Euroopan parlamentin kantoja mukaileva sopimus todistaa jälleen kerran, että sellaisia merkittäviä asioita kuin elämänlaatu voidaan edistää vain rohkealla politiikalla, jota konservatiiviset, teknokraattiset ja taloudelliset näkökannat eivät rasita.
Direktiivi laajentaa "liikuntaesteisen matkustajan" määritelmää esittämällä, että määritelmä kattaa kaikki matkustajat, joiden on vaikea käyttää julkisia liikennevälineitä, erityisesti vanhukset ja erityistä tukea vaativat henkilöt.
Henkilön liikuntaeste ei välttämättä edellytä, että hänellä on jonkinlainen lääketieteellisesti määriteltävä ongelma.
Tämä on merkittävä uudistus, jonka täytyy eittämättä olla lähtökohtana muissakin vastaavanlaisissa ehdotuksissa, jotta elämänlaatua kohentava politiikka olennaisesti toteutuisi.
Tarkemmin sanottuna, erityistarpeilla voidaan tarkoittaa erilaisia, ei ainoastaan fyysisiä vammoja tai liikuntavammoja, vaan myös kehitys- ja aistivammoja.
Mukaan luetaan siis myös raajavammaiset, pienikokoiset ihmiset, raskaana olevat naiset jne.
Direktiivissä mainitaan myös, että ajoneuvojen kaltevat alueet on päällystettävä liukumisen estävällä pinnoitteella.
On myös korostettava sitä mielenkiintoista seikkaa, että direktiivissä ei ainoastaan aseteta yleisiä normeja ajoneuvoille, vaan turvallisen ajoneuvoon pääsyn turvaamiseksi siinä myös edellytetään, että ajoneuvossa tehdään matkustajien pääsyä helpottavia lisäparannuksia.
Näiden toimenpiteiden pitää taata kaikkien liikuntaesteisten henkilöiden turvallinen pääsy ajoneuvoon siten, että jalkakäytävä ja lattia ovat samalla tasolla.
Toivon, että saavutetun sopimuksen henki vallitsee jatkossa myös muissa vastaavanlaisissa ehdotuksissa.
Arvoisa puhemies, arvoisa komission jäsen, hyvät parlamentin jäsenet, me kiistelemme tämän direktiivin yhteydessä ensi sijassa periaatteista: haluammeko me tulevaisuudessa Euroopan unionissa yhdenmukaistamisen periaatteen vai vastavuoroisen tunnustamisen periaatteen vai kolmannen muunnoksen - missä me tarvitsemme yhtä ja missä toista?
Tämän EY:n tyyppihyväksyntämenettelyä koskevan direktiivin yhteydessä me olemme saavuttaneet vain pienen osamenestyksen, koska nyt sovittavan direktiivin lisäksi ovat tietysti samaan aikaan voimassa vielä yksittäisten jäsenvaltioiden tyyppihyväksynnät.
Tätä koskevat meidän toiveemme, ja haluaisin kiittää jäsen Milleriä lämpimästi, että hän on kannattanut sitä niin intensiivisesti.
Tämä ei koske tietenkään yksittäisten valtioiden tyyppihyväksyntämenettelyjä, jotka ovat nyt vallitsevassa asemassa ja ovat sitä vielä tulevaisuudessakin.
Menestys on erittäin vaatimaton, ja myös siksi me äänestämme tyhjää huomisessa äänestyksessä, sillä direktiivi ei ole meille riittävän kattava, koska me olisimme toivoneet tällä alalla oikeastaan kaikkia linja-autoja koskevaa yleistä sääntelyä.
Minun on myös sanottava, että komission ehdotus oli sisällöllisesti, teknisesti, insinööriteknisesti erittäin hyvä, mutta logistiikan kohdalla se on torjuttava täysin.
Me saimme ensimmäisessä käsittelyssä käsiteltäväksemme 160 sivua komission yksityiskohtaisia ehdotuksia, joista parlamenttimme jäsenet laativat vielä 110 tarkistusehdotusta, ja uskon, että tämä yksityiskohtaisuus vaatii liikaa parlamentilta, ja myös viime kädessä Euroopalta.
Meillä on nyt jopa - ja tämä on se kanta, josta huomenna päätetään - sääntely, jonka mukaan linja-auton takaseinän kaarevuus saa olla enintään 150 mm.
Se on eurooppalaisen yhtenäisen kurkun ohella todella sensaatiomainen menestys!
.
(EN) Arvoisa puhemies, haluan onnitella parlamenttia ja erityisesti sen sovittelukomiteavaltuuskuntaa ja esittelijä Milleriä, että he onnistuivat pääsemään sopimukseen neuvoston kanssa tästä erittäin tärkeästä direktiivistä.
Haluaisin korostaa, että tällä direktiivillä Euroopan yhteisö määrää tahdin ja antaa teollisuudelle mahdollisuuden kilpailla yhteisten sääntöjen mukaisesti tuottaakseen turvallisia linja-autoja, joihin on helpompi päästä, Euroopan kaikkien julkisten kulkuvälineiden käyttäjien eduksi.
Tämä direktiivi aikaansaa merkittävää edistystä kolmella alueella, nimittäin sisämarkkina-asioissa, liikennepolitiikassa ja yhteisön sosiaalipolitiikassa.
Liikuntarajoitteisten henkilöiden pääsyä linja-autoihin koskevat säännökset takaavat, että suurempi osa kansalaisistamme käyttää julkisia kulkuvälineitä.
Haluan vastata edustaja Harbourin kysymykseen.
Sain hänen ehdotukseensa perustuvan kirjeen valiokunnan puheenjohtajalta Westendorp y Cabezalta, ja olen lähettänyt hänelle yksityiskohtaisen vastauksen, joka tukee tätä aloitetta.
Kiitoksia, arvoisa komission jäsen.
Julistan keskustelun päättyneeksi.
Äänestys toimitetaan keskiviikkona klo 12.00.
GALILEO
Esityslistalla on seuraavana Langenhagenin laatima aluepolitiikka-, liikenne- ja matkailuvaliokunnan mietintö (A5-0288/2001) komission tiedonannosta Euroopan parlamentille ja neuvostolle GALILEO-hankkeesta (KOM(2000) 750 - C5-0110/2001 - 2001/2059(COS)).
Arvoisa puhemies, arvoisa komission jäsen, me olemme myöhässä.
Aika karkaa meidän ja ennen kaikkea GALILEO-hankkeen käsistä.
Mitä pitempään Euroopan unioni epäröi eurooppalaisen satelliittinavigointijärjestelmän käynnistämistä, sitä välinpitämättömämmin teollisuus mutta myös kansalaiset reagoivat.
Lopulta on sitten vaarana, että GALILEO haudataan jonakin päivänä.
Huoleni kasvaa, kun muistelen joitakin lausuntoja, joihin olen törmännyt kuluneina vuosina käsitellessäni eurooppalaista satelliittinavigointihanketta.
Parlamentin komission tiedonantoa koskevalla lausunnolla ei tosin ole oikeudellista luonnetta mutta tärkeä suuntaa-antava luonne.
Parlamentti hyväksyy - ja toivon suurella enemmistöllä - mietintöni huomenna ja tukee siten kantaa, jonka mukaan oma eurooppalainen satelliittinavigointijärjestelmä on ehdottoman tarpeellinen, ei vähiten siksi, kun otetaan huomioon se erityistilanne, jossa maailma ja Eurooppa ovat olleet syyskuun 11. päivän jälkeen.
Tätä periaatteellista käsitystä edustaa myös neuvosto, kuten Tukholman huippukokouksen päätelmissä uudelleen vahvistettiin.
Mutta miten voidaan poistaa epäilykset, jotka heräävät aina uudestaan, myös käsiteltävänämme olevissa tarkistusehdotuksissa?
Peruskysymys siis edelleenkin kuuluu: miksi me tarvitsemme oman eurooppalaisen satelliittinavigointijärjestelmän, kun yhdysvaltalaiset ovat kuitenkin jo antaneet GPS:n myötä toimivan mallin?
Sallikaa minun mainita muutamia pääperusteluja.
Ensinnäkin: yhdysvaltalainen järjestelmä on suunniteltu sotilaskäyttöön, minkä vuoksi siinä on käytön jatkuvuuteen, tarkkuuteen ja myös oikeusturvaan liittyviä huonoja puolia.
Tässä asiassa meille on kyse luotettavuudesta, ja se on taattava jatkossa myös kriisitilanteissa.
Meille kaikille on oltava selvää, että Euroopan suvereniteetti ja turvallisuus olisivat vakavasti uhattuina, jos navigointijärjestelmät eivät kuuluisi eurooppalaiseen valvontaan.
Me tarvitsemme tässä aivan selvästi oman siviilijärjestelmän, jonka on kuitenkin oltava avoinna kaikille - korostan kaikille - mahdollisille käyttäjille.
Siksi en voi valitettavasti puoltaa uudelleen esitettyjä GUE/NGL-ryhmän tarkistusehdotuksia, joissa vaaditaan järjestelmän käyttämistä yksinomaan siviilitarkoituksiin.
Toiseksi: me kannatamme vapaata kilpailua unionin sisällä mutta myös maailmassa.
Silloin voi kuitenkin vain ihmetellä, jos me hyväksymme auliisti ulkopuolisen valtion monopolin ja jätämme käyttäjämme mahdollisesti ei-optimaalisten palvelujen varaan.
Meidän on toimittava tässä asiassa kansalaistemme ja käyttäjiemme etujen nimissä.
Kolmanneksi: Euroopan unioni jäisi omasta järjestelmästä luopumisen myötä valtavasti jälkeen huipputekniikan alalla.
Se ei voi olla tarkoituksena.
Ei, me haluamme pikemminkin nähdä Euroopan huipulla, ja sitä varten me tarvitsemme GALILEOta.
Neljänneksi: GALILEO luo työpaikkoja Euroopassa.
Nämä työpaikat ovat korkeatasoisia ja syntyvät tulevaisuuden alalla - huipputekniikka.
Infrastruktuurin rakentamisessa ja eri sovellusmahdollisuuksissa voi syntyä tulevina vuosina jopa 100 000 työpaikkaa, ja markkinoilla voidaan saavuttaa suuret tuotot.
Miksi GALILEO on siis tärkeä Euroopalle?
Olen korostanut mietinnössäni perusteellisesti sen etuja ja myönteisiä näkökohtia eri sovellusaloille.
Näistä eduista tulee vielä vakuuttavampia, jos onnistumme ottamaan muut maat mukaan hankkeeseen.
Vasta äskettäin esimerkiksi Kiina antoi sitä koskevan myönteisen lausunnon Brysselin tapaamisessa.
Eurooppa pystyy toteuttamaan oman järjestelmän.
Me emme pidä GALILEO-konvehtia itsellämme vaan tarjoamme sitä yhteistyökumppaneille, jos ne sitä sitten toivovat, ja annamme yhteistyökumppaneiden päästä osallisiksi sen suurista eduista.
Me olemme pitäneet alusta alkaen tärkeänä järjestelmän yhteensopivuutta muiden järjestelmien kanssa, sillä me haluamme tarjota optimaalisia hyötyjä.
Teollisuus osoittaa kiinnostusta.
Sitä eivät todista vain ne 200 miljoonan euron suuruiset aiesopimukset, jotka komissio on saanut, mutta me emme saa vaatia liikaa teollisuudeltamme.
Ilman politiikan selvää ja selkeää signaalia, ilman meidän näyttämäämme vihreää valoa teollisuuden juna ei lähde eikä voi lähteä liikkeelle.
Komission ja Euroopan avaruusjärjestön tekemä valmistelutyö ansaitsee erittäin suuret kiitokset.
Odotan nyt kuitenkin jännittyneenä komission ehdotusta hallinto- ja rahoitusrakenteeksi, jota mietinnössä vaaditaan.
Tämä ehdotus on uusi rakennuskivi ja kestävä pilari oman satelliittinavigointijärjestelmän luomisessa.
GALILEO on yhteisön hanke.
Se on muuten yhteisön ensimmäinen hanke tällä alalla!
Siis visio tulevaisuudesta!
Älkäämme odottako loputtomiin vaan tarttukaamme tähän aloitteeseen, sillä GALILEO mullistaa kuljetuksen ja liikkuvuuden alan - kuten Internet on tehnyt.
Menestystarinat - ja niitä meillä on toki esittää jo muutama Euroopassa - edellyttävät harkintaa, rohkeutta ja voimaa tehdä päätöksiä.
Hyödyntäkäämme huomisessa äänestyksessä tätä historiallista hetkeä!
.
(IT) Arvoisa puhemies, hyvät kollegat, komission GALILEOsta antamaa tiedonantoa koskevan budjettivaliokunnan lausunnon valmistelijana puutun puheenvuorossani vain hankkeen rahoitukseen.
Tällä hetkellä GALILEO ei täytä vaatimuksia, jotka sisältyvät kolmen toimielimen 20. heinäkuuta 200 hyväksymään julkilausumaan, joka koskee ohjelmien rahoitusselvityksiä, joiden mukaan budjettivallan käyttäjällä on oltava täsmälliset tiedot jokaisen komission antaman uuden ehdotuksen rahoitusvaikutuksista, jotta se pystyy arvioimaan ehdotuksen vaikutusta rahoitusnäkymien ylärajaan.
Lisäksi liikenneministerien kokouksessa huhtikuussa 2001 kävi selvästi ilmi, että Euroopan unionilla on ollut suuria ongelmia käyttöönottovaiheessa (2006-2007) vaadittujen 1,5 miljardin yksityisen rahoituksen löytämisessä.
Toisaalta komissio ilmoittaa, että kun se pyysi halukkaita tahoja ilmoittamaan kiinnostuksensa hanketta kohtaan julkisen ja yksityisen sektorin yhteistyön ehtojen määrittämistä varten, useat Euroopan yritysten yhteenliittymät vastasivat pyyntöön, mutta komissio ei mainitse esille tulleita ongelmia.
Tehtäköön selväksi, että periaatteessa tuen komission kantaa.
Tästä huolimatta minun on kiinnitettävä huomionne vaaraan, että GALILEO saattaa vaikuttaa yleiseen talousarvioon paljon enemmän kuin alustavasti on arvioitu.
Olen sitä mieltä, että budjettivallan käyttäjällä on oltava selkeä kuva GALILEOn rahoituslähteestä, ennen kuin se voi sitoa määrärahoja hankkeeseen.
Rahoituslähteiden löytäminen ja yksityisen rahoituksen määrän on oltava oikeassa suhteessa julkisen rahoituksen määrään; rahoitustarpeet on täytettävä vuoteen 2002 mennessä.
Parlamentin on vaadittava, että budjettivallan käyttäjää on kuultava ennakolta siinä tapauksessa, että talousarviosta rahoitettavia menoja tarkistetaan.
Tämä varmistaa, että muille otsakkeen 3 alaisille toimille ei aseteta rajoituksia siinä tapauksessa, että GALILEO ei pysty saamaan komission ennakoimaa rahoitusosuutta yksityiseltä sektorilta.
Jos sen sijaan noudatamme minun lähestymistapaani, Euroopan unionilla on kriisitilanteissa mahdollisuus käyttää GALILEOn tarjoamia satelliittinavigointipalveluja ilman, että se joutuu luottamaan Yhdysvaltojen ja Venäjän muihin, ensi sijassa sotilaallisiin järjestelmiin, kuten GPS- ja GLONASS-järjestelmiin, joiden kanssa se kuitenkin olisi edelleen yhteensopiva.
Arvoisa puhemies, hyvät kollegat, meitä on pyydetty ottamaan kantaa GALILEO-hankkeen toteuttamiseen siten, että otetaan huomioon Tukholmassa 23. maaliskuuta 2001 pidetyn Eurooppa-neuvoston päätökset.
Eurooppa-neuvostossa painotettiin sitä, että on tarpeen käynnistää viipymättä satelliittinavigointiohjelma.
Valiokuntamme myöntää tällaisen ohjelman toteuttamisen merkityksen.
Hankeen ominaispiirteenä voidaan pitää sitä, että se on eurooppalainen ja siviilikäyttöön tarkoitettu, ja näin ollen riippumaton sotilaallisista järjestelmistä amerikkalaisten GPS-järjestelmästä ja venäläisten GLONASS-järjestelmästä ja sen luotettavuus ja tarkkuus ovat parempia kuin olemassa olevien järjestelmien.
Kuitenkin ehdotamme, että seuraavat seikat toteutettaisiin validointiaikana 20012005, käyttöönottovaiheessa 20062007 ja käyttövaiheessa vuodesta 2008 eteenpäin ennen kaikkea Euroopan avaruusjärjestön (ESA) ja komission avulla.
Ensinnäkin on tarpeen ryhtyä alun perin noin 3 miljardiksi euroksi arvioidun rahoituksen täsmälliseen seurantaan, lisäksi on valittava kumppanit, nimenomaan teollisuusyritykset, ja huolehdittava näiden tahojen osallistumisesta sekä tehtävä perusteellinen selvitys kustannuksista ja hyödyistä sekä taloudellisista vaikutuksista ja työllisyysvaikutuksista.
Vaadimme tässä asiassa suurta avoimuutta ja parlamentin pitämistä jatkuvasti ajan tasalla.
Toiseksi pidämme tärkeänä sitä, että hankkeen aikana käyttöönotettuja rakenteita käytetään yksinomaan siviilitarkoituksiin, ja muistutamme, että avaruuden käyttöä on tarpeen tässä tapauksessa kehittää ottamalla huomioon yleistä etua ja julkisia palveluja koskevat näkökohdat.
Kolmanneksi GALILEO-hankkeen toteutuksessa ei saa loukata oikeutta yksityisyyteen eikä yksityisyyden suojaa.
Sitä ei saa missään tapauksessa käyttää kansalaisten valvontaan.
Hankkeen kehittämisen on oltava ympäristönsuojelua koskevien tavoitteiden mukaista, ja hankkeen turvallisuus on taattava kansalaisten elämän ja luonnonvarojen suojelemiseksi ja luonnonmullistusten tai ihmistoiminnasta johtuvien katastrofien havaitsemiseksi heti niiden ilmetessä tai jotta tällaisista tilanteista voitaisiin varoittaa etukäteen.
Hankkeella on myös edistettävä unionin tutkimuksen kehittämistä kuudetta puiteohjelmaa määriteltäessä.
Lopuksi ehdotamme, että ja tämä on tärkeä kohta perustetaan neuvoa-antava eettinen lautakunta, joka pyrkii takaamaan, että edellä mainittuja vaatimuksia noudatetaan, ja joka avustaa komissiota ja ESAa päätöksenteossa.
Pidän erittäin tärkeänä ja pyydän arvoisaa komission jäsentä kertomaan meille käsityksensä että järjestelmä rakennetaan juuri siviilirakenteita varten.
Tietenkään ei voida sanoa, ettemme äänestä GALILEOn puolesta, jos sitä käytetään jonain päivänä sotilastarkoituksiin, koska silloin, kun liikenne- ja viestintäjärjestelmiä jne. luodaan, kaikki voivat käyttää niitä.
Tärkeintä on se, että Eurooppa on riippumaton ja ettei se ole riippuvainen Venäjän federaatiosta tai USA:sta.
Nämä eri näkökohdat ovat mielestämme ehtoina realistisia, ja niiden on ohjattava GALILEO-hanketta ja niihin toteutuksen on perustuttava, ja toivoisimme myös saavamme komission jäsen De Palacion näkemyksen eettisen lautakunnan perustamisesta.
Arvoisa puhemies, arvoisa komission varapuheenjohtaja, hyvät kollegat, kilpailu elvyttää liiketoimintaa, me olemme kokeneet sen esimerkiksi autoteollisuudessa sadan viime vuoden aikana.
Se tosiasia, että on ollut ainakin kolme vahvaa tuotantokeskusta, Yhdysvallat, Eurooppa ja Aasia, on tehnyt asialle ja kaikkien liiketoiminnalle erittäin hyvää.
Airbus on toinen hyvä esimerkki siitä, mitä voidaan saavuttaa, jos mennään mukaan kansainväliseen kilpailuun ja jos ei tyydytä etukäteen siihen, että toinen tuottaa hyvän tuotteen, joka voidaan ostaa tai jota voidaan parhaassa tapauksessa jopa käyttää ilmaiseksi, kuten GPS:n kohdalla on tapahtunut.
Tänään keskusteltavana olevan aiheen, GALILEOn, - ja se tarkoittaa satelliittinavigointijärjestelmää - kohdalla tilanne on sama.
Tietenkään ei ole huono asia, että on olemassa GPS.
Tietenkään se ei ole huono asia, on ehkä jopa hyvä asia, että käyttäjät voivat monissa tapauksissa käyttää sitä ilmaiseksi.
Ei ole kuitenkaan missään tapauksessa hyvä asia, että on pääasiassa olemassa vain yksi, yhdysvaltalainen, järjestelmä.
Venäläinen GLONASS ei kuulu kaiketi aivan samaan kategoriaan.
Meillä eurooppalaisilla ei ole mitään todellisia eikä varsinaisia oikeuksia osallistua järjestelmään.
Aiemmat esimerkit olivat osoittaneet, että meiltä puuttui yhdessä jos toisessakin tapauksessa yhtäkkiä navigointijärjestelmä.
Melkein vielä tärkeämpää ja ennen kaikkea minun korkeakouluopettajan näkökulmastani aivan keskeistä on: me emme osallistu todella teknologiseen innovaatioon, jos me emme kehitä itse, jos me emme tutki itse ja jos me emme muotoile itse tutkimusta niin sovelluskypsästi, että tutkimusta voidaan sitten hyödyntää myös teollisuustuotannossa.
Me tarvitsemme molempia, me tarvitsemme mahdollisuuden osallistua järjestelmään, ja me tarvitsemme teknologian kehitystä.
Me emme saa puhua tiedon ja oppimisen yhteiskunnasta ja jättää sitten ottamatta seuraavaa loogista askelta.
Me tarvitsemme ennen kaikkea myös lukuisia sovellusmahdollisuuksia liikenteessä.
Se ei tarvitse uskoakseni lisäselvitystä.
Myönnettäköön, että GALILEOon liittyy myös yksi ikävä puoli.
Rahoituskysymyksiä ei ole edelleenkään todella ratkaistu.
Teollisuus istuu edelleenkin pensaan takana ja odottaa julkista sektoria, ja julkinen sektori vetoaa puolestaan Maastrichtin kriteereihin, tyhjiin taskuihin ja niin edelleen.
Toivottavasti tämän aiheen kohdalla päästään melko pian todelliseen julkisen ja yksityisen sektorin yhteistyöhön.
Viimeinen sana kiistanalaisesta aiheesta kaksoiskäyttö vai pelkkä siviilikäyttö.
En ymmärrä monien tarkistusehdotusten sinisilmäisyyttä.
Maailma ei ole vain hyvä.
Syyskuun 11. päivä on osoittanut sen erittäin julmasti.
Lopuksi kiitoksen ja tunnustuksen sana molemmille naisille, jotka ovat antaneet erittäin keskeisen panoksen tämäniltaiseen mietintöön, esittelijä Brigitte Langenhagenille ja liikenneasioista vastaavalle komission jäsen Loyola de Palaciolle.
Kumpikaan heistä ei ole menettänyt koskaan suuntaa tämän aiheen kohdalla.
Arvoisa puhemies, voinen ensiksi onnitella omasta puolestani esittelijäämme Langenhagenia, joka on tehnyt erinomaista työtä, mistä on osoituksena varsin yksimielinen äänestystulos liikennevaliokunnassa.
Toivon, että huomenna käy samalla tavalla, kun asiasta äänestetään parlamentissa, koska kyseessä on poikkeuksellisen tärkeä asia, ehkä Euroopan unionin kannalta historiallinen asia.
Euroopan unioni on suurvalta.
Eurooppa on merkittävä ilmailu- ja avaruusmahti, mutta Euroopan unioni ei ole merkittävä ilmailu- ja avaruusmahti sikäli, että sillä ei ole tähän päivään asti ollut käytössään toimintalinjaa, ja kuten Brigitte Langenhagen totesi, GALILEO on tässä asiassa historiallinen aloitus, ensimmäinen yhteisön ohjelma.
Kyseessä on sitäkin tärkeämpi hanke, koska se on tae sekä teknisen tasomme säilymisestä erinomaisena että teollisuutemme pysymisestä aktiivisena seuraavien vuosien aikana, koska arvioituja työpaikkoja on 150 000.
Hanke merkitsee unionin poliittista riippumattomuutta, koska amerikkalaiset veivät meiltä, kuten varmaan tiedätte, GPS-järjestelmästään taajuuksia Kosovon sodan aikana, ja jos otetaan huomioon tilanteet sellaisina kuin ne ilmenevät, ei voida pitää itsestään selvänä, että amerikkalainen järjestelmä on tulevina vuosina ehdottoman luotettava.
Mielestäni on siis olennaisen tärkeää arvioida, GALILEO-hankkeen onnistumisen ensiarvoisuutta Euroopan unionin uskottavuuden takaamiseksi seuraavina vuosina ilmailu- ja avaruusalalla, jolla kilpailu kiristyy entisestään, koska uusia kilpailijoita, kuten Kiina tai Japani, on näköpiirissä.
Olemme huolestuneita myös tämän hankkeen rahoituskysymyksestä, sen aikataulusta ja sitä koskevista jatkuvista lykkäyksistä.
Suoraan sanottuna: avaruusalalla, kuten muillakin liikennettä koskevilla aloilla, mitään ei voida tehdä ilman julkista rahoitusta tai julkisia aloitteita, olipa kyseessä sitten suora julkinen rahoitus tai amerikkalaisen mallin mukaan "duaalinen rahoitus" kuten on tapana sanoa jossa sotilaallinen sektori rahoittaa siviilisektoria.
On oltava tietoisia tästä tilanteesta.
Perusrakenteiden osalta on varsin vaikeaa löytää yksityistä rahoitusta, myös tähän on varauduttava, ja asia ei koske ainoastaan komissiota vaan myös jäsenvaltioita.
Neuvoston tietoisuutta on ehdottomasti lisättävä tässä asiassa.
Tästä syystä PSE-ryhmä ei halunnut tehdä lisää ongelmia.
Emme äänestä huomenna rahoitusta koskevien GUE-ryhmän tarkistusten emmekä liberaalien ryhmän tarkistuksen puolesta.
Tarkistustenhan mukaan GALILEO-hanke on lopetettava, jos yksityinen rahoitus ei riitä, koska mielestämme kyseessä on unionin tulevaisuuden ja unionin avaruuspolitiikan kannalta olennaisen tärkeä hanke.
Arvoisa puhemies, aivan ensimmäiseksi kiitokset siitä suuresta määrästä työtä, jonka jäsen Langenhagen on tehnyt tämän hyvin vaikean asiakirjan parissa.
Se on ollut pitkä matka, epätasainen ja uppiniskainen, ja sen määränpää ei aivan varmasti ole vielä näkyvissä.
Tosin teemme huomenna tärkeän päätöksen, joka vie meidät taas askelen lähemmäksi tavoitetta.
Viimeaikaiset tapahtumat kansainvälisellä näyttämöllä muistuttavat siitä, miten tärkeää on saada oma järjestelmä, mutta samalla myös siitä, miten tärkeää on yhteistyö muiden maiden kanssa, jotta järjestelmästä tulisi myös yhteentoimiva.
Vielä kolme kohtaa, joita ELDR-ryhmä pitää tärkeänä.
Ensinnäkin hallintorakenne.
ELDR-ryhmän mielestä on tärkeää, että hallintorakenne on läpinäkyvä, ja olemme jo tyytyväisiä neuvoston ottamaan tärkeään askeleeseen, nimittäin ehdotukseen yhteisestä yrityksestä perustamissopimuksen 171 artiklan mukaisesti.
Toinen kohta on huoli rahoituksesta.
Emme ole vielä täysin vakuuttuneita siitä, että siinä mennään oikeaan suuntaan.
Hyväksymme sen, että alussa pitää käyttää julkista rahoitusta, mutta myös yritysten pitää investoida.
On löydettävä tasapaino.
Yksityisen sektorin kanssa ei vieläkään ole tehty sitovaa sopimusta, ja siitä vallitsee vielä epävarmuus.
Sen takia olemme jättäneet tarkistuksen, jolle pyydän teidän tukeanne, jotta Euroopan unionista ei tulisi suojaverkkoa.
Suurten kustannusten takia odotamme, että käyttökuluihin osallistutaan.
Parempi maantieteellinen tavoitettavuus ja luotettavuus ovat ne tekijät, jotka yritysten toivotaan valitsevan ja joihin niiden toivotaan investoivan.
Juuri se tekee tästä järjestelmästä oikein hyvän järjestelmän.
Arvoisa puhemies, arvoisa komission jäsen, tässä on tehty hyvin paljon työtä.
On tehty mietintö.
Siihen on mennyt lisäksi paljon aikaa.
Ongelma on vain se, että siinä käytetään varsin monia perusteluja, ja haluan sanoa hyvin selvästi ja suorasti, että olen niistä täysin eri mieltä.
Siinä käytetään vääriä perusteluja, jotta hanke saataisiin kaupaksi.
Aloitan tekniikasta.
Monet ovat sanoneet, että tämä tekniikka on muita parempi.
Se ei ehdottomasti ole totta.
GPS on samanveroinen.
Tämä järjestelmä on hiukkasen parempi, koska se käsittelee maa-asemia.
Se tekee siitä hiukan luotettavamman, ja viestintä on mahdollista.
Mutta seuraavan sukupolven GPS II ja GPS III sisältävät aivan samat ominaisuudet - ette kai luulleet, että amerikkalaiset ovat päästään vialla?
Ei syytä huoleen.
Jos katsomme tasoja, niin siinä on kysymys ensimmäisestä tasosta, joka on open access system (avoimen pääsyn järjestelmä).
Se on ilmainen.
Sitä voi verrata GPS:ään.
Jos katsomme kriteerejä, niin siinä on sama korkeus, sama horisontaalinen tarkkuus ja niin edelleen.
Seuraavat järjestelmät CAS I ja CAS II ovat kaupallisia ja tarkoitettu hallinnolle, jälkimmäinen myös sotilaalliseen käyttöön.
Mainitsen vielä yhden seikan, josta täällä ei ilmeisesti tiedetä kunnolla: myös CAS II -järjestelmän toiminta voidaan lopettaa alueellisesti, jos sitä käytetään sotilaallisiin tarkoituksiin.
Ette ehkä vielä tienneet, mutta niin se on.
Tiivistettynä: se ei ole tarkempi, sen toiminta voidaan lopettaa.
Lyhyesti sanottuna, nykyinen järjestelmä tarjoaa jo mainiosti käytettäväksi kaikki täällä mainitut tekniset aspektit, myös kuljetusta varten.
Kun on kyse sotilaallisesta käytöstä, niin olemme yhtä mieltä siitä, että emme missään tapauksessa halua sitä.
En ryhdy esittelemään perustelujamme laajemmin, mutta mielestäni tällä hetkellä ei ole oikein - syyskuun 11. päivän tapahtumiin viitaten - taas kerran muistuttaa sellaisen järjestelmän tärkeydestä.
Minusta se on vähän sopimatonta.
On täysin selvää, että teollisuusvaliokunnassa on sovittu muotoilusta siviilikäyttöä varten mutta liikennevaliokunnassa ei.
Odotan kiinnostuneena, mitä huomenna näemme tarkistuksissa.
Mitä rahoitukseen tulee, niin neuvosto on tehnyt asiasta selvityksen.
Siitä käy ilmi, että liikekumppaneita ei itse asiassa ole.
Pitää kasata kokoon 1,5 miljardia.
200 miljoonaa vapautetaan nyt epäsuorasti ja annetaan se kuva, että rahaa on.
Siinä on se ongelma, että samat tahot vapauttivat kymmeniä miljardeja umts:ää varten.
Jäsen Langenhagenin ensimmäiset sanat kuullessani ajattelen, että GALILEO haudataan jonkin ajan kuluttua.
Arvoisa puhemies, arvoisa komission jäsen, jäsen Langenhagen, GALILEO-hanke on teknologisesti kiinnostava ja tarjoaa monia ehdottomasti potentiaalisia sovellusmahdollisuuksia.
Meillä on ollut tähän asti vertailukelpoiset venäläiset ja amerikkalaiset järjestelmät, joita kuitenkin suunnitellaan, kehitetään ja myös käytetään sotilaallisesta näkökulmasta.
Amerikkalaisessa järjestelmässä piilee tosiasiassa sellainen todellinen vaara, että Yhdysvaltojen käyttäessä sitä sotilaallisiin tarkoituksiin eurooppalaiset, tai kaikki siviilikäyttäjät, suljetaan pois järjestelmästä, kuten tapahtuikin Persianlahden sodan aikana!
GALILEO-hanke esitetään nyt siviilihankkeena, jonka on määrä laskea perusta Euroopan unionin riippumattomuudelle Yhdysvalloista teknologisesti tärkeällä alalla.
GALILEO-hanketta arvioidaan hyvin eri tavoin myös minun ryhmässäni.
Yksi asia kuitenkin yhdistää meitä: me haluamme puhtaasti siviilikäyttöä.
Me olemme esittäneet tarkistusehdotuksia, joissa on tarkoitus määrätä juuri järjestelmän käyttämisestä yksinomaan siviilitarkoituksiin.
Jäsen Rack, en ole sinisilmäinen enkä usko, että maailmassa on vain hyvää.
Mutta jos me emme tee sitä, meillä on sama ongelma kuin yhdysvaltalaisen järjestelmän kanssa, että se nimittäin suljetaan siviilikäyttäjiltä sotilaallisen käytön tapauksessa.
Te ette ratkaise ongelmaa, jonka te tiettävästi haluatte ratkaista.
Toiseksi: minulla on myös rahoitukseen liittyviä epäilyksiä.
Eurooppalaisten veronmaksajien rahoja on määrä käyttää yhteensä 1 730 000 000 euroa järjestelmän kehittämiseen, validointi- sekä rakennus- ja käyttöönottovaiheeseen.
Teollisuus tulee mukaan sitten rakennus- ja käyttöönottovaiheessa 1,5 miljardilla eurolla, mutta sillä on toistaiseksi lupauksia pelkästään 200 miljoonasta eurosta.
Se on 13 prosenttia.
Liiketaloudellisesti tarkasteltuna yhdelläkään yrityksellä ei olisi varaa kehittää jotain tällaista, jos sillä on vain näin pieni oman pääoman osuus.
Te haluatte maksaa järjestelmän julkisin varoin, ja sitä en voi hyväksyä!
Kolmanneksi: tässä GALILEO-hankkeessa on toinenkin näkökohta.
Yhdysvaltalaiset antavat käyttää GPS-järjestelmää ilmaiseksi.
Te haluatte, että käyttäjä myös maksaa jatkossa eurooppalaisen järjestelmän.
Mihin te sitten luulette päätyvänne hartaasti toivomanne kilpailun kanssa!
Kilpailu loppuu näin: jos minun on määrä maksaa jostakin, jonka saan muualta ilmaiseksi, en maksa siitä, eikä teillä ole käyttäjiä.
Sitten te olette menettäneet kaikki julkiset verovarat!
Jäsen Langenhagen, te puhuitte toki niin kauniisti konvehdista, ja jäsen Savary puhui historiallisesta asiasta!
Tämä historiallinen konvehti maksaa teille kokonaisuutena ottaen yhteensä 3,2 miljardia euroa.
Se on mielestäni tällä hetkellä tässä vaiheessa ehdottomasti liian kallista!
Arvoisa puhemies, arvoisa komission jäsen, hyvät kollegat, eurooppalaisen satelliittivälitteisen radionavigointiohjelman kehittäminen herättää monia kysymyksiä, joita meidän on todellakin pohdittava.
Kyseessä on maailmanlaajuinen hanke, jossa hyödynnetään huipputekniikkaa ja jonka rahoittamiseen tarvitaan suunnattomat julkisia ja yksityisiä rahavaroja.
Hankkeen puitteissa tehtävien poliittisten päätösten merkittävyys selittää suuressa määrin neuvoston epäröintiä, jota on ilmennyt siitä huolimatta, että sekä komission että parlamentin kannoissa ja asiakirjoissa on paneuduttu asiaan ja oltu siitä innostuneita.
Itse asiassa ongelma ei ole sen pienempi.
Ei tietenkään, koska näin merkittävä hanke edellyttää tiivistä kansainvälistä yhteistyötä.
Yhteistyö ei ole olennainen asia niinkään siksi, että tulevaisuudessa eri puolille maailmaa asennetaan valvontakeskuksia ja viestintävälineitä, joilla tuetaan noin 30:tä satelliittia, jotka pitää myös sijoittaa kiertoradalleen, vaan koska tämänkaltaisen hankkeen onnistuminen riippuu mitä ilmeisimmin sen yhteentoimivuudesta muiden olemassa olevien järjestelmien, pohjoisamerikkalaisen GPS-järjestelmän ja venäläisen GLONASS-järjestelmän, kanssa.
Meistä ei ole siis mitään järkeä perustella GALILEOn kaltaista hanketta tai sen tarvetta jonkinlaisella Euroopan ja eurooppalaisten Yhdysvaltoja kohtaan tuntemalla epäluottamuksella, joka johtuu siitä, että kyseisellä maalla on nykyisin lähestulkoon monopoliasema.
Tämä epäluottamus voisi myös saada eurooppalaiset katkaisemaan yksipuolisesti ja ilman hyväksyttäviä syitä eli vastuuttomasti tiedonsiirron satelliitin kautta tai ottamaan tietojen tarkkuuden osalta käyttöön mitta-asteikkoja, jotka ovat mahdottomia siviilikäyttäjien kannalta.
Totuus on, että GPS-järjestelmää ja sen mahdollistamaa satelliittivälitteistä radionavigointia käytetään menestyksellisesti kaikkialla maailmassa ja erityisesti Euroopassa.
Tähän on vielä lisättävä, että GPS-signaalien vastaanotto on ollut käyttäjille täysin ilmaista ja että kaikki kansalaiset voivat saada kohtuullisin hinnoin käyttöön tarvitsemansa alat.
Euroopan unionin pitää siis panostaa tämänkaltaisen järjestelmän kehityksen, asennuksen ja hyödyntämisen määrittelyyn muista syistä.
Ne liittyvät ennen kaikkea sysäykseen, jonka GALILEO antaisi Euroopan huipputekniikan teollisuudelle ja siihen kytkeytyvien palvelujen tarjoajille, jolloin se toimisi taloudellista kilpailua tervehdyttävänä tekijänä tällä toimialalla, joka on ratkaiseva hankkeen kehittämisen kannalta.
Tästä järjestelmästä olisi myös valtava apu Euroopan teknisten mahdollisuuksien kehittämiselle sekä niihin liittyvän tieteellisen ja soveltavan tutkimuksen tehostamiselle.
On vielä painotettava, miten arvokas lisä tämänlaajuinen hanke olisi uusien työpaikkojen luomisen kannalta niitä tulisi yli 100 000 ja kyse on suurta ammattitaitoa vaativista työpaikoista.
Lopuksi järjestelmän asentamisen ja hyödyntämisen myötä olisi mahdollista kehittää julkinen tai yksityinen kumppanuus, joka olisi strategisesti erittäin arvokas sellaisten tärkeiden alojen kuin liikenteen tukemiseksi sekä meri-, lento- että maaliikenteen.
Tähän alaan kuuluvat lentoliikenteen hallinta, etsintä- ja pelastustehtävät, matkapuhelin liikenne ja monet muut alat.
Juuri näiden lyhyesti luettelemieni syiden takia tuemme GALILEO-hanketta ja toivomme siten olevamme mukana rakentamassa todellista tulevaisuuden Eurooppaa.
Arvoisa puhemies, kollega Langenhagen näkee satelliittijärjestelmä GALILEON tulevaisuuden aurinkoisena.
Hänen katsantokannastaan käsin siltä varmaan näyttääkin.
Olen kuitenkin sitä mieltä, että kriittisesti tarkasteltuna tähän hankkeeseen liittyy vakavia varjopuolia.
Hankkeen kustannuslaskelmat ovat huomattavat.
Niin on erityisesti nyt, kun yksityisen sektorin osuutta ei ole määritetty läheskään selvästi eikä siitä ole sopimuksia.
Komission mukaan alkuvaiheessa tarvittavalla summalla voidaan rakentaa vain 150 kilometriä suurten nopeuksien junarataa, mutta jokainen summa on liian suuri, jos siihen ei liity selviä etuja.
Tässä tapauksessa etujen pitäisi liittyä nimenomaan luotettavuuteen ja hintaan.
Tällä hetkellä näyttää varsin todennäköiseltä, että GALILEOSTA tulee olemassa olevien järjestelmien kopio ainakin toimivuuden osalta.
Siviilipainotteisuudestaan huolimatta järjestelmään tulee ajan myötä myös sotilaallinen komponentti.
Minulla ei ole siitä epäilystäkään.
Sillä tavalla menetetään se etu, joka GALILEOLLA väitetään olevan nykyisiin järjestelmiin verrattuna, eli riippumattomuus sotilaallisesta käytöstä ja siitä johtuva luotettavuus.
Jäljelle jää tilanne, jossa maksamme enemmän samoista palveluista.
Tärkein tekijä meille on kuitenkin se, että järjestelmä voi alkaa vaikuttaa ei-toivotulla tavalla Euroopan unionin ja Yhdysvaltojen suhteisiin.
Erityisesti sotilaallisessa mielessä on käynyt ilmi useammin kuin kerran, että ilman Yhdysvaltoja Euroopan unioni saa hyvin vähän aikaan.
Rehvastelu suhteessa Yhdysvaltoihin ei ole pelkästään mieletöntä vaan myös hyvin vaarallista.
Sen takia kannatan sitä, että käytämme hyväksi olemassa olevaa tarjontaa emmekä luo mahdollisille käyttäjille harhakuvia.
Sillä on varsin kyseenalaista, tuleeko satelliittisignaalien hyödyntäminen nykyistä paremmaksi ja tehokkaammaksi.
Arvoisa puhemies, huomaan, että komission jäsenen lisäksi myös puhemies ja mietinnön esittelijä ovat naisia, yhteensattuma, joka lupaa hyvää GALILEO-hankkeelle, olkoonkin, että itse Galileo oli mies.
Onnittelen siis esittelijää, kollega Langenhagenia, ja korostan erityisesti sitä, että järjestelmän kaikissa suunnittelu-, toteutus- ja sovellutusvaiheissa poliittisia päätöksiä pitää tehdä ja niistä pitää keskustella vain Euroopan unionin piirissä, unohtamatta tietenkään ehdokasvaltioiden aseman määrittelemistä.
On myös selvää, että kansainvälinen yhteistyö Yhdysvaltojen ja Venäjän kanssa on välttämätöntä sekä siksi, että näin voidaan rajoittaa hankkeen kieltämättä valtavia kustannuksia, että siksi, että kysymys taajuuksien luomisesta voidaan suunnitella siten, että järjestelmän luotettavuus taataan.
Näin siis turvattaisiin tarvittavien taajuuksien ja sen mukana myös GALILEOn tarjoamien palvelujen riittävyys.
Tarvitaan kuitenkin lisää tietoa hankkeesta vastaavan hallintoelimen toiminnasta, hallinnosta ja rahoituksesta.
Samoin tarvitaan täysipainoisia ja realistisia ehdotuksia varsinkin yksityisen sektorin osallistumisesta.
Tämänhetkisten tietojen perusteella ei kuitenkaan voida suhtautua kovin optimistisesti yksityisen pääoman innokkuuteen, sillä vielä ei ole päätetty, tarjoaako järjestelmä palvelujaan maksullisesti, kuten yksityinen sektori edellyttää, vai ovatko palvelut maksuttomia, mikä on maksuttomasti palvelujaan tarjoavan GPS-järjestelmän kilpailukyvyn edellytys.
Voiko nyt käydä niin, että hankkeen alussa myönnettyjen määrärahojen pelastamiseksi jäsenvaltiot joutuvat maksamaan suuria rahasummia kansallisista talousarvioistaan?
Komission on mielestäni vastattava hyvissä ajoin tähän kysymykseen.
On myös edistettävä ratkaisuja avoinna oleviin kysymyksiin.
Niitä ovat tekniset kysymykset, kuten EGNOS-järjestelmän integrointi GALILEOon ja vastaava hankkeen kustannusselvitys, sekä juridiset kysymykset niin yhteisön piirissä kuin jäsenvaltioissakin, jotta voitaisiin ratkaista, miten mahdollinen signaalien tahallinen häirintä ja väärinkäyttö voitaisiin tehdä rangaistavaksi, sekä päättää jonkinlaisen sanktioista vastuussa olevan elimen luomisesta.
Toivomme joka tapauksessa, että GALILEO-hanke edistyy nyt ripeämmässä tahdissa.
Arvoisa puhemies, arvoisa komission jäsen, haluaisin aluksi kiittää esittelijä Langenhagenia siitä työstä, jota hän on tehnyt mietinnön parissa.
Puhun tänään sen vuoksi, että tarvitsemme mielestäni sellaisia teknisiä järjestelmiä, jotka antavat ympäristövoittoja.
Tekninen kehitys etenee yhä nopeammin.
Tietokoneet ja matkapuhelimet ovat muuttaneet dramaattisesti työelämäämme ja arkipäiväämme.
Olemme myös oppineet, että tekniikka muuttuu koko ajan ja luo uusia apuvälineitä ja että yritykset kehittävät jatkuvasti uusia tuotteita, joita voidaan käyttää useilla yhteiskunnan eri aloilla.
Eurooppalainen satelliittinavigointijärjestelmä voi parantaa huomattavasti liikennealan kehittämismahdollisuuksia, erityisesti, kun kyse on yhdistelmäliikenteestä, jossa erilaisten liikennetyyppien välisen yhteistyön on tarkoitus olla joustava.
Uutta tekniikkaa voidaan kuitenkin käyttää myös lento- ja meriliikenteessä ja maantie- ja rautatiekuljetuksissa liikenteen tehostamiseksi ja sen ympäristöystävällisyyden parantamiseksi.
Olen esittelijän kanssa todellakin samaa mieltä siitä, että GALILEO merkitsee sitä, että Eurooppa voi osallistua uuden teknisen teollisuuden kehittämiseen ja olla tällaisen kehityksen kärjessä.
Euroopassa on nykyään avaruusteollisuutta monessa paikassa, muun muassa Ruotsin pohjoisimmissa osissa, ja mielestäni on tärkeää, että käytämme jo olemassa olevaa infrastruktuuria, jotta pystyisimme pitämään tämän hankkeen kustannukset alhaisina tulevaisuudessa.
Suuret tekniset läpimurrot ovat useimmin olleet seurausta sellaisesta kehityksestä, jonka lähtökohtana on julkisen sektorin tukema tutkimus, jota on usein tehty sotilaallisten tarkoitusten edistämiseksi.
Niitä kustannuksia ja niitä voimavaroja, joita vaaditaan täysin uusien tekniikoiden kehittämiseen, ei usein löydy yksityisyrityksistä.
Tämä koskee mitä suurimmassa määrin GALILEO-hanketta, jonka perusta on EU:n valtioiden maksamassa rahoituksessa, mutta johon yksityisenkin sektorin on osallistuttava.
GALILEOn ainutlaatuisuus GPS-järjestelmään verrattuna on siinä, että sitä kehitetään sotilaallisten tarkoitusten sijasta siviilitarkoituksiin.
Se on mielestäni ehdoton edellytys sille, että Euroopan parlamentti voi tukea hanketta.
.
(ES) Arvoisa puhemies, hyvät parlamentin jäsenet, haluan ensiksikin jälleen lausua teille kiitokset siitä jatkuvasta ja päättäväisestä tuesta, jota Euroopan parlamentin enemmistö on antanut satelliittivälitteistä radionavigointia koskevalle GALILEO-ohjelmalle.
Päätöslauselma, joka sisältyy esittelijä Langenhagenin erinomaiseen mietintöön, on tästä kiistaton osoitus, ja kiitän esittelijää hänen työstään.
Haluaisin esittää joitakin huomioita päätöslauselmaesityksestä, joka perustuu marraskuussa 2000 hyväksyttyyn komission tiedonantoon.
Komissio lähetti parlamentille ja neuvostolle kesäkuun lopussa ehdotuksen GALILEO-yhteisyrityksen yhtiöjärjestystä koskevaksi asetukseksi.
Haluan korostaa, että tämä ehdotus, jonka tarkoituksena on luoda vuoden 2002 alussa ohjelman yhteinen hallintorakenne, on tärkeä.
Tiukan aikataulun takia on välttämätöntä, että parlamentti voi antaa lausuntonsa ehdotuksesta ennen vuoden loppua.
Viime huhtikuussa pidetyn liikenneministerien neuvoston päätelmien mukaisesti olemme käynnistäneet tutkimuksen GALILEOn mahdollisista palveluista, siitä mahdollisesti saatavista tuloista ja niiden keräämistavoista.
Tutkimus on määrä saada valmiiksi lähiviikkoina, jotta joulukuussa kokoontuva liikenneministerien neuvosto voi tehdä tarvittavat päätökset ohjelman jatkamiseksi.
Toimitamme parlamentille ilman muuta tutkimuksen tulokset, ja toivon, että sen myötä ne muutamat parlamentin jäsenet, jotka ovat suhtautuneet ohjelmaan varauksellisesti, saavat parempaa tietoa ja lisää luottamusta ja että saisimme näin lisää tukea - tiedän, että parlamentin enemmistö tukee ohjelmaa, mutta tiedän myös, että muutamat parlamentin jäsenet ovat suhtautuneet siihen varsin vastahakoisesti ja jopa kielteisesti.
Kuten päätöslauselmaesityksessä selvästi sanotaan, kansainvälinen yhteistyö on olennainen osa GALILEO-ohjelmaa.
Sen tavoitteena on taata GALILEOn yhteentoimivuus satelliittivälitteisten radionavigointijärjestelmien, kuten nykyisen yhdysvaltalaisen GPS-järjestelmän tai valmisteilla olevan venäläisen GLONASS-järjestelmän, kanssa.
Tältä osin - muutamat jäsenet ovat puhuneet siitä, onko se välttämätöntä vai ei - haluan sanoa, että järjestelmien tarkoituksena on olla yhteensopivia ja vahvistaa toisiaan.
Hyvät parlamentin jäsenet, haluan sanoa, että nimenomaan viime kuun tapahtumien jälkeen sellainen toinen järjestelmä, joka vahvistaa olemassa olevaa järjestelmää, lisää turvallisuutta ja toimii tietyssä vaiheessa paitsi täydennyksenä myös vaihtoehtona ei-toivotuissa mutta mahdollisissa tilanteissa - samalla, kun kaikkiin GALILEOon liittyviin elämänalueisiin vaikuttavien sovellusten määrä kasvaa räjähdysmäisesti - on mielestäni ehdottoman välttämätön Euroopalle ja koko maailmalle, myös Yhdysvalloissa oleville käyttäjille.
Niin ikään on tärkeää saada kolmansien maiden tuki tarvittavien taajuuksien käyttämiselle lähinnä Maailman radiohallintojen konferensseissa; seuraava konferenssi järjestetään vuonna 2003.
Kuten tiedätte, taajuuksien jako on vahvistettava nimenomaan vuonna 2003.
Tarvittaessa on edistettävä osallistumista GALILEO-ohjelman kehittämiseen.
GALILEOn antamien tietojen yhteydessä on selvää, että sovelletaan tietosuojaa koskevia kansainvälisiä ja yhteisön välineitä.
Kuten Langenhagenin mietinnössä korostetaan, olemme sitä mieltä, että - tämä on yksi GPS-järjestelmän erityispiirteistä - GALILEOn on tarjottava julkinen signaali, toisin sanoen kestävä ja täsmällinen signaali, jota ei voida keskeyttää sotilaallisten kysymysten takia, kuten on tapahtunut, sekä järkeviä sovelluksia, olivatpa ne sitten julkisia eli tullivirastoja, oikeudellisia tutkimuksia tai muita varten tai sitten yksityisiä eli pankkisiirtoja varten.
Lopuksi haluaisin käydä lyhyesti läpi ohjelman seuraavat vaiheet.
Vuoden lopussa eli parlamentin lausunnon saatuaan neuvoston on määrä hyväksyä GALILEO-yhteisyrityksen yhtiöjärjestys ja päättää sen ohjelman jatkosta, joka kyseisen yhteisyrityksen on toteutettava tiiviissä yhteistyössä Euroopan avaruusjärjestön kanssa.
Kuten muutamat jäsenet ovat sanoneet, on välttämätöntä viimeinkin näyttää vihreää valoa GALILEO-hankkeelle.
Kehitysvaiheessa, jonka on määrä kestää vuodesta 2002 vuoden 2005 loppuun saakka, on tarkoitus laukaista ensimmäiset satelliitit, jotta järjestelmää voidaan kokeilla todellisissa mittasuhteissa ja jotta vastaanottimien valmistajat voivat tehdä tarvittavat säädöt.
Kuten näette, vielä on paljon tehtävää.
Teidän tukenne on ehdottoman tärkeää, ja joka tapauksessa pidämme parlamentin täysin ajan tasalla kaikista hankkeen vaiheista.
Kiitoksia, arvoisa komission varapuheenjohtaja.
Julistan keskustelun päättyneeksi.
Äänestys toimitetaan keskiviikkona klo 12.00.
Toimistolaitteiden energiatehokkuutta osoittavat merkinnät
Esityslistalla on seuraavana McNallyn laatima teollisuus-, ulkomaankauppa-, tutkimus- ja energiavaliokunnan suositus (A5-0298/2001) toiseen käsittelyyn neuvoston yhteisestä kannasta Euroopan parlamentin ja neuvoston asetuksen antamiseksi toimistolaitteiden energiatehokkuutta osoittavia merkintöjä koskevasta yhteisön ohjelmasta (6760/1/2001 - C5-0246/2001 - 2000/0033(COD)) (esittelijä: Eryl McNally).
.
(EN) Arvoisa puhemies, olen iloinen voidessani esittää suositukseni toiseen käsittelyyn Energy Star -ohjelmaa koskevasta sopimuksesta.
Kuten tiedätte, parlamenttia on jo kuultu itse sopimuksesta melko monimutkaisessa menettelyssä.
Tämä on nyt sopimuksen täytäntöönpanoon tarvittavaa asetusta koskeva yhteispäätösmenettely.
Haluan kiittää komissiota, neuvostoa ja kollegoitani, etenkin varjoesittelijöitä, heidän avustaan tämän melko monimutkaisen menettelyn läpi luovimisessa.
Haluaisin kiittää erityisesti puheenjohtajavaltio Ruotsia, joka näki erittäin paljon vaivaa ollakseen avuksi.
Neuvoston yhteiseen kantaan on hyväksytty suurin osa parlamentin ensimmäisessä käsittelyssä tekemistä huomautuksista.
Ohjelmaa tarkistetaan odotettua aikaisemmin; uusista teknisistä edistysaskelista tällä energiatehokkuuden alalla laaditaan päivitys; parlamentille toimitetaan kertomus.
Lisäksi Yhdysvaltojen viranomaiset ovat täysin selvillä siitä, että parlamentti on osallisena Energy Star -ohjelmaa koskevissa keskusteluissa komission näkökulmasta.
Tämä on tehty sopimukseen parlamentin pyynnöstä lisätyn oheiskirjeen avulla, joka vastaa toiveisiimme siitä, että he tietäisivät, miten me Euroopan unionissa toimimme.
Tämä ei tietenkään ole ainoa toimenpide, johon on ryhdyttävä energiatehokkuuden alalla.
Käsittääkseni yhteistä kantaa on päivitetty uuden ympäristömerkin myöntämisjärjestelmän takia.
Olen valmis esittelijänä hyväksymään tuon pienen, välttämättömäksi käyneen muutoksen.
Vaikka olen iloinen, että tämä sopimus näyttäisi tulevan voimaan, en halua liioitella sen tärkeyttä.
Se on hyödyllinen väline, mutta ehdotus on suhteellisen vaatimaton; se on vapaaehtoinen ohjelma, joka perustuu yhdysvaltalaiseen malliin.
Tiedän monen kollegan olevan kanssani samaa mieltä siitä, että tulevaisuudessa meidän pitäisi työskennellä eurooppalaisena unionina ja toimia Euroopan yhteisön ohjelmien mukaisesti ennemmin kuin yrittää tarrautua muualla, esimerkiksi Yhdysvalloissa kehitettyihin ohjelmiin.
Joka tapauksessa, vaikka ohjelma on suhteellisen vaatimaton, se on tervetullut.
Tietokonelaitteistojen myynti on maailmanlaajuista, ja Energy Star -tunnuksen näkeminen tietokoneissa on valistava, tietoisuutta lisäävä aspekti, joka on hyödyllinen.
Me tiedämme, että yksi tehtävä energiatehokkuuden lisäämisessä on lisätä yleisön tietoisuutta.
Ohjelma on pieni osa siitä, mitä tarvitaan.
Jokainen tässä salissa tietää, että energiatehokkuus on energiapolitiikan tärkein osa.
Viides polttoaine - hiili, kaasu, uudistuvat energianlähteet, ydinvoima - viides polttoaine, jonka tarjoamat mahdollisuudet ovat 30 prosenttia, on energiatehokkuus.
Jos joku toiselta planeetalta näkisi meidän käyttäytyvän aivan kuin olisimme tienneet sen, he pitäisivät meitä tyhminä.
Me emme ole tyhmiä, me olemme älykkäitä, ja siksi älykäs energia - ilmaus, jonka toivon olevan tulossa kaikille tutuksi - ja varmasti jäsenet Wijkman, Turmes, Van der Laan ja minä teemme parhaamme tehdäksemme siitä erittäin tutun ilmauksen - ja energia-asioissa älykäs Eurooppa ovat riippuvaisia energiatehokkuudesta.
Me odotamme komission jäsenen tuovan käsiteltäväksi toimenpidepaketin, joka menee paljon Energy Star -ohjelmaa pitemmälle.
Toimenpiteet ovat kysynnän hallinta sekä kaksi tärkeää direktiiviä: toinen kotitalouskoneita ja toinen toimistolaitteita koskeva - jotka eivät ole "made in the USA".
Toivon, että tämän syksyn aikana, Belgian puheenjohtajakaudella, nämä molemmat direktiiviehdotukset tullaan hyväksymään.
Olemme olleet erittäin yhteistyöhaluisia Energy Star -ohjelman suhteen.
Siihen tehtiin vain yksi tarkistus, joka voitiin perua.
Jos komission jäsen pystyy antamaan meille tänä iltana asianmukaiset vakuudet ja hyväksymään tuon tarkistuksen hengen - tarkistuksessa häntä pyydetään ryhtymään lisätoimiin tehottomien laitteiden markkinoilta poistamiseksi - on aivan mahdollista, että voimme hyväksyä yhteisen kannan muuttamattomana.
Arvoisa puhemies, arvoisa komission varapuheenjohtaja, hyvät kollegat, haluaisin esittää aluksi ryhmäni puolesta kiitokset esittelijä McNallylle, joka on selvittänyt tämän teknisesti vaikean tehtävän ja myös neuvotellut erittäin tiukasti neuvoston kanssa, koska oli kyse parlamentin oikeuksista.
Se oli niin sanotusti ennakkotapaus, joka hänen piti siellä neuvotella, ja hän on tehnyt sen parlamentin kannalta erittäin tarmokkaasti ja myös erittäin menestyksellisesti.
Haluaisin kiittää myös komission varapuheenjohtajaa, joka siis kaiken kaikkiaan ajaa erittäin energisesti eurooppalaista panostusta energiaongelmiemme ratkaisemiseen.
Mielestäni me kaikki olemme samaa mieltä siitä, että energian tehokkaampi käyttö on erittäin tärkeä apu energiaongelmiemme ratkaisemiseen.
Nykyaikainen tekniikka tarjoaa meille välineitä energian säästämiseen ja sen tehokkaampaan käyttämiseen.
Jos se tehdään oikein, se on oikeastaan kaikkien etu.
Näihin teknisiin innovaatioihin liittyvät kustannukset ovat niin vähäisiä, että ne kuoleutuvat kuukausien, enintään muutamien vuosien kuluessa, joten siitä on kuluttajalle kokonaisuutena ottaen hyötyä, ja teollisuudelle se on myös mahdollisuus tuoda innovaatioitaan markkinoille.
Tässä mietinnössä on kyse yhdestä tavasta, nimittäin merkinnästä.
Se on tärkeä askel, koska meillä on tältä osin myös vaikutusvaltaa maailmanlaajuisiin standardeihin, sillä Energy star -tunnustahan käytetään Yhdysvaltojen ja Euroopan lisäksi myös muissa maissa.
Kun otin hoitaakseni tehtävän PPE-ryhmän varjoesittelijänä, kysyin vaalipiirissäni toimivilta yrityksiltä, jotka ovat tekemisissä tämän aiheen kanssa, siis sellaisilta, jotka esimerkiksi myyvät tai myös valmistavat tietokoneita, mitä mieltä ne sitten ovat tästä.
Ne sanoivat, että pelkkä merkintä ei saa todennäköisesti paljonkaan aikaan, koska kuluttajat eivät valitettavasti kiinnitä tietokoneita ja muita vastaavia tuotteita ostaessaan paljonkaan huomiota energiankulutukseen vaan moniin muihin tunnusmerkkeihin.
Olisi siis ehkä järkevää puhua siitä, miten me löydämme vielä muita välineitä tukeaksemme energiatehokkaita laitteita ja poistaaksemme suuret energiantuhlaajat vähitellen markkinoilta.
Käsiteltävänämme olevassa tarkistusehdotuksessahan todetaan, että sellainen tie voisi olla esimerkiksi vapaaehtoinen sopimus laitteiden valmistajien kanssa.
Jos se ei kuitenkaan toimi, pitäisi harkita lainsäädäntöä.
Minusta se on erittäin tärkeää, koska, kuten esittelijä sanoi, me keskustelemme täällä tosin Yhdysvaltojen kanssa tehtävästä sopimuksesta ja merkinnästä, mutta merkintä ei kuitenkaan yksin ratkaise ongelmaa.
Pyydän siksi komission jäsentä tekemään puheessaan täysin selväksi, että komissio pohtii pitemmälle meneviä toimia, ja myös sanomaan, milloin meillä on odotettavissa muita ehdotuksia.
Siitä ei nimittäin olisi uskoakseni meille kaikille hyötyä, jos meidän pitäisi käydä yhden tarkistusehdotuksen vuoksi läpi pitkä sovittelumenettely.
Jos tänä iltana syntyy hyvä tulos, me voimme välttää sovittelumenettelyn.
Muuten sovittelu olisi välttämätön, minkä me kuitenkin varmasti kaikki haluamme välttää.
Arvoisa puhemies, maailma muuttui 11. syyskuuta, ainakin se maailma, jollaisena me sen tunsimme.
Yhtäkkiä asetuksesta, jota me täällä parlamentissa olemme käsitelleet jo pitempään, tulee pieni pala mosaiikkia tässä muuttuneessa maailmassa.
Me tiedämme, että 11 prosenttia sähkönkulutuksesta - 10-15 prosenttia muissa maissa - yksityisissä talouksissa ja julkisilla aloilla, jos ne otetaan mukaan, myötävaikuttavat siihen, että voimalaitoksia pidetään toiminnassa täysin tarpeettomasti, koska valmiustilassa (stand by) olisi aivan muita mahdollisuuksia.
Eurooppaan siirrettynä se tarkoittaa kuudesta kymmeneen suurta voimalaitosta: ne voivat olla myös ydinvoimaloita.
Kun tällä hetkellä ensimmäiset pommikoneet lentävät mahdollisesti jo Afganistanin suuntaan ja pohditaan sitä, millainen sitten mahdollinen vastaisku taas voisi olla, nähdään, että jopa niin tavallinen asia kuin käsiteltävänä oleva asetus voisi tuoda meille täällä Euroopassa lisää turvallisuutta, lisää turvallisuutta myös - jos ajattelemme syyskuun 11. päivän seurauksia - odotettavissa olevan öljyn hinnan nousun yhteydessä.
Pidän siksi tätä työtä, jota Eryl McNally on tehnyt, erittäin myönteisenä tästä näkökulmasta.
Toinen näkökohta, joka pitäisi ottaa nyt myös vielä kerran erityisesti huomioon, olisi se, että me voisimme antaa suhdanteille piristysruiskeen, joka saa tarkistusehdotuksessa, johon edellinen puhuja jo viittasi, erityistä huomiota komission taholta - että me siis löydämme tavan ei vain merkitä hyviä laitteita vaan poistaa huonot markkinoilta mahdollisimman nopeasti.
Arvoisa puhemies, haluaisin aloittaa onnittelemalla jäsen McNallya hänen sinnikkyydestään tämän mietinnön pitämisessä parlamentin esityslistalla ja sen toteuttamisessa.
Suhtaudun myönteisesti tässä ehdotuksessa omaksuttuun, vapaaehtoista järjestelmää kannattavaan lähestymistapaan.
Se on käytännöllisempi lähestymistapa, kun halutaan aikaansaada parannuksia.
Toisin kuin jäsen McNally, minä en näe mitään haittaa Yhdysvalloissa käytettävien toimenpiteiden omaksumisessa.
Yksi päämääristämme Euroopassa on päästä yhteisiin standardeihin sisämarkkinoilla.
Miksi emme siis pyrkisi ulottamaan noita yhteisiä standardeja koskemaan tärkeintä kauppakumppaniamme Atlantin toisella puolella?
Se, että jokin on keksitty Yhdysvalloissa, ei tarkoita, että se olisi täysin pahasta.
Meidän on erittäin tärkeää auttaa laitteiden hankkimisessa valintoja tekeviä ihmisiä tietämään, mitä energiatehokkuus on.
Oma kokemukseni on, että merkinnät vaikuttavat päätöksiin konkreettisesti.
Ne varmasti vaikuttivat minun päätökseeni tänä kesänä, kun olin ostamassa jääkaappia ja pakastinta kotiini.
Vanhat laitteet alkoivat olla erittäin kovaäänisiä ja erittäin kalliita.
Saattaa olla, että motiivini oli myös huoli lakata kuluttamasta niin paljon sähköä, jonka toimittaa ranskalaisen julkisen laitoksen omistama yritys, mutta se on toinen asia.
Haluaisin lopettaa kannattamalla tarkistuksista tehtyjä kommentteja, nimittäin, että me kaikki odotamme komission antavan meille vakuudet muiden vapaaehtoisten järjestelmien osalta.
Tämä on terve ja järkevä lähestymistapa.
.
(ES) Arvoisa puhemies, hyvät parlamentin jäsenet, haluan ensiksikin kiittää esittelijä McNallya hänen työstään asetuksen parissa.
Tiedän, että hän on työskennellyt tiiviisti parlamentissa ja neuvostossa olevien kollegojensa kanssa saadakseen aikaan kannan, jota tänään käsittelemme.
Toivon, että pystymme myös pääsemään sopimukseen tekstistä, jonka kaikki voivat hyväksyä.
Olen varma, että kukaan meistä ei halua joutua sovittelumenettelyyn, jos asia voidaan ratkaista sopivammalla tavalla, sillä kantamme ovat hyvin samanlaisia.
Tämä ehdotus sisältyy komission toimintasuunnitelmaan, jossa pyritään parantamaan Euroopan unionin energiatehokkuutta.
Viestintään tarkoitetuilla toimistolaitteilla on merkittävä osuus palvelusektorin sähkönkulutuksesta, ja me kaikki olemme samaa mieltä, että tehokkaiden ja ekologisten toimistolaitteiden käyttö voi osaltaan edistää kestävän kehityksen strategiaa, josta päätettiin Göteborgin Eurooppa-neuvostossa.
Merkintöjen yhteensovittamista koskeva ehdotettu ohjelma, Energy Star -ohjelma, vähentää merkittävästi sähkönkulutusta ja CO2-päästöjä, joten se on erittäin kannattava.
Esittelijä McNally sanoi erittäin hyvin, että - haluan korostaa, että olen täysin samaa mieltä hänen kanssaan - energiatehokkuus on tärkeintä.
Tärkeintä on käyttää energia hyvin, koska näin saamme parhaan hyödyn, ja sanomme tämän myös unionin energiahuoltoa koskevassa vihreässä kirjassa.
Pitkän neuvottelujakson jälkeen joulukuussa 2000 allekirjoitettiin viimeinkin Amerikan yhdysvaltojen kanssa sopimus toimistolaitteiden energiatehokkuusmerkintöjä koskevien ohjelmien yhteensovittamisesta.
Tarvitsemme nyt nimenomaan tämän asetuksen, jotta voimme soveltaa asianmukaisesti Yhdysvaltojen kanssa allekirjoitettua sopimusta.
Ohjelma on jo ollut menestys Yhdysvalloissa, sillä siihen on osallistunut huomattava määrä valmistajia, joiden suuri enemmistö on sisällyttänyt tuotteisiinsa energiansäästölaitteita, ja siinä on lisätty kuluttajien tietoisuutta valmiustilassa olevien toimistolaitteiden energianhävikistä.
Komissio on Atlantin toisella puolella saatujen myönteisten kokemusten perusteella vakuuttunut, että merkintöjä koskeva Energy Star -ohjelma johtaa itsestään tehottomien laitteiden vähittäiseen poistumiseen yhteisön markkinoilta.
Minä ymmärrän ja me ymmärrämme täysin Euroopan parlamentin huolen, joka koskee asetusehdotuksen tehokkuutta juuri tältä kohdin.
Huoli näkyy tarkistuksessa, jota esittelijä McNally edelleen vaatii.
On selvää, että jos olosuhteet olisivat toisenlaiset, sanoisin hänelle olevani samaa mieltä, mutta pyytäisin kuitenkin tällä kertaa, että parlamentti hylkäisi sen tai että - mikä olisi vielä parempaa - esittelijä McNally peruisi sen.
Vaikka olenkin samaa mieltä sen sisällöstä, olen sitä mieltä, ettei tämä ole sopivin väline tällaisiin toimenpiteisiin.
Energy Star -ohjelma ei suoraan sanottuna ole sopiva tilaisuus kehottaa kunnostamiseen, uudenaikaistamiseen, tehottomimpien laitteiden vetämiseen pois markkinoilta.
Arvoisa puhemies, hyvät parlamentin jäsenet, haluan sanoa parlamentille, että laadimme parhaillaan puitedirektiiviä tehokkuuden vähimmäisvaatimuksista muun muassa viestintään tarkoitettujen toimistolaitteiden alalla; toivon, että direktiivi voidaan tulevana vuonna esitellä parlamentille ja neuvostolle.
Olen selvittänyt teille komission kannan tässä puheenvuorossa, ja toivon, että tämän myötä esittelijä McNally voisi perua tarkistuksensa ja että voisimme näin hyväksyä tänään Energy Star -ohjelmaa koskevan mietinnön, ilman että meidän täytyy mennä sovittelumenettelyyn.
Kiitoksia, arvoisa komission varapuheenjohtaja.
Julistan keskustelun päättyneeksi.
Äänestys toimitetaan keskiviikkona klo 12.00.
Innovaatiot osaamiselle rakentuvassa taloudessa
Esityslistalla on seuraavana Rübigin laatima teollisuus-, ulkomaankauppa-, tutkimus- ja energiavaliokunnan mietintö (A5-0234/2001) komission tiedonannosta neuvostolle ja Euroopan parlamentille: Innovaatiot osaamiselle rakentuvassa taloudessa (KOM(2000) 567 - C5-0740/2000 - 2000/2336(COS)).
Arvoisa puhemies, arvoisa komission jäsen, hyvät parlamentin jäsenet, miksi innovaatio on niin tärkeää Euroopan unionissa?
Me kaikki näemme, että meillä on tällä hetkellä lieviä ongelmia taloudessa.
Jos me haluamme, että suhdanteet taas paranevat, meidän on tehtävä aloitteita, jotta työllisyys jälleen kasvaa, tehtävä aloitteita, jotta työttömyys vähenee, ja tehtävä aloitteita, jotta voimme elää hyvinvoinnissa myös tulevaisuudessa.
Uskoakseni sitä on voitava arvioida myös objektiivisesti.
Siksi meidän pitäisi ottaa käyttöön vertailuanalyysin menetelmä.
Olen erittäin kiitollinen komission jäsenelle siitä, että hän on nostanut tässä yhteydessä myös innovaatioiden tulostaulun erittäin keskeiseen asemaan, koska siitä voidaan nähdä erittäin hyvin, millaista toiminta on eri maissa.
Ja tietysti parhaiden käytäntöjen menetelmä on nähdä, missä naapurivaltioissa, 15 jäsenvaltion EU:ssa tehdään parempaa työtä kuin omassa maassa.
Jo koulussa koin sen myös aina niin: luokan paremmista oppilaista voi ottaa oppia.
Meidän ei pitäisi jäädä vain Euroopan sisälle vaan katsoa etenkin myös ehdokasvaltioiden kohdalla, mitä ne jo tekevät meitä paremmin.
Erityisesti yliopistojen teknisissä koulutushaaroissa on valtavasti tietoa ja erittäin paljon innovaatiovoimaa, mutta tietysti myös Yhdysvalloissa, Japanissa, Intiassa ja monissa muissa maissa, joista me voisimme ehdottomasti hyötyä.
Kyse on siitä, että innovaatiota ei ole vain talousalalla vaan myös sosiaali-, kulttuuri- ja ennen kaikkea myös politiikan alalla.
Me haluaisimme mielellämme, että julkisesti rahoitettua tutkimusta parannetaan siten, että me muotoilemme tutkimusta jatkossa vielä enemmän niin, että sen tulokset olisivat paremmin markkinoiden tai, ehkä paremmin ilmaistuna, paremmin kansalaisten käytettävissä.
Missä on tulevaisuudessa palveluja tai tuotteita, joita kansalainen haluaisi ja joita hän tarvitsee?
Tämä markkinatutkimus on meille tulevaisuudessa erittäin tärkeää, jotta näemme, mihin meidän pitäisi asettaa innovaatiopolitiikan painopisteet.
Innovoiminen tarkoittaa kuitenkin myös riskin ottamista yhä uudelleen.
Siksi meidän on huolehdittava siitä, että myös tarvittavaa riskipääomaa on saatavilla.
Erityisesti aikoina, jolloin tulee vaikeuksia, on myös pulaa rahoituksesta.
Me kaikki tiedämme, että Basel II:n myötä erityisesti pienemmille yrityksille tulee ehkä myös tässä uusia rajoituksia.
Meillä on Euroopassa sentään - ja tässä haluaisin korjata tekstiä - 18 miljoonaa pientä ja keskisuurta yritystä, joissa on alle 250 työntekijää.
Ne meidän on otettava aivan erityisesti huomioon, koska ne maksavat viime kädessä 80 prosenttia veroista ja niissä työskentelee kaksi kolmasosaa työväestöstä.
Innovaation on alettava pienistä yksiköistä.
Me tarvitsemme subjektiivista innovaatiota, jossa siis tunnettuja tekniikoita yhdistetään keskenään, kehitetään uudelleen ja pohditaan uudelleen, missä niitä voidaan käyttää ja missä niitä voidaan parantaa.
Yksi keskeisistä asioista on kuitenkin elinikäinen jatko- ja ammattikoulutus.
Erityisesti koulutuksesta tulee entistä tärkeämpää, ja siksi meidän pitäisi myös keskittyä siihen, miten me voimme välittää tietoa parhaiten. eLearning-hankkeen - kuten yleinen ammattikäsite kuuluu - mutta uskoakseni vielä paljon enemmän eEntertainment-hankkeen avulla.
Oppimisen pitää olla hauskaa, oppimisen pitää olla mielenkiintoista, oppimisen pitää tehdä uteliaaksi, mutta oppimisen pitää olla myös seikkailu.
Tässä yhteydessä meidän pitäisi välittää tulevaisuudessa kokemussisältö, jossa keskitytään ensi sijassa eurooppalaisiin sisältöihin siten, että korostamme Internetissä sekä koulutus- ja opetusohjelmissa eurooppalaisia arvojamme ja eurooppalaista tietoamme ja olemme myös valmiita osallistumaan kansainväliseen kilpailuun.
Me tarvitsemme kuitenkin myös kouluissa uusia järjestelmiä.
Me tarvitsemme opettajien ja koululaisten keskuudessa uusia laadunhallintamenetelmiä.
Yrityksissä ISO 9000 -standardista on tullut jo itsestään selvä asia.
Voisin kuvitella, että näiden uusien prosessitekniikoiden avulla myös kouluissa olisi saavutettavissa huomattavaa edistystä.
Me tarvitsemme kuitenkin myös yrityksissä parempia rahoitusmahdollisuuksia.
Me tarvitsemme oman yrityksen perustajia ja yrityksen perustamisen mentaliteettia, ja me tarvitsemme yrittäjäksi siirtymisen helpottamista sukupolvenvaihdoksen yhteydessä.
Tässä yhteydessä pitäisi tarjota verohelpotuksia ja antaa käyttöön riskipääomaa, koska yrityksen elinkaari kuuluu: yritys perustetaan, annetaan eteenpäin, ja lopulta se lopetetaan.
Kaikkia näitä kolmea vaihetta meidän pitäisi pohtia jatkossa.
Arvoisa puhemies, haluan onnitella esittelijä Rübigia siitä, että hän laati tämän mietinnön erittäin avoimessa hengessä, ja olen tietysti samaa mieltä siitä, että innovaatiot kytkeytyvät yrittäjyyteen ja työllisyyteen.
Nyky-yhteiskunnassa niitä ei kuitenkaan tarvita palvelemaan ainoastaan taloutta ja osaamiselle rakentuvaa taloutta, vaan myös tietoyhteiskuntaa ja kulttuurielämää.
Innovaatiothan eivät vaikuta ainoastaan talous- ja yritysmaailmaan, vaan myös koulutukseen ja kulttuurielämään.
Innovaatiot ovat myös koulutuksen, tutkimuksen, julkisen hallinnon ja kansalaisten vastavuoroisen ja monitahoisen vuorovaikutuksen tulos.
Innovaatioprosessit edellyttävät dynaamista ja muutoksille avointa yhteiskuntamallia.
Ne eivät itse asiassa ole riippuvaisia pelkästään teknologisista tekijöistä vaan myös organisatorisista tekijöistä.
Uudet aloitteet ja keksinnöt sekä tieteelliset sovellutukset syntyvät etenkin suotuisassa ympäristössä.
Siksi yhteiskunnan eri sektoreiden pitää olla vuorovaikutuksessa keskenään, ja yritysten pitää tehdä tiivistä yhteistyötä tieteellisten laitosten, mutta myös koulujen ja yliopistojen kanssa.
Lisäksi tarvitaan joukkoviestimiä tukemaan innovaatioon perustuvan kulttuurin kehittämistä koko yhteiskunnassa.
Innovaatioidenhan pitää olla kaikkien kansalaisten ulottuvilla.
Juuri tällä tavoin yhteiskunta voi kehittyä ja uudistua ja avata uusia uria.
Euroopassa tarvitaan innovatiivisia, yhteiskuntaa suoraan palvelevia lähestymistapoja.
On kuitenkin todettava, että monet kielteiset rakenteelliset tekijät jarruttavat kehitystä.
Katkera, mutta mielestäni rehellinen huomio on, että olemme melko lailla jäljessä kehityksestä.
Siksi tarvitaan sekä mietinnössä esitettyjä toimia että innovaatioiden kasvualustana toimivia koulutusjärjestelmiä.
Innovaatioprosessit perustuvat analyysiin ja synteesiin, ja siksi nuoret, ja ennen kaikkea koululaiset, pitää ottaa mukaan prosessiin.
On huolehdittava siitä, että nuoret eivät oppimistilanteessa jää yksinomaan vastaanottavaksi osapuoleksi, vaan että he saavat kouluympäristössä, mutta myös koulun ulkopuolella aktiivisesti osallistua innovatiivisiin prosesseihin.
Tätä innovaatioon perustuvaa kulttuuria on kehitettävä kaikilla koulutuksen asteilla.
Korkeakouluasteen koulutuksessa tulisi kehittää poikkitieteellisiä hankkeita.
Eksaktit ja teoreettiset tieteet tulee saattaa lähemmäs toisiaan, vaikka se voikin kuulostaa vaikealta.
On myös huomattava, että Internetin avulla käytävää yhteydenpitoa yliopistollisten tutkimuslaitosten, mutta myös tieteellisten kirjastojen kesken pitää kehittää.
Tätä seikkaa haluaisin erityisesti korostaa, sillä vaikka todella tehokas kirjastoverkosto on Euroopassa vielä kaukainen haave, on sen luominen aivan välttämätöntä.
Lopuksi haluaisin sanoa, että on ryhdyttävä toimiin tekijänoikeussuojan parantamiseksi, sillä siten voidaan elvyttää ja edistää tiedemiesten kiinnostusta innovaatioihin.
Siksi onkin kovin tärkeää edistää eurooppalaisen patenttilainsäädännön täytäntöönpanoa.
Arvoisa puhemies, viime keväänä kokoontuneessa Lissabonin Eurooppa-neuvostossa valtion- ja hallitusten päämiehet asettivat itselleen korkean tavoitteen.
Euroopan unionista oli määrä tulla maailman dynaamisin ja kilpailukykyisin talousalue.
Innovaatiolla on siinä yhteydessä keskeinen avainasema.
Sitä käsitellään Paul Rübigin laatimassa erinomaisessa mietinnössä: hänen mietintönsä on perusteellinen ja täsmällinen, luova ja täynnä oivalluksia, ja haluaisinkin onnitella häntä lämpimästi PPE-ryhmän puolesta.
Vasta innovaatio-offensiivilla voidaan luoda tarvittavat edellytykset sille, että Yhdysvaltojen ja Japanin etumatka saadaan kiinni, pysäytetään tutkijoiden runsas siirtyminen muihin maihin ja saavutetaan lopulta kansainvälinen kilpailukyky.
Konkreettisesti kyse on koulutusjärjestelmien muuttamisesta.
Nuoret on voitava ottaa varhaisessa vaiheessa mukaan innovaatioon koulussa annettavan tiedeaineiden opetuksen ja heidän lahjakkuutensa määrätietoisen tukemisen kautta.
Opetussuunnitelmissa on määrä toteuttaa ammattimaisen liiketoiminnan kaltaisia hankkeita, esimerkiksi perustamalla nuorten yrityksiä.
Tarvitaan uusia tietojärjestelmiä ja korkeampia teknologia-alan pätevyyksiä työntekijöiden ja opiskelijoiden koulutuksessa.
Paul Rübigille on ollut aina kyse pienten ja keskisuurten yritysten vahvistamisesta.
Tämä erityinen asia on tärkeä unionissa toimivien 18 miljoonan pk-yrityksen kohdalla.
Työntekijät kannattavat lämpimästi pk-yritysten tukiohjelmia Euroopan unionissa, koska niissä työskentelee 70-80 prosenttia työvoimasta.
Pk-yritykset tarvitsevat jotakin: yksinkertaistettuja verotusoikeudellisia menettelyjä, byrokraattisten esteiden poistamista sekä innovatiivisten tuotteiden ja tuotantojen aktiivista tukemista.
Tärkeää on sisällyttää tutkimus yrityksen toimintarakenteeseen.
Keskeistä on mahdollisuus saada käyttöön aloituspääomaa, sillä nuorten on toki tarkoitus perustaa yritykset tai toimia yrittäjinä.
Heidän on kyettävä ottamaan huomioon kaikki tämänhetkiset niin sanotun uuden talouden ongelmat.
Toivon, että olemme yhdessä oppineet niistä.
Arvoisa puhemies, Euroopan unioni voi antaa tältä pohjalta kestävän panoksen tavoitteena olevaan suorituskykyiseen ja tietoon perustuvaan talousalueeseen.
Arvoisa puhemies, Rübigin paperihan on ihan hyvä asiakirja, kannatamme sitä.
Myös komission asiakirja on hyvä, se on hauskaa luettavaa.
Nyt ollaan siis pohjaamassa innovaatioon osaamisessa - osaamiselle rakentuvassa taloudessa.
Vielä eEuropea käsiteltäessä olimme tietopohjaisessa taloudessa, joten me jalostumme tässä koko ajan kuin missikandidaatit.
Seuraava on tietysti sivistysyhteiskunta, johon me kaikki, niin insinöörit kuin laulunopettajat, pyrimme.
Kyllähän se on totta, että byrokratia on eräs este tässä innovaatiotyössä; pitäisi saada ohjelmia, jotka ovat ikään kuin ohituskaista innovaatioille, se on ensimmäinen tarve.
Toiseksi luovan ja palkitsevan ilmapiirin luominen on olennaista, ja se on vaikeata.
Kolmanneksi toimintaohjelmaan tulee lisätä tukea innovatiivisille yrityksille tai yhteisöille nimenomaan pk-sektorilla, koska - kuten sanottu - 80 prosenttia veroista ja 60 prosenttia työpaikoista tulee sieltä.
Neljänneksi työntekijöiden luovan panoksen suojan on oltava kunnossa, jotta siihen ei tule esteitä, ja palkitsemisen niin ikään, näiden molempien seikkojen.
Tämä luova johtaminen vielä - kertaisin sen - on hyvin tärkeätä eikä se ole kovin yleistä.
Luova johtaminen vaatii yritystenkin sisälle tasa-arvoa, luottamusta ja oikeudenmukaisuutta.
Olisi syytä myös perustaa innovaatiopankkeja, joista yritykset ja muut tahot voisivat ostaa ja hankkia innovaatioita käytäntöön sovellettavaksi ja jonne keksijät ja innovoijat voisivat niitä siirtää.
Tällainen toiminta nopeuttaisi jälleen yhdellä tavalla innovaatioiden hyödyntämistä ja loisi tällaisen hyvän ja rationaalisen frameworkin.
Lissabonissa ja Tukholmassa sovittiin siitä, että Euroopasta pitää tehdä maailman dynaamisin ja kilpailukykyisin tietoon perustuva talous.
Euroopan 17 000 000 yrityksestä peräti 99 prosenttia on pieniä ja keskisuuria.
Ne kattavat yhdessä yli 70 prosenttia unionin työllisyydestä, 50 prosenttia investoinneista ja 60 prosenttia varallisuudesta.
Sen takia pienet ja keskisuuret yritykset ovat Euroopan tärkein taloudellinen tekijä.
Näiden yritysten kilpailukyky riippuu hyvin pitkälle niiden innovatiivisuudesta.
Parlamentti tekee tällä hetkellä ankaraa työtä kuudennen puiteohjelman parissa, jossa pk-yritysten osallistumisasteeksi halutaan vähintään sama ja mieluummin korkeampi taso.
Sen takia olen ehdottanut, että käytettävissä oleva pk-yritysten budjetti nostetaan 15 prosenttiin.
Tällä hetkellä se on vain 10 prosenttia.
Liberaaliryhmän mielestä pk-yritysten osallistumisen pitää kuitenkin tapahtua alakohtaisten ohjelmien sisällä.
Se takaa sen, että suuret ja pienet yritykset työskentelevät yhdessä, sillä pienillä yrityksillä ei ole taitotietoa ja ihmisiä tehdä sitä yksin.
Käytettävissä olevaa rajallista tutkimusbudjettia ei saa käyttää suurimmaksi osaksi jäsenvaltioiden omaan politiikkaan.
Se ei ole eurooppalainen tehtävä.
Tärkeämpää on yksinkertaistaa pk-yritysten osallistumista kuudenteen puiteohjelmaan.
Sen takia osallistumissääntöjä pitää yksinkertaistaa ja yhdenmukaistaa, niin että tutkimushakemukset voidaan käsitellä tehokkaammin ja nopeammin kaikissa pääosastoissa koko kuudetta puiteohjelmaa varten.
Arvoisa puhemies, lopuksi haluan sanoa tämän.
Eurooppa osaa hyvin muuntaa eurot tutkimukseksi mutta se ei osaa muuntaa tutkimusta euroiksi, ja se meidän pitää tulevaisuudessa oppia.
Arvoisa puhemies, komissio ja esittelijä taistelevat innovatiivisemman Euroopan puolesta.
Tässä mietinnössä kehotetaan lujittamaan verkostoja Euroopassa.
Tämä kerätyn tiedon levittäminen ei saa johtaa kilpailun vähenemiseen, sillä kilpailu on toinen innovatiivisuuteen vaikuttava tekijä.
Sillä millä alueilla yhteistyö itse asiassa vahvistaa innovatiivisuutta?
Veroedut eivät ainakaan ole hyvä kannustin.
Ne pirstovat markkinoita ja voivat johtaa toimintojen liukumiseen edullisimmalle alueelle.
Markkinalähtöinen houkuttavuus on parempi vaihtoehto.
Esittelijä korostaa lisäksi koulutuksen tärkeyttä.
Se on alue, josta yksinomaan jäsenvaltiot voivat päättää.
Lisäksi ei pidä palkita koulutuksen kansainvälistä suuntautuneisuutta tai koulutuksen ja tutkimuksen liikkuvuutta vaan tuloksia.
Kilpailuasemaa halutaan parantaa kansallisilla aloitteilla innovatiivisen ympäristön luomiseksi ja tulospalkitsemisella.
Mikä tekee Euroopan alueista houkuttelevan ympäristön innovaatiolle?
Tarjolla oleva tieto, työvoima ja muut paikalliset tekijät.
Viranomaisilla pitää siis olla näkemys alueiden toivotusta profiilista tulevaisuudessa.
Aluekohtaista erikoistumista voidaan kuitenkin häiritä joko verotustoimilla tai yhdenmukaisilla toimilla.
Ne johtaisivat laadun vähenemiseen koko Euroopassa.
Komission ehdotus on lähestymistavaltaan mietintöä realistisempi.
Yhteiset toimet voivat esittää tarvittaessa täydentävää osaa verkkojen edistämisessä.
Tällä tavalla unioni voi olla sellaisten toimien takana, jotka korottavat sen yksittäisten jäsenvaltioiden tai koko unionin innovatiivisuutta.
Arvoisa puhemies, arvoisa komission jäsen, hyvät kollegat, tieto ja osaaminen ovat taloudellisen kilpailukyvyn sekä koko yhteiskunnan hyvinvoinnin perusta.
Lissabonin kunnianhimoiset tavoitteet uhkaavatkin jäädä vain pelkäksi sanahelinäksi ja katoavat kuin maallinen kunnia, jos Euroopan unionin menestymistä globaalissa kilpailussa ei perusteta korkeatasoiseen koulutukseen ja tutkimukseen.
Kokonaisvaltaiseen innovaatiopolitiikkaan liittyy useita näkökohtia, joita monet kollegatkin ovat jo puheenvuoroissaan painottaneet.
Eurooppalaisina lainsäätäjinä meidän tulisi kiinnittää erityisesti huomiota lainsäädännön ja hallinnon yksinkertaistamiseen.
Yhdyn sekä Rübigin että muiden kollegoiden näkemykseen, että yksinkertaistaminen on välttämättömyys.
Yritys- ja kehitystoimintaa rajoitetaan liikaa hallinnollisilla esteillä, ja tästä kärsivät erityisesti pienet ja keskisuuret yritykset.
Jonkinlaisen työreformin ohella tarvitsemme myös täydellisen hallintoreformin, joka on saatu jo hyvälle alulle valkoisella kirjalla hallintomalleista.
Kuten itsekin totesitte pari päivää sitten, rakkaat kilpailijamme Yhdysvallat ja Japani ovat EU:ta pidemmällä innovaatioiden edistämisessä ja kehittämisessä, muun muassa sen vuoksi, että yrittämistä ja riskinottamista palkitaan huomattavasti enemmän kuin Euroopassa.
Meidän on luotava olosuhteet, jotka kannustavat oma-aloitteisuuteen ja omatoimisuuteen.
Yrittäjyyttä voi edistää jo koululaisten ja opiskelijoiden keskuudessa.
Opetusjärjestelmiimme luodaan vain edellytykset esimerkiksi nuorten yritysten käyttöönotolle erityisenä yritysmallina.
Pidän myös tärkeänä inhimillisen pääoman kehittämistä.
Se on merkittävä innovaatiotekijä.
Aidon tietoyhteiskunnan on oltava kaikkien kansalaisten ulottuvilla, koko väestön osaamistason nostaminen on siksi tärkeää.
Myös innovaatioiden tekijänoikeuksia on suojeltava paremmin, mikä on jo mainittu muissakin puheenvuoroissa.
Olen työssäni aikaisemminkin jo korostanut koko unionin alueen kattavan yhteisöpatentin käyttöönoton tärkeyttä.
Yhteisöpatentti tarjoaisi uusille patenteille koko unionin laajuisen suojan vähentäen samalla huomattavasti yritysten hallinnollisia kustannuksia.
And last but not least: tarvitsemme ajattelun vallankumousta, jotta päästään irti ortodoksisesta ajattelusta ja toimintatavasta.
Meidän on luotava olosuhteet, jotka tekevät mahdolliseksi tuottaa suuren joukon uusia ideoita, joista sitten ehkä kehittyy se yksi läpimurtava innovaatio.
Uusi teknologia ei ole avain hyvään tulevaisuuteen, tarvitsemme kaikilla toimialoilla - niin yrityksissä kuin julkisessa hallinnossakin - ei-konventionaalisia ajatuksia.
Arvoisa puhemies, arvoisa komission jäsen, maanmieheni Paul Rübig on laatinut jälleen silmiinpistävän ahkeruuden ja vähitellen jo pelottavan pitkäaikaisen innostuksen siivittämänä mietinnön, joka sisältää lähes kaiken, mikä on hyvää ja oikein.
Sallit minun ehkä juuri siksi kyseenalaistaa joitakin näistä asioista.
Tästä puhuttiin: miksi innovaatio on niin tärkeää Euroopan unionissa?
Esittelijä on antanut siihen laajan vastauksen.
Häneltä voitaisiin tietysti myös kysyä: millainen innovaatio?
Millainen innovaatio on tällä hetkellä kysytyintä?
Tietysti sotilasteknologia, jotta Osama bin Laden löydetään erittäin nopeasti.
Onko se sitä innovaatiota, jota me tarkoitamme?
Onko se valvontaa koskevaa innovaatiota, että me voimme tulevaisuudessa löytää pitkän etsinnän jälkeen terroristit, jotka elävät kohdemaassa huomaamattomasti ja odottavat käskyä tehdä terrori-isku?
Vai eikö innovaatiota pitäisi määritellä asianmukaisesti?
Eikö meille ole täällä eurooppalaisen arvojärjestelmän myötä kyse koulutuksen innovaatioista ja yhteiskunnallisen oppimisen innovaatioista?
Ja miten me pääsemme siihen?
Eikö olisi innovaatiota tietää viimeinkin, miten paljon rahaa innovaatioon käytetään?
Arvoisa komission jäsen, tiedättekö te sitä?
Olen yrittänyt lisätä yhdessä suuressa maassa, Saksan liittotasavallassa, tulevaisuuden investointeja.
Tiedetään, miten paljon rahaa käytetään hallintoon, ja tiedetään, miten paljon investoidaan siirtomaksuihin, mutta kun on kyse tulevaisuuden investoinneista, sitä ei tiedetä.
Investointivaroja ei voi olla tarpeeksi, siitä me kaikki olemme samaa mieltä, koska vain ne todella turvaavat tulevaisuuden.
Mutta kysymys kuuluu: millaisen tulevaisuuden?
Mihin me haluamme mennä?
Ja eikö juuri syyskuun 11. päivän jälkeinen aika ole ihanteellinen ajankohta kyseenalaistaa monia asioita, jotka olivat yksinkertaisesti vain teknologian määräämiä, ja käynnistää tutkimuksia pikemminkin yhteiskunnallisen innovaation alalla.
Eikö nyt olisi myös tullut aika irrottautua vanhoista välineistä, kuten bruttokansantuotteesta, ja korostaa enemmän hyvinvointitekijän innovatiivista välinettä?
Kysymyksiä hyvästä mietinnöstä.
Kuitenkin vielä kerran: onnittelut, Paul!
Arvoisa puhemies, esittelijä viittasi innovaation osuuteen Euroopan unionin Lissabonissa asettamien kunnianhimoisten tavoitteiden saavuttamisessa.
Onnittelen häntä perinpohjaisesti laaditusta mietinnöstä.
Kiitän myös edellisiä puhujia.
Niin jäsenvaltioissa kuin itse Euroopan komissiossakin pitäisi kuitenkin arvostaa enemmän innovaatioiden merkitystä taloudelliselle ja sosiaaliselle kehitykselle.
Rakennerahastojen innovaatiotoimien myöhästymiset ja määrärahojen peruuntumiset ovat ikävä todiste siitä, että innovaatiot ovat usein jääneet suunnitelman asteelle.
Tarvitaan päättäväistä ja hyvin koordinoitua politiikkaa, jotta innovaatiot läpäisisivät yhteiskunnan taloudellisen ja sosiaalisen verkoston ja jotta ne vapauttaisivat kansalaisten luovat taidot.
Haluankin tähdentää, että innovaatiopolitiikassa on vallittava tasa-arvon periaate.
Ensinnäkin innovaatioiden kehittäminen ei mielestäni ole vain nuorten velvollisuus ja heille ominaista toimintaa, vaan jatkuvan koulutuksen ja muiden edellä esitettyjen keinojen avulla innovaatioiden pitää koskettaa kaikkia ikäluokkia.
Haluan erityisesti korostaa, että naisten, sekä yksilöiden että ryhmien, innovatiivista toimintaa pitää kannustaa.
Tällaista toimintaa on esimerkiksi yritysten perustaminen, mutta myös naisjärjestöjen innovatiivinen yhteiskunnallinen toiminta, joka kohentaa sosiaalista yhteenkuuluvuuden tunnetta ja työllisyystilannetta.
Tasa-arvo pitää turvata myös maantieteellisesti, sillä innovaatioiden piirissä on nähtävissä suurta eriarvoisuutta Euroopan unionin eri alueiden välillä.
Euroopan unionin ja jäsenvaltioiden pitää kiinnittää erityistä huomiota huonommassa asemassa oleviin alueisiin, jotka yleensä sijaitsevat unionin vuoristoseuduilla tai saaristossa.
Eurooppalaisen innovaatiokehityksen heikkoudet verrattuna Yhdysvaltojen ja Japanin vastaavaan kehitykseen pakottaa valppauteen ja vaatii uusien voimavarojen käyttöönottoa.
Niinpä myös Euroopan komission innovaatiopolitiikan pitää olla luonteeltaan innovatiivista.
Erityisyksiköiden, kuten innovatiivisten toimien hallinnosta vastaavan elimen perustaminen Euroopan sosiaalirahaston 6 artiklan mukaisesti, on askel myönteiseen suuntaan, jos tehokkuuden turvaamiseksi pidetään huolta riittävästä henkilökunnasta.
Euroopan komission pitää myös entistä enemmän jakaa tietoa hyvien käytänteiden myönteisistä tuloksista.
Siksi komissiossa on kehitettävä uraauurtavia, laaja-alaisia ja tehokkaita menettelytapoja, jotka eroavat edukseen verrattuna komission aikaisempaan politiikkaan.
Toisaalta Euroopan unionin jäsenvaltioiden, mutta myös ehdokasvaltioiden, on yhteistyössä Euroopan komission kanssa ryhdyttävä tarpeellisiin toimiin tiedon jakamiseksi hyvistä käytänteistä ja niiden uusien toimintatapojen omaksumiseksi, jotka luonnehtivat hyvät käytänteet omaksuneita valtioita.
.
(EN) Haluan kiittää esittelijää, jäsen Rübigiä, erinomaisesta mietinnöstä ja parlamenttia laadukkaasta, sitoutumista osoittavasta keskustelusta.
On yleisesti tunnustettu tosiasia, että innovaatiota edistävät politiikat ovat yksi taloudellisen kasvun taustalla olevista määräävistä tekijöistä.
Olen erityisen iloinen voidessani esitellä teille tänään EU:n innovaatiopolitiikan saavutusten viimeisimmät tulokset, nimittäin vuoden 2001 innovaatioiden tulostaulun, joka laadittiin viimevuotisen kertomuksen vaikutusten seuraamiseksi.
Vuoden 2001 Euroopan innovaatioiden tulostaulu antaa lähtökohdan unionin strategialle yleisen kilpailukykynsä lisäämiseksi tarjoamalla yhteisen mittakaavan maiden saavutuksille käyttäen 17:ää indikaattoria.
Haluan myös sanoa, että olen samaa mieltä esittelijän kanssa opetuksen ja koulutuksen tärkeyden korostamisesta, mistä muut puhujat ovat puhuneet.
Yksi mietinnössä vaadituista indikaattoreista lisättiin tulostauluun kattamaan elinikäinen oppiminen.
EU:n saavutukset kasvun ja elintason osalta suhteessa USA:han ja Japaniin tähdentävät niitä keskeisiä haasteita, jotka EU:lla on edessään kilpailukyvyn lisäämisessä.
Lukuun ottamatta ohimeneviä suhdannevaihteluita 25 viime vuoden aikana, EU ei ole pysynyt USA:n vauhdissa elintasonsa nostamisessa.
Kuilu on nyt leveämpi kuin se oli neljännesvuosisata sitten.
Kokonaistasolla elintasokuilun syinä voidaan pitää kahta tekijää: kaksi kolmasosaa johtuu työttömyysasteesta, joka on matalampi, ja yksi kolmasosa tuottavuudesta.
Aion keskittyä tuottavuuskuiluun.
Puoleenväliin 1990-lukua tuottavuuskuilu EU:n ja USA:n välillä kapeni vakaasti.
1990-luvun toisella puoliskolla tuottavuuden kasvun nopea kiihtyvyys USA:ssa kuitenkin alkoi taas levittää kuilua.
1990-luvun alkupuolelle saakka pääomavaltaiset teollisuudenalat johtivat tuottavuuden kasvua.
Tämä muuttui 1990-luvun puolivälissä, kun tutkimuksesta ja innovaatiosta tuli keskeisiä määrääviä tekijöitä.
Ne teollisuudenalat, joiden tuottavuus kasvoi eniten 1990-luvun loppupuolella, olivat pääasiallisesti tutkimusvaltaisia.
Kilpailukyvyn edistämisen yleisstrategia vaatii meitä yhdistämään paremmin unionin ja jäsenvaltioiden pyrkimykset kehittää tehokkaampia politiikkoja innovaation edistämiseksi ja tukemiseksi.
Kansallisia innovaatiopolitiikkoja pitäisi vahvistaa ja kehittää, ja niiden suhteen pitäisi omaksua yhtenäisempi lähestymistapa kaikissa EU:n jäsenvaltioissa.
Tämän takia tarvitsemme säännöllistä vertailuanalyysia arvioidaksemme ja verrataksemme EU-maiden saavutuksia, tunnistaaksemme keskeiset heikkous- ja vahvuusalueet ja kyetäksemme suunnittelemaan ja hienosäätämään innovaatiopolitiikkoja niiden mukaisesti.
Jos tarkastelemme EU:ta kokonaisuutena, olemme edelleen jäljessä USA:ta ja Japania useimpien indikaattoreiden kohdalla.
Olemme merkittävästi jäljessä mitä tulee yksityisen sektorin tutkimus- ja kehityssijoituksiin.
Yritysten rahoittaman tutkimuksen ja kehityksen nopea lisääntyminen Japanissa ja USA:ssa vuodesta 1994 lähtien on leventänyt kuilua Eurooppaan hälyttävästi.
Yhdysvaltalaisten tällä alueella käyttämät varat ovat nyt 74 prosenttia suuremmat kuin Euroopassa.
Euroopan huipputekniikkaan liittyvä patentointitoiminta on myös liian vähäistä; yhdysvaltalaiset yritykset hakevat enemmän huipputekniikkapatentteja Euroopassa kuin eurooppalaiset yritykset.
Japanilaisten patentointi Euroopassa on lähes yhtä voimakasta kuin yhdysvaltalaisten.
Tämä patentoinnin epätasapaino on asia, joka vaatii kiireellistä huomiota.
Yksittäisten jäsenvaltioiden tasolla kuva on toisenlainen.
Minun on sanottava, että useiden indikaattoreiden osalta parhaiten suoriutuvat EU-maat ovat myös maailman johtavia ja menestyvät joskus huomattavasti paremmin kuin USA ja Japani.
Annan teille joitakin esimerkkejä: Yhdistynyt kuningaskunta, Irlanti ja Ranska esimerkiksi ovat maailman johtavia luonnontieteellisten ja teknisten alojen tutkinnon suorittaneiden tuottajia;
Alankomaat, Ruotsi ja Tanska ovat edellä kotitalouksien Internet-yhteyksissä;
Suomi, Alankomaat ja Ruotsi johtavat julkisista varoista rahoitettavassa tutkimuksessa ja kehityksessä; ja Ruotsi on selvästi edellä niissä varoissa, joita yritykset käyttävät tutkimuksen ja kehityksen rahoittamiseen.
Innovaatiosaavutusten erot jäsenvaltioiden välillä ovat kuitenkin edelleen merkittäviä.
Sellaiset maat kuin Tanska ja Suomi, joiden suoritukset olivat jo vahvoja, ovat edelleen kärjessä innovaatioindeksillä mitattuna eli trendien, ei ainoastaan tulostaulujen perusteella.
Kreikka ja Espanja ovat nopeasti ottamassa kiinni EU:n keskiarvoa, ja ne aloittivat suhteellisen alhaiselta tasolta.
Mutta muutos on tärkeää ja myönteistä.
EU:n neljä suurinta taloutta (Ranska, Saksa, Yhdistynyt kuningaskunta ja Italia) ovat parantamassa suoritustaan, mutta EU:n keskiarvoa hitaampaan tahtiin.
Näistä tuloksista voidaan ottaa oppia monella tapaa.
Unionin pitäisi ensinnäkin investoida opetukseen ja koulutukseen, kuten täällä on sanottu muutamaan kertaan, toiseksi parantaa suoritustaan huipputekniikan aloilla ja edistää yrittäjyyttä, kolmanneksi auttaa vauhdittamaan yritysten rahoittamaa tutkimusta ja kehitystä kannustamalla jäsenvaltioita ottamaan käyttöön tai lisäämään tarvittavia kannustimia ja lopuksi edistää tekniikan käyttöä kaikilla talouden aloilla, mukaan lukien julkishallinto.
Olen iloinen, että jäsen Rübigin mietintö kattaa oikein hyvin useat näistä näkökohdista.
Uskon, että tämä mietintö auttaa saamaan aikaan yhteisymmärryksen tulevista toimista.
Se on välttämätöntä, kuten innovaatioiden tulostaulun tulokset osoittavat.
Mietintö ilmaisee Euroopan halun vähentää unionin innovaatiovajetta ja saavuttaa Lissabonissa asetettu tavoite ja auttaa siten selvästi parantamaan EU:n yleistä kilpailukykyä.
Toivon, että meillä on tilaisuus palata näihin kysymyksiin komission vuoden 2001 kilpailukykyä koskevassa kertomuksessa, joka esitellään muutaman viikon kuluttua.
Kiitoksia, arvoisa komission jäsen.
Julistan keskustelun päättyneeksi.
Äänestys toimitetaan keskiviikkona klo 12.00.
Tavaramerkkioikeuksien sammuminen
Esityslistalla on seuraavana Mayerin laatima oikeudellisten ja sisämarkkina-asioiden valiokunnan mietintö (A5-0311/2001) komission yksiköiden valmisteluasiakirjasta: Tavaramerkkioikeuksien sammuminen (SEC(1999)2033 - C5-0354/2000 - 2000/2187(COS)).
Arvoisa puhemies, haluaisin esitellä lyhyesti mietintöni pohjana olevia ongelmia sekä sen keskeisiä kohtia.
Ydinsanoma kuuluu: komissiota vaaditaan tekemään 31. joulukuuta 2002 mennessä perusteellinen tutkimus vaikutuksista, joita mahdollisella siirtymisellä oikeuksien kansainväliseen sammumiseen olisi.
Komission vuonna 1999 esittämässä Nera-tutkimuksessa käsitellään näitä vaikutuksia vain riittämättömästi.
Tavaramerkkioikeudella on vaikutusta vain sillä alalla, jota varten se on myönnetty.
Yhteisön laajuinen sammuminen koskee yhteisön tavaramerkkiä ja kansallisia tavaramerkkejä silloin, kun tavaramerkkioikeuden haltija on laskenut tuotteensa yhteisön sisällä liikkeelle ensimmäistä kertaa.
Jos tavaramerkkioikeuden haltija laskee tuotteensa liikkeelle yhteisön ulkopuolella, tavaramerkkien oikeusvaikutukset eivät ole vielä sammuneet yhteisössä.
Hän voi siksi kieltää rinnakkaistuontia harjoittavia tuomasta tuotetta yhteisöön.
Hän voi siis nykyisen yhteisön laajuiseen sammumiseen perustuvan järjestelmän ansiosta määrittää kaksi eri hintaa: alhaisemman yhteisön ulkopuolisille maille ja korkeamman itse yhteisölle.
Kaksijakoinen hintapolitiikka ei ole kuitenkaan tavaramerkkilainsäädännön tavoitteena.
Tavaramerkin päätavoite on nimittäin tehdä tuotteesta erottuva ja tunnettu ja viestittää tiettyä tuotelaatua.
Voitaisiin puhua myös mainosvaikutuksesta.
Markkinoiden jakaantuminen kahtia, josta aiheutuu yhteisössä haittaa kuluttajalle, ei voi olla yhteisön tavaramerkin myöntämisen tavoite.
Myöskään kilpailuoikeudellisesta näkökulmasta mikään ei puhu rinnakkaistuontia vastaan.
Miksi rinnakkaistuonti pitäisi sitten pystyä estämään tavaramerkkioikeuden kiertotien kautta?
Se ei ole oikein.
Meidän on tehtävä jotakin, jotta kilpailu lisääntyy ja hinnat laskevat tavaramerkin saaneiden tuotteiden alalla.
Ruotsin kilpailuviranomaisten tekemässä tutkimuksessa ollaan samaa mieltä.
Myös Irlannin kilpailuviranomaisten keskusteluasiakirjassa ollaan tätä mieltä.
Yhdistyneen kuningaskunnan parlamentin alahuoneen valiokunnassa pidetyssä kuulemistilaisuudessa esitettiin myös etupäässä perusteluja kansainvälisen sammumisen puolesta.
Lisäksi on yksi merkittävä uusi tekijä: kasvava Internet-kauppa.
Nykyinen sammumiseen perustuva järjestelmä voisi estää sähköisen kaupankäynnin kehitystä.
Ei ole nimittäin varmaa, onko sellainen Internetin välityksellä tapahtuva myynti, jossa tavaramerkkituotteet lähetetään ostajalle jälkikäteen, sallittua tavaramerkkioikeudellisesta näkökulmasta.
Oikeusturva ja kuluttajansuoja ovat kuitenkin Internet-kaupan kehittymisen olennaisia edellytyksiä.
Lisäksi tulee seuraavaa: on a) tavaramerkkejä, joissa ei ole tavallaan luokiteltu yhtään tuotetta.
Esimerkiksi te tilaatte "Siemensin".
"Siemens" voi olla lamppu, pesukone tai ydinvoimala.
On lisäksi b) tavaramerkkejä, joilla merkitään ryhmätuotteet, esimerkiksi Adidas-kengät, ovat ne sitten sandaaleja tai varsikenkiä.
On c) tavaramerkkejä, jotka edellyttävät täydellistä identiteettiä, esimerkiksi lääketieteessä.
Lääkkeessä ei saa olla milligrammakaan toisin kuin se, mitä sillä merkitään.
Kaikki nämä asiat ovat riittävä syy vaatia komissiolta oman kattavan tutkimuksen tekemistä.
Siinä yhteydessä on myös tehtävä vertailua maailman tärkeimpiin kauppamaihin ja tutkittava ja analysoitava tarkasti sen vaikutuksia EU:n työmarkkinatilanteeseen.
Arvoisa puhemies, minun on ennen kaikkea todettava arvostavani esittelijää, joka äärimmäisen eriytyneistä kannoista huolimatta osasi kuunnella ja ehdottaa sellaista vaihtoehtoa, jonka kaikki pystyivät hyväksymään lisäharkintaa koskevasta ehdotuksesta.
Tämä kanta on sitäkin tärkeämpi ja tarpeellisempi, koska mietintö sivuaa maailmanlaajuistumiseen ja Euroopan yhdentymiseen liittyviä polttavia ongelmia.
Kuluttajien ja valmistajien välittömien intressien lisäksi kyseessä on Euroopan unionin taloudellinen asema maailmankaupassa.
Jotkut voivat kannattaa kaupan täydellistä vapauttamista, toiset taas, kuten minä, katsovat, että yhteisön tavaramerkkioikeuksien sammumisjärjestelmä vastaa sitä, mitä yhteismarkkinoiden yhdentämisen kehittäminen edellyttää; se on siis erinomainen keino lujittaa Euroopan asemaa maailmanlaajuisessa kilpailussa.
Tämän yhdentymisnäkökohdan ohella mietinnössä painotetaan innovaatioiden tukemista, ja Luoja tietää, miten paljon edellisessä mietinnössä puhuttiin innovaatioiden ja luovuuden tukemisesta yhteisössä.
Tavaramerkki onkin ensimmäinen ja tehokkain väline henkisen omaisuuden suojelussa.
Se on tae aitoudesta, tuotteen laadusta kuluttajan kannalta.
Tavaramerkin avulla voidaan taata myyntiä edeltävä palvelu, se vaikuttaa investointeihin ja sitä kautta keksintöihin.
Järjestelmän muuttaminen johtaisi siihen, että investoinnit eurooppalaisten tuotteiden tutkimukseen ja kehitykseen vähenisivät, ja vaikutus työllisyyteen voisi olla raju.
Toisaalta nykyjärjestelmän avulla on helpompi suojautua väärentämistä vastaan, koska rinnakkaisten maahantuojien käyttämät kanavat ovat usein samoja kuin ne kanavat, joita pitkin piraattituotteet kulkevat.
Ottaen huomioon tällä hetkellä käytettävissä olevat tutkimukset, ja korostan sanaa "tällä hetkellä", mikään pätevä seikka ei oikeuta meitä muuttamaan järjestelmää tavalla, joka voisi haitata innovaatioita.
Toivon, että esittelijämme ehdottama lisäharkinta vahvistaa tämän käsityksen.
Arvoisa puhemies, haluan ensiksi onnitella esittelijä Mayeria hänen tänään esittelemästään mietinnöstä.
Tiedän erittäin hyvin, ettei hän olisi halunnut hyväksyä tätä mietintöä, ja vaikka tämä ei lohdutakaan häntä, haluan sanoa hänelle, että minäkin olisin halunnut, että parlamentti olisi lopulta hyväksynyt esittelijä Mayerin alun perin laatiman mietinnön.
Kun otetaan huomioon ne valtavat edut, joiden takia halutaan estää merkkitavaroiden maailmanlaajuinen kauppa, erään konsultin omituinen raportti, jonka mukaan kuluttajat eivät välittömästi hyötyisi edullisempien tavaroiden hankinnasta, ja välinpitämätön komissio, jota ei näytä kiinnostavan erään Euroopan kuluttajiin erittäin kielteisesti vaikuttavan ongelman ratkaiseminen, esittelijä Mayer on kyennyt laatimaan mietinnön, jossa kehotetaan edelleen etsimään keinoja, joilla merkkitavaroiden valmistajia voitaisiin estää pitämästä hintoja epätavallisen korkealla Euroopan markkinoilla.
Kun yhteisöjen tuomioistuin antoi heinäkuussa 1998 tuomion asiassa Silhouette, se aiheutti suurta levottomuutta maissa, joissa oli tunnustettu tavaramerkin kansainvälisten oikeuksien sammumisen periaate.
Periaate on voitu tunnustaa joko laissa, kuten Ruotsissa, tai oikeuskäytännössä, kuten kotimaassani Espanjassa.
Oikeudellisesti tuomio ei ole kannekelpoinen siitä lähtien, kun siinä todetaan, että tavaramerkkidirektiivin 7 artiklassa, jossa säädetään oikeuden yhteisönlaajuisen sammumisen periaatteesta, säädetään epäsuorasti oikeuden kansainvälisen sammumisen kiellosta.
Tämä on kuitenkin lainvarainen tulkinta, joka ei estä tunnustamasta - kuten tuomiossa tehdään - sen seikan haitallisia vaikutuksia kuluttajiin, että tavaramerkkien haltijat voivat estää omien tuotteidensa tuonnin, jos ne ovat peräisin kolmansista maista.
Tavaramerkkioikeuden kansainvälisen sammumisen kieltoa puolustavien väitteet - väärennösten torjunta, arvovallan säilyttäminen, tulonsiirto valmistajalta maahantuojalle - ovat ristiriidassa sellaisen todellisuuden kanssa, jota kuvataan esittelijän laatimissa asiakirjoissa.
Kun sallitaan rinnakkaistuonti kolmansista maista, merkkituotteiden hinnat laskevat.
Hintojen noususta saadut tiedot Saksassa, jossa saksalaista lakia muuttamalla estettiin oikeuden kansainvälinen sammuminen, puhuvat omaa kieltään.
Vaikka omilla kokemuksillani ei juurikaan ole tieteellistä arvoa, minun on todettava, että minulla on ollut tilaisuus todeta, että tuote, joka Espanjassa maksaa 10 euroa, maksaa Yhdysvalloissa ainoastaan 1,5 euroa.
Kaikista näistä syistä ja siitäkin huolimatta, että kunnianhimoisemmasta päätöslauselmasta ei onnistuttu pääsemään yksimielisyyteen, on tärkeää, että komissio tekee aloitteen kuluttajien hyväksi ja toteuttaa ehdotuksia, joilla vahvistetaan maailmanmarkkinoita ja autetaan poistamaan paitsi kaupan tulliesteitä myös sellaisia esteitä, jotka johtuvat usein omia etujaan puolustavien yritysten toteuttamista kilpailun vastaisista toimista.
Arvoisa puhemies, arvoisa komission jäsen, minun on valitettava sitä, että en ole lukenut No Logo -kirjaa enkä the Economist -lehden Pro Logo -erikoisnumeroa.
On kuitenkin selvää, että käynnissä on erittäin kiinnostava keskustelu, joka koskee tavaramerkkejä ja niiden merkitystä maailman markkinoiden jakautumisen kannalta.
Me, jotka haluamme globalisaatiota, josta on hyötyä kaikille osapuolille, odotamme todellakin tavaramerkkioikeuksien kansainvälistä sammumista, alkuperäisen Mayerin mietinnön mukaisesti.
Sama koskee myös liian tehokkaan kilpailupolitiikan ajamista, kuten esittelijä sanoi.
Eurooppalainen sammuminen sallii nykyään nimittäin sen, että markkinat voidaan jakaa, ja siitä koituu etuja valmistajille mutta ei kuluttajille.
Eri tutkimukset antavat eri tuloksia.
Komissio suhtautuu tutkimuksessaan melko kielteisesti kansainväliseen sammumiseen.
Toisaalta olemme saaneet myös sellaisia kokemuksia, joihin aiempi puhuja viittaa, toisin sanoen, että olemassa on useita valtioita, joissa tuotteet kallistuivat sen jälkeen, kun yhteisön laajuinen sammuminen otettiin käyttöön, esimerkiksi Saksassa, Ruotsissa ja Isossa-Britanniassa.
Olen pahoillani myös siitä, että tätä asiaa ei pystytty viemään eteenpäin Ruotsin puheenjohtajakauden aikana, koska tiedän, että puheenjohtajavaltio Ruotsi piti tätä asiaa erittäin tärkeänä.
Toivon sen vuoksi, että me nyt todellakin saamme aikaan tätä asiaa koskevan mietinnön.
Toivon edelleen, että komission jäsen voi kertoa, millaisia mahdollisuuksia meillä on ottaa tämä asia esiin WTO:ssa, jossa uusi kierros alkaa melko pian.
Uskon lisäksi, että on tärkeää, että tätä kysymystä ei sotketa piraattivalmistusta koskevaan kysymykseen, joka on aivan toinen kysymys.
On olemassa uusia tapoja valvoa tuotteiden aitoutta todellisen, yksityiskohtaisen tunnistuksen avulla, joka mahdollistaa aivan uudenlaisen valvonnan.
Sen vuoksi toivon, että komissio voi tukea niitä pyrkimyksiä, jotka ovat parlamentin päälinjana tänään ja jotka ovat ELDR-ryhmän päälinjana.
Arvoisa puhemies, tähän aikaan lyhytsanaisuus on velvollisuus, ei hyve.
Vaikka en ollutkaan tämän mietinnön laatineen valiokunnan jäsen, haluan puhua, koska kollegani, jäsen McCarthy, joka oli valiokunnan jäsen, ei päässyt paikalle niiden vakavien tapahtumien takia, joista nyt keskustellaan puoluekokouksessamme Brightonissa.
Puhun ihmisenä, joka on kiinnostunut kuluttaja-asioista.
Kuten edustaja Thors, olin jonkin aikaa kuluttaja-asioita käsittelevän laajennetun työryhmän puheenjohtaja.
Parlamentin työjärjestys ei salli meidän ilmaisevan näitä mielipiteitä siten kuin ennen.
Huomattava enemmistö, jonka jäsen Mayer kokosi oikeudellisten ja sisämarkkina-asioiden valiokunnassa, oli tietenkin vastakaiku, joka - kuten kollegani sanoi - oli vähemmän kuin mitä hän olisi toivonut.
Se on myös vähemmän kuin mitä minä olisin toivonut, ja sen pitäisi olla vähemmän kuin mitä tämä parlamentti olisi toivonut.
Pääasiallisesti tässä suositellaan uutta tutkimusta niistä vaikutuksista, joita siirtymisellä oikeuksien kansainvälisen sammumisen periaatteen käyttöön olisi.
Hienoa, mutta kuinka kauan se kestää, jos vastaavaa maahantuojaa voidaan estää antamasta kuluttajalle laatutuotetta hintaan, josta he molemmat hyötyvät?
Tässä ei ole kyse väärennetyistä tuotteista, kuten eräs toinen puhuja yritti väittää.
Kyse ei ole tappiollisesta kilpamyynnistä kilpailevien tuotteiden heikentämiseksi, eikä noiden tuotteiden laadun alas ajamisesta.
Tämä on suoranaista kaupankäynnin estämistä, joka ei pienennä niin sanottuja harmaan talouden markkinoita, vaan tekee niistä entistä sekavammat ja monimutkaisemmat.
Tutkimuksen on kerrottava meille kunniallisena pidetyn kaupankäynnin varjopuolesta.
En oikeastaan odota enempää komission jäseneltä tänä iltana kuin mitä olen kuullut häneltä yksityisesti.
Asia ei kuitenkaan voi jäädä tähän.
Silhouetten tapaus ei ollut viimeinen sana tästä kaikesta eikä sitä ole, kuten hän myöntäisi, myöskään jäsen Mayerin mietintö.
Joka tapauksessa tervehdin häntä.
.
(EN) Arvoisa puhemies, tämä on tärkeä aihe, ja siitä on keskusteltu useissa paikoissa ja usean otteeseen.
On tärkeää, että tavaramerkkioikeuksien sammumisjärjestelmä, jota yhteisö soveltaa, mahdollistaa asianmukaisen tasapainon kuluttajahintojen ja tavaramerkkioikeuksien suojelemisen välillä.
Ne, jotka puoltavat yhteisön laajuiseen sammumiseen perustuvaan järjestelmään siirtymistä, ovat väittäneet, että yksipuolinen siirtyminen tavaramerkkioikeuksien kansainväliseen sammumisjärjestelmään vaikuttaisi merkittävästi kuluttajahintoihin.
Komissio ei ole vakuuttunut siitä, että näin tapahtuisi.
Lontoossa sijaitsevan konsultointiyrityksen tekemän, komissiolle helmikuussa 1999 esitetyn NERA-tutkimuksen mukaan hinnat kansainväliseen sammumiseen perustuvassa järjestelmässä eivät todennäköisesti eroaisi paljoakaan tällä hetkellä voimassa olevista.
Jäsen Berenguer Fuster ja esittelijä ovat viitanneet väitettyihin hinnannousuihin Saksassa filmien, hajuvesien ja kameroiden kohdalla.
Heti kun tämä tuli tietoon, kyseiset alat toimittivat komissiolle tilastoja osoittaakseen, että hinnat eivät ole nousseet kuten väitettiin, vaan ovat pysyneet samoina tai joissain tapauksissa jopa pudonneet.
Saksaa koskevat väitetyt todisteet eivät ole sitä, miltä näyttävät, ja tukevat itse asiassa komission esittämiä eivätkä kansainvälistä sammumista puoltavia seikkoja.
Ruotsin ja Yhdistyneen kuningaskunnan hallitukset ovat myös tehneet hintatutkimuksen.
On erittäin mielenkiintoista huomata, ja merkittävää tälle keskustelulle, että niiden tuotteiden, joiden kohdalla vertailu Euroopan unionin ja Yhdysvaltojen välillä oli mahdollista, halvimmat markkinat olivat usein Euroopan unionissa.
Joidenkin tuotteiden kohdalla Yhdysvaltojen markkinat olivat jopa kalleimmat.
Lisäksi jäsenvaltioiden välillä oli huomattavia hintaeroja.
Yleensä hinnat Saksassa ja Ranskassa olivat alhaisempia kuin Yhdistyneessä kuningaskunnassa ja Ruotsissa.
Nuo erot ovat Euroopan unionin sisällä siellä, missä sovelletaan tavaramerkkioikeuksien alueellista sammumista eikä kansainvälistä sammumista.
Toisin sanoen kaikkia Euroopan unionin jäsenvaltioita koskee sama sammumisjärjestelmä, mutta elektroniikkalaitteissa on 40 prosentin hintaero Ruotsin ja Saksan välillä.
Tämä varmasti kelpaa osoitukseksi siitä, että sisämarkkinat eivät toimi niin kuin niiden pitäisi, mutta se osoittaa myös, että hintaeroilla ei ole mitään tekemistä sen kanssa, onko sammumisjärjestelmä alueellinen vai kansainvälinen.
Euroopan unionin sisäiset hintaerot ovat yleensä suuremmat kuin hintaerot EU:n jäsenvaltioiden ja Yhdysvaltojen välillä.
Toisin sanoen argumentit sen väitteen puolesta, että kansainvälinen tavaramerkkioikeuksien sammuminen johtaisi hintojen laskemiseen, ovat hyvin hataria.
Itse asiassa komissio ei usko noihin todisteisiin lainkaan.
Edelleen haluan lisätä, että hinnat ovat vain sammumiskysymyksen yksi näkökohta.
On myös erittäin tärkeää ajatella tavaramerkkien haltijoiden oikeutettuja etuja heidän kotimarkkinoillaan.
Monille yrityksille tavaramerkki on niiden arvokkain omaisuus, ja se ei ole asia, jonka voisimme ottaa kevyesti.
Tavaramerkeillä on arvoa myös kuluttajille, koska ne ovat merkki laadusta.
Komissio päätti toukokuussa 2000, ettei ole syytä, ainakaan tällä hetkellä, ehdottaa muutosta nykyiseen järjestelmään.
Komissio katsoo, että pelissä olevien etujen välillä on nyt asianmukainen tasapaino ja että nykyinen yhteisön laajuiseen tavaramerkkioikeuksien sammumiseen perustuva järjestelmä on tarkoituksenmukainen tapa suojella tavaramerkin haltijoiden laillisia oikeuksia.
Komissio on tietenkin ottanut asianmukaisesti huomioon esittelijä Mayerin mietinnön sekä pitkät ja vaikeat keskustelut oikeudellisten ja sisämarkkina-asioiden valiokunnassa.
Monia argumentteja on esitetty järjestelmän muuttamisen puolesta ja sitä vastaan.
Komissio tunnisti kaikki nämä argumentit aikaisemmista keskusteluista muilla foorumeilla.
Komission palvelut ovat tutkineet ja analysoineet perusteellisesti kaikki mainitut näkökohdat, ja minun mielestäni mitään sellaisia uusia seikkoja ei ole esitetty, jotka vaatisivat lisätutkimuksia tai antaisivat komissiolle aihetta harkita päätöstään uudelleen.
Toisaalta komissio aikoo seurata tarkasti tavaramerkkioikeuksien sammumiskysymystä ja ryhtyy taatusti kaikkiin tarvittaviin toimiin, jos ilmenee uusia ja tärkeitä syitä harkita nykyisen sammumisjärjestelmän hylkäämistä.
Sillä välin komissio on tietenkin valmis jakamaan parlamentin kanssa kokemuksensa mahdollista tavaramerkkioikeuksien väärinkäyttöä koskevista tapauksista, mutta tehdäkseen kertomuksesta hyödyllisemmän ja tasapainoisemman komissio aikoo ottaa huomioon kaikki olennaiset seikat.
Kiitos, arvoisa komission jäsen.
Julistan keskustelun päättyneeksi.
Äänestys toimitetaan keskiviikkona klo 12.00.
(Istunto päättyi klo 23.20.)