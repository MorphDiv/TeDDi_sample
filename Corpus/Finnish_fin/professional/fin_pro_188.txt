# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Olemme yrittäneet ratkaista kasvavaa Internet-osoitteiden vilpillisen rekisteröinnin ongelmaa pyytämällä, että rekisteri tarjoaisi sovittelu- ja välimiesmenettelypalveluja joko maksuttomasti tai siten, että kulut korvataan verkkotunnusten epäasianmukaisen ja spekulatiivisen rekisteröimisen ehkäisemiseksi.
Ehdotamme sellaisen neuvoa-antavan komitean perustamista, joka käsittelee sitä, millaisia verkkotunnuksia ylimmällä tasolla voidaan rekisteröidä, kuten käytäntö on valtioiden maatunnuksissa.
Arvoisa komission jäsen, ymmärrämme, että on tarpeellista edistyä .eu-aluetunnuksen toteuttamisessa ja että on tarpeellista varmistaa, että Internet-maailman periaatteita, itsesäätelyä ja itsehallintoa, kunnioitetaan.
Mutta on tärkeää saada periaatteet oikein alusta alkaen onnistumisen varmistamiseksi, ja siksi olemme selittäneet tämän yksityiskohtaisesti.
Yhteistyö esittelijä Fleschin ja minun välillä toimi erinomaisesti.
Nyt odotamme samanlaista yhteistyötä neuvoston ja komission kanssa.
Toivomme, että ne harkitsevat vakavasti esittämiämme suosituksia ja että pääsemme nopeaan ratkaisuun, jotta .eu-aluetunnus saa mahdollisimman nopeasti hyvän ponnahduslaudan.
Arvoisa puhemies, ryhmäni puolesta haluaisin ottaa lämpimästi vastaan tämän mietinnön ja kiittää esittelijä Fleschia hänen erittäin laajasta ja yksityiskohtaisesta työstään, joka osoittaa hänen kokemuksensa tästä alasta.
Haluaisin myös osoittaa erityistä kunnioitusta lausunnon valmistelija McCarthylle, jonka kanssa olen työskennellyt oikeudellisten ja sisämarkkina-asioiden valiokunnassa.
Esittelijämme ja valmistelijamme tekivät yhdessä erittäin hyvin perustellun mietinnön.
Tässä mietinnössä on tärkeää se, että on pystytty vastustamaan kiusausta monimutkaistaa komission ehdottamaa pohjimmiltaan yksinkertaista tekstiä.
Olennaisesti parlamentin viesti on, komission jäsen Liikanen, että asiaan käydään käsiksi.
Me emme halua tehdä sitä liian monimutkaiseksi.
Olemme tehneet muutamia kannatettavia parannuksia, mutta teidän ehdottamianne perusperiaatteita ei ole muutettu.
Se on tärkeää, koska meidän täytyy muistaa, että .eu-aluetunnus on itse asiassa myöhäinen tulija erittäin kilpailuhenkisillä ja ruuhkaisilla markkinoilla.
Sen täytyy oikeuttaa olemassaolonsa.
Jotta se voisi olla menestyksekäs, me haluamme, että yritykset ja järjestöt käyttävät sitä.
Sen vuoksi rekisteröintiä koskevien menettelytapojen täytyy olla yksinkertaisia, helppoja ja kannattavia.
Meidän täytyy pitää mielessä, että rekisteröintiin kuuluvien käytänteiden ja menettelyiden täytyy edustaa parhainta alalla olevaa käytäntöä.
Koska tulemme mukaan tähän näin myöhässä, asian hoitaminen huolimattomasti ei ole mitenkään puolustettavissa.
Sen vuoksi ne suojatoimet, joihin sekä esittelijä Flesch että lausunnon valmistelija McCarthy viittaavat ja jotka koskevat tavaramerkkisuojaa ja vilpillisten rekisteröintien - cybersquatting - ehkäisemistä, ovat erityisen tärkeitä.
Haluan korostaa kahta erityistä huolenaihetta, jotka toin esiin keskustelussa ja joita tarkistukset heijastivat, mistä olin erityisen tyytyväinen.
Lausunnon valmistelija McCarthy viittasi tarkistuksiin, joiden tavoitteena on antaa aiempien oikeuksien omistajille riittävästi aikaa rekisteröidä tunnuksensa.
Se on hyvin tärkeää.
Emme halua saattaa niitä yrityksiä epäedulliseen asemaan, jotka jo toimivat aktiivisesti tällä alalla ja jotka haluavat suojella itseään ja ottaa .eu-aluetunnuksen käyttöön.
Emme halua yritysten tuntevan, että niitä pidäteltäisiin millään tavalla.
Näille yrityksille täytyy antaa riittävästi aikaa rekisteröityä, jotta vilpilliset rekisteröinnit voitaisiin ehkäistä, ja estää niiden toiminta, jotka haluavat vain nopeasti kääriä rahaa siirtymällä näiden yritysten alalle ja rekisteröidä niiden nimet.
Uudelle rekisterille on hyvin tärkeää - ja osoitan tämän erityisesti komissiolle - että sen aloitusajankohta ja ennakkorekisteröinnin ajanjakso julkaistaan näyttävästi kautta Euroopan unionin, jotta ihmiset ymmärtävät nämä oikeudet.
Toiseksi, meidän täytyy varmistaa, että .eu-aluetunnus ei millään tavalla syrjäytä jo olemassa olevia jäsenvaltioiden omia aluetunnuksia.
Ehdotin tarkistusta, jonka kollegani ilokseni hyväksyivät ja joka varmistaa sen, että .eu-aluetunnusrekisterillä ei ole valtuuksia myöntää alemman tason aluetunnuksia, joihin sisältyy jonkin jäsenvaltion yksilöiviä tunnuksia.
Lopuksi, tämä on arvokas parannus Euroopan unionin informaatioyhteiskunnan pystyvyyteen toimia hyvin nopeasti kehittyvässä maailmassa.
Arvoisa puhemies, yhdyn jäsen Fleschin mietinnölle annettuun tunnustukseen.
Se on mielestäni ainutlaatuisen tasapainoinen ja ansiokas mietintö, minkä vuoksi sen muotoon ja sisältöön on pakko yhtyä.
Katson, että tällä mietinnöllä otetaan taas yksi askel eteenpäin tuolla tiellä, jonka komissio ja parlamentti yhdessä viitoittivat jo kuukausia sitten, kohti tietoyhteiskunnan kehittämistä, jotta voidaan kuroa umpeen välimatka ja häivyttää kuilu, joka tällä hetkellä vallitsee Euroopan unionin mantereen tietoyhteiskunnan ja muun maailman, erityisesti Pohjois-Amerikan, edistyneemmän tietoyhteiskunnan välillä.
Tämä on yksi tärkeä lisäetappi, jolla on kenties muita enemmän merkitystä yleisen mielipiteen kannalta, mutta myös ja juuri tästä syystä on tärkeää, että se toteutetaan nopeasti.
En halua toistaa kollegojen jo esittämiä huomautuksia, mutta haluaisin kuitenkin korostaa vielä yhtä seikkaa: tyytyväisyyttäni siitä, että jatketaan tällä tiellä ja taataan vastakin operaattorien itsesäätely myös Internetissä.
Minusta meidän on aina korostettava, että Internet on ihmeellinen asia, ja sen on oltava sitä myös silloin, kun luomme eurooppalaisen aluetunnuksen, myös koska siinä ollaan itsesäätelyn ja operaattorien itsehallintokyvyn varassa.
Meidän on siis jatkettava tällä Euroopan tietoteknologian kehittämisen tiellä, mutta vältettävä koskemasta sen riippumattomuuteen tai byrokratisoimasta sitä, koska myönteistä on ollut juuri se, että se on kyennyt kehittymään spontaanisti.
Arvoisa puhemies, arvoisa komission jäsen, hyvät kollegat, haluan onnitella esittelijä Fleschiä erinomaisesta tuloksesta, johon hän on yltänyt teollisuusvaliokunnassa ja komission ja neuvoston kanssa käydyissä neuvotteluissa.
Ennen täysistuntoa ei olekaan jätetty enää yhtään tarkistusta.
Tämä kaikki saatiin aikaan puolessa vuodessa, kun komissio tarvitsi kolme vuotta ehdotuksen laatimiseen.
Nyt neuvoston ja parlamentin tehtävänä on huolehtia, että asiat etenevät jatkossa yhtä nopeasti.
Käyttäjäthän odottavat jo malttamattomasti.
Ja teiltä, komission jäsen Liikanen, odotan tietysti nopeaa, käytännöllistä ja yksinkertaista toteutusta, joka sopii Internet-kulttuuriin.
.eu-aluetunnuksen käyttöönotto auttaisi parantamaan Euroopan unionin kuvaa maailmanlaajuisissa tietoverkoissa ja tuomaan lisäarvoa Internetin nimijärjestelmään maatunnusten mukaisten aluetunnusten lisäksi.
Oleellisia tässä ovat kaksi seikkaa.
Ensinnäkin rekisteriä pitävän organisaation pitää olla riippumaton ja tehdä työnsä avoimesti ja ketään syrjimättä.
Kaikkien organisaatioiden, joita asia koskee, pitää olla edustettuna rekisterissä.
Toiseksi jäsenvaltioiden pitää päättää ajoissa, mitä aluetunnuksia ne haluavat käyttää ainutlaatuisesti.
Sitä varten tarvitaan selkeitä kriteereitä.
Tarvitaan siinä järjestyksessä kun pyynnöt esitetään -periaatetta mutta myös selkeitä sääntöjä, joilla voidaan estää väärinkäyttö.
Alankomaalaiset muistavat vielä aivan liian hyvin, miten Amsterdamin kaupungin piti ostaa takaisin aluetunnus www.amsterdam.nl kohtuuttoman korkeaan hintaan, koska eräs pornoalan yritys oli jo ominut nimen itselleen.
.eu-aluetunnusten nopea tulo tarjoaa erinomaisen tilaisuuden vahvistaa kansalaisten ja yritysten luottamusta verkkokauppaan.
Se edistää taloudellista kasvua, Euroopan teollisuuden kilpailukykyä ja siten työllisyyttä.
Sisämarkkinoiden laillisilla puitteilla on myös tällä alueella hyvin tärkeä rooli.
Arvoisa puhemies, myös minä haluaisin onnitella esittelijää ja oikeudellisten asioiden valiokunnan valmistelijaa meille esitetyn ehdotuksen johdosta.
Niin kuin edellisetkin puhujat, suhtaudun siihen myönteisesti, koska on korkea aika, että EU saa oman aluetunnuksensa.
Se mahdollistaa yhä useamman yrityksen toiminnan uuden sähköisen kaupankäynnin puitteissa ja poistaa myös joitakin epävarmoja puolia ja muutamia ongelmia, jotka liittyvät tällä hetkellä olemassa oleviin eri aluetunnuksiin.
Eräs huolenaiheeni liittyy Internet-osoitteiden ja verkkotunnusten hallintoa hoitavaan järjestöön - ICANNiin.
Koska tämä järjestö kuuluu Yhdysvaltojen lainsäädännön piiriin, he ovat jo alkaneet rekisteröidä .eu-aluetunnuksia ja antavat myös ihmisten ostaa .eu-aluetunnuksia.
Haluaisin mahdollisesti tietää komission jäseneltä, mihin toimiin hän on ryhtynyt, jotta tämä mahdollinen ristiriita voidaan tulevaisuudessa hoitaa.
Minä yhdessä muiden parlamentin jäsenten kanssa luotan täysin siihen, että komissio varmistaa uuden ja innovatiivisen tavan taata turvallisuus tällä alalla tulevaisuudessa.
Arvoisa puhemies, onnittelen esittelijää, ja minäkin haluan jäsen Carraron lailla puhua Internet-järjestelmän itsesäätelyn ratkaisevasta tärkeydestä.
Tästä näkökulmasta huolta saattaa aiheuttaa liian raskas neuvoa-antava komitea, joka hoitaa suhteita ammattiyhdistysten, yritysten, ammattiliittojen ja palvelujen tarjoajien edustajien kanssa.
Älkäämme hankaloittako .eu-aluetunnuksen hallinnointia ja huolehtikaamme sen sijasta paremmin siitä, että Euroopan sähköiseen kansalaisuuteen liittyvät oikeudet toteutuvat tällä verkkoalueella.
Haluan tehdä komissiolle seuraavan ehdotuksen: sen on alettava heti pohtia, miten myös .eu-aluetunnuksen avulla voitaisiin taata ne uudet oikeudet, jotka liittyvät esimerkiksi asiakirjojen saatavuuteen ja toimielinten interaktiivisuuteen, vetoomuksista, oikeusasiamiehestä ja kilpailuihin osallistumisesta puheen ollen.
Interaktiivisuudella, siis kansalaisen ja Euroopan unionin toimielinten välisellä, voidaan täyttää .eu-aluetunnus sisällöllä, jonka avulla todellinen ja oikea Euroopan telemaattinen kansalaisuus toteutuu.
Arvoisa puhemies, sanoisin, että yksi tämän mietinnön merkittävimmistä ansioista on sen laatinut henkilö, sillä on todellinen ilo työskennellä hänen kanssaan.
Kuten tiedetään, nykyisin me kansalaiset saamme kaikkialla selville Internetin kautta uusia asioita valtioista, yrityksistä, järjestöistä ja monta kertaa elämäntavoista vastakkaisella puolella maailmaa.
Tämä vuorovaikutteinen viestintäväline on levinnyt räjähdysmäisesti ja sitä käytetään käytännössä maailman kaikissa kehittyneissä maissa, ja muissa sen tulo on vain ajan kysymys.
Me kaikki olemme myös joutuneet näkemään sen monta kertaa huonoa käyttöä.
Meidän on Internetin nimijärjestelmän .eu-aluetunnuksen yhteydessä vältettävä tunnuksen asiatonta käyttöä sellaisissa nimissä, jotka voisivat vahingoittaa Euroopan unionista ja sen jäsenvaltioista saatavaa kuvaa, sillä eu-aluetunnuksesta tulee Euroopan unionin näyteikkuna maailmalle, tuotemerkki, joka on osa kulttuuriperintöämme, ja sellaisena sitä pitää kohdella, minkä takia sen käyttöä pitää ohjata, valvoa ja suojella.
Kaiken kaikkiaan olen sitä mieltä, että joitakin taloudellisen toiminnan kenttään kuuluvia näkökohtia pitää valvoa, mikäli ne halutaan saattaa hyvälle mallille. eu-aluetunnus on mielestäni yksi näistä asioista, sillä sen pitää olla laadun vertauskuva, jonka takana oleva tieto on luotettavaa ja sisältö johdonmukaista.
Haluan muistuttaa, että mielikuvat Euroopan unionista ovat erinomaisia ja että meidän pitää säilyttää ne ja tukea niitä.
Arvoisa puhemies, kuitenkin melko teknisten esitysten jälkeen pitäisi pitää tarkasti mielessä, mistä on kyse.
Toistuvasti sanotaan oikeutetusti, että Euroopalla ei ole kasvoja.
Jos te julkisuudessa yritteliäänä ihmisenä haluatte itsellenne osoitteen, sen loppuosa on ".at, .com, .net, .org".
Nyt me saamme kasvot, me saamme osoitteen.
Sillä on jo jotain arvoa, jos me saamme sen yhdistettyä ja jos komissio löytää vastaavan tien.
Meistä tulee ".eu".
Syy siihen, että se tapahtuu niin myöhään, on taas pääasiassa se, että me emme ole vielä onnistuneet kasvamaan yhteen täksi yksiköksi, joksi me väitämme jo kasvaneemme.
Tämä Eurooppa kehittyy sisämarkkinoista toivottavasti ehkä politiikan kautta hitaasti myös identiteetiksi.
Me tiedämme, että moni asia on pielessä.
Pidän edistyksenä sitä, että ".eu"osoitteeseen liittyy tietty luonnehdinta.
Luotan komissioon ja kaikkiin vastuullisiin, että asiassa ei hutiloida, kun me saamme nämä aluetunnukset, että voi esiintyä jopa sellaisia tapauksia kuin edeltävät puhujat mainitsivat.
Tunnuksena "Amsterdam.nl".
Toivoisin kuitenkin myös Euroopan laajentumisen ja myös uudelleenalueellistumisen yhteydessä, että myös alueilla on mahdollisuus ottaa käyttöön vastaavia alku- tai lopputunnuksia.
Tässä asiassa en haluaisi yhtyä käsiteltävänä olevaan mietintöön.
Pidän kuitenkin myönteisenä tarkistukseen 15 sisältyvää esittelijän viittausta avoimuuden periaatteeseen, mikä tuo minut puheenvuoroni päättävään vaatimukseeni, että EU:n toimielinten on näytettävä esimerkkiä toimimalla täysin avoimesti kansalaistensa hyödyksi.
Arvoisa puhemies, arvoisat kollegat, myös minä haluaisin onnitella aluksi teollisuus-, ulkomaankauppa-, tutkimus- ja energiavaliokunnan esittelijää, jäsen Fleschiä, erittäin lämpimästi hänen erinomaisesta mietinnöstään.
Hyvä jäsen Flesch, te olette todellakin onnistunut käsittelemään mietinnössänne keskeisiä näkökohtia .eu-aluetunnuksen asiassa ja näyttämään siten myös oikean suunnan parlamentin taholta.
Me rakennamme tällä asetuksella Eurooppaa, nimittäin virtuaalimuodossa.
Ottamalla käyttöön .eu-aluetunnuksen me voimme esittää eurooppalaisen identiteettimme paremmin Internetissä.
Sillä on lukuisia etuja.
Sillä tuetaan sähköistä kaupankäyntiä Euroopan unionissa.
Kuluttajat tunnistavat .eu-aluetunnuksen myötä Internetissä toimivan yrityksen kuuluvan sisämarkkinoihin ja luottavat siihen enemmän.
Tähän asti eurooppalaisia yrityksiä, - jäsen Martin viittasi siihen - joilla on .com-verkkotunnus, pidettiin toisinaan amerikkalaisina yrityksinä eurooppalaisten yritysten sijasta.
Eurooppalaiset yritykset, järjestöt ja yksityiset henkilöt saavat uudet ytimekkäät osoitteet, jotka on varattu tavallisissa verkkotunnuksissa jo kauan sitten.
Esimerkiksi .com-tunnuksiahan on EU:ssa jo pitkälti yli 10 miljoonaa.
Sen jälkeen kun myös neuvosto ilmoitti muutama päivä sitten kannattavansa .eu-aluetunnuksen käyttöönottoa, me myötävaikutamme hyväksymällä asetuksen ennen kesätaukoa siihen, että ensimmäisten .eu-osoitteiden rekisteröiminen voidaan aloittaa keväällä 2002.
Voin siksi vain pyytää teitä hartaasti hyväksymään tämän hankkeen erityisesti aikana, jolloin yli 90 prosenttia useimmin vierailluista Internet-sivuista on alkujaan Yhdysvalloista ja noin 70 prosenttia sähköisestä kaupankäynnistä tapahtuu Yhdysvalloissa.
Arvoisa puhemies, ensinnäkin haluan kiittää esittelijää erinomaisesta yhteistyöstä ja siitä ensiluokkaisesta tavasta, jolla hän on muotoillut mietintönsä.
Haluan syventyä pariin seikkaan.
Ensiksikin .eu-aluetunnuksen rekisteröintimenetelmään.
Rekisteröintiperiaatteena on, että se, joka haluaa rekisteröidä .eu-aluetunnuksen, omistaa myös siihen liittyvät merkkioikeudet.
Siinä pitää punnita kahta etunäkökohtaa.
Toisaalta epäasianmukaisen rekisteröinnin estämistä ja toisaalta rekisteröinnin tekemistä mahdollisimman yksinkertaiseksi pk-yrityksille ja kansalaisille.
Sitä varten on tarjolla kaksi mallia.
Ensimmäisessä mallissa pitää täyttää etukäteen hyvin korkeat vaatimukset, ennen kuin saa .eu-tunnuksen, mikä johtaa siihen, että tunnuksia annetaan liian vähän, koska aita on liian korkealla.
Toisessa mallissa asioihin puututaan jälkikäteen, jos epäasianmukaista tai spekulatiivista rekisteröintiä on kaikesta huolimatta ilmennyt.
Viittaan tarkistukseen 34, jossa asia on ilmaistu hyvin.
Suosimme jälkimmäistä mallia, koska se on paljon ystävällisempi pk-yrityksille ja uskoakseni johtaa suurempaan määrään rekisteröintejä.
Uskon, että se on hyvä tie.
Toinen asiani koskee selkeyttä kansalaisten ja yritysten suuntaan. .eu-aluetunnus tarjoaa EU:n kansalaisille selvyyttä.
Se nimittäin osoittaa, että rekisteröinti on mahdollinen vain ihmisille ja yrityksille, jotka ovat laillisesti sijoittautuneet EU:hun.
Tästä puhutaan tarkistuksessa 24.
Se merkitsee suurempaa oikeusvarmuutta, suurempaa luottamusta ja myös sähköisen kaupan voimakkaampaa kasvua Euroopan unionissa.
Mielestäni kysymys on loppujen lopuksi siitä.
Lopuksi kolmas asia.
Tämä kokonaisuus sopii siihen EU-politiikkaan, jota haluamme toteuttaa.
Haluamme itsellemme hyvän aseman maailmanlaajuisessa tietoyhteiskunnassa.
Mielestäni .eu-aluetunnus antaa siitä hyvän signaalin, ja olen siitä poikkeuksellisen kiitollinen.
Arvoisa puhemies, arvoisa komission jäsen, hyvät parlamentin jäsenet, Eurooppa on bruttokansantuotteella mitattuna ensimmäisenä maailmassa, ja uskokseni on hyvä, että me ponnistelemme myös jatkossa hieman enemmän markkinoidessamme Eurooppaa.
Pidän myönteisenä, että me haluamme tulla maailman kilpailukykyisimmäksi alueeksi, ja uskon, että meidän on tehtävä vielä lujasti töitä sen eteen.
Juuri kilpakumppanimme maailmassa eivät nuku, vaan niillä on vireillä hyviä aloitteita, joten myös meille on tärkeää toimia tällä alalla mahdollisimman tehokkaasti ja nopeasti.
Meillä on Euroopassa 18 miljoonaa yritystä, ja uskon, että näille yrityksille on erittäin ratkaiseva markkinointietu, kun ne voidaan tunnistaa maailmanlaajuisesti yhtenäisesti, välittömästi ja vaikeuksitta.
Kuluttajan luottamus on kaupankäynnin keskeinen perusta, ja siksi Euroopan unionin läsnäolo maailmanlaajuisissa verkoissa aluetunnuksella on erityisen merkittävää.
Uskoakseni tarvitaan myös tehokasta kiistojen ratkaisua, jonka on määrä olla mahdollisimman edullinen mutta jonka pitäisi olla myös puolueeton ja syrjimätön.
Erityisesti nimien spekulatiivisen tai epäasianmukaisen rekisteröimisen yhteydessä pitäisi pystyä puuttumaan asiaan mahdollisimman nopeasti ja tehokkaasti, koska se on osapuolille erittäin keskeinen perusta ja voi vaatia niitä tehokkaaseen toimintaan.
Samoin on erittäin tärkeää, että rekisteristä järjestetään kiinnostuksenilmaisupyyntö, koska siten taataan myös eurooppalaisen alueen optimaalinen hoitaminen, ja toivon komissiolle ja erityisesti myös jäsen Fleschille kaikkea hyvää.
Uskon, että te olette ottanut sen myötä tärkeän askeleen tässä Euroopan unionissa.
.
(EN) Komissio otti ehdotuksen .eu-aluetunnuksen luomisesta ensimmäisen kerran käsittelyyn viime joulukuussa koko vuoden kestävän julkisen kuulemisen jälkeen.
Internet-maailmassa se on ikuisuus.
Eurooppalaiset Internetin käyttäjät odottavat kärsimättöminä .eu-aluetunnusta, jonka alle he voivat rekisteröidä yleiseurooppalaisia tunnuksia.
Siksi on välttämätöntä, että EU tekee tarpeelliset toimet, jotta .eu-aluetunnus voitaisiin toteuttaa mahdollisimman pikaisesti.
Tässä mielessä olen iloinen, että neuvosto saavutti viime viikolla yksimielisyyden yhteisistä suuntaviivoista, sillä se oli merkittävä askel eteenpäin.
Mitä taas parlamenttiin tulee, haluaisin kiittää erityisesti jäsen Fleschia ja jäsen McCarthya heidän tekemistään ponnisteluista esittelijöinä.
Heidän työnsä on edistänyt merkittävästi tilannetta, jossa toimielinten välisen yksimielisyyden saavuttaminen on hyvin lähellä ja joka mahdollistaisi .eu-aluetunnuksen pikaisen toteuttamisen.
Olen erittäin iloinen tämänpäiväisessä täysistunnossa käydyn keskustelun korkeasta tasosta.
Tarkistuksista sanoisin, että erityisesti esittelijät ovat ehdottaneet joukon tarkistuksia, jotka parantavat merkittävästi asetuksen tekstiä.
Tähän sisältyy Internetin hallinnoinnin keskeisien periaatteiden vahvistaminen, yhdenmukaisuuden selkeyttäminen yhteisön tietosuojasääntöjen osalta ja täsmällisemmät määritelmät rekisterin roolista ja tehtävistä.
Komissio on myös iloinen esittelijöiden antamasta tuesta komission tekemiin ehdotuksiin neuvoa-antavasta komiteasta.
Jotkin ehdotetut tarkistukset komissio voi hyväksyä periaatteessa, mahdollisin lisäselvennyksin.
Näihin kuuluu ehdotus, että komissiolla olisi oikeus periä rekisteriltä hallinnointimaksua suorittamistaan palveluista.
Jos tarkoituksena on varmistaa, että rekisteri ei vaikuta komission kustannuksiin, se voidaan hyväksyä, mutta siitä huolimatta komissio suhtautuisi myönteisesti selkeämpään viittaukseen siitä, että minkäänlaista pysyvää maksua ei rekisterille määrätä.
Mitä tulee ehdotuksiin rekisterin neuvoa-antavasta komiteasta, komissio on samaa mieltä siitä, että rekisterin asianmukainen toiminta edellyttää laajoja neuvotteluja Euroopan Internet-yhteisön kanssa.
Samalla on tärkeää selkeyttää, miten tällainen elin olisi vuorovaikutuksessa komission ja jäsenvaltioiden komitean kanssa.
Komissio tukee periaatetta, jonka mukaisesti rekisteröinnit tehdään siinä järjestyksessä kun pyynnöt esitetään, koska se on yksi komission ehdottamista rekisteröintiprosessin perimmäisistä perusperiaatteista.
Korostaisimme kuitenkin, että tämän yleisen periaatteen täytyy olla .eu-aluetunnuksen rekisteröintiin liittyvien yleistä etua koskevien sääntöjen ja periaatteiden alainen, jotta joidenkin puhujien tänä iltana mainitsemat ongelmat voitaisiin välttää.
Komissio ei myöskään vastusta vaatimusta siitä, että rekisteröityjien täytyy kunnioittaa käytännesääntöjä, vaikka täytyykin huolehtia väärinkäsitysten välttämisestä ja viittauksista ennakkotarkastuksiin.
Annan tukeni myös jäsen Carraron tekemille kommenteille.
Komissio on täysin sitoutunut avoimuuden periaatteeseen ja tukee kiinnostuksenilmaisupyynnön julkaisemista virallisessa lehdessä, josta myös jäsen Martin mainitsi.
Yleisten periaatteiden ja rekisterin toteuttamisen edellytysten julkaiseminen virallisessa lehdessä voi kuitenkin muodostua hyvin hankalaksi prosessiksi ja jokin muu julkaisutapa voi olla tehokkaampi.
Miksei käytettäisi tällä kertaa verkkosivustoa?
Nyt kun kyseessä on .eu-aluetunnus, miksemme julkistaisi asiaa verkkosivuillamme?
Muutamista ehdotetuista tarkistuksista komissio ei kuitenkaan voi olla samaa mieltä.
Mitä tulee niihin ehdotettuihin tarkistuksiin, jotka koskevat jäsenvaltioiden toteutettavia ehkäiseviä toimenpiteitä maantieteellisen ja geopoliittisen perustelun mukaan, haluaisin tuoda esiin, että jos jäsenvaltiot määräävät kukin erikseen tällaisia rekisteriä koskevia toimenpiteitä, se voi johtaa ristiriitaisuuksiin tai erilaisiin yhteensopimattomiin lähestymistapoihin.
Kysymys maantieteellisistä ja geopoliittisista nimistä on joillekuille jäsenvaltiolle erittäin tärkeä poliittinen kysymys, minkä komissio myöntää täysin.
Olen vakuuttunut, että neuvostossa saavutettu yksimielisyys, joka koski uutta artiklan 4 1a alakohtaa, voi tarjota vaihtoehdon, jota parlamentti voi tarkastella lisää.
Ehdotus siitä, että rekisterin tulee varmistaa, että rekisteröityvät yritykset ovat laillisesti sijoittautuneita yhteisöön, on myös ongelmallinen.
Jos rekisteröintiprosessi on automaattinen, ei ole käytännöllistä, että rekisteri tekee ennakkotarkistuksia rekisteröijistä.
Lukuun ottamatta kysymyksiä, jotka koskevat teknistä soveltuvuutta, komissio pitää tällaista vaatimusta rekisterille kohtuuttomana taakkana ja tarpeettomana esteenä rekisteröityjille.
Ehdotusta siitä, että rekisterin tulisi olla velvollinen toimittamaan tietoa kolmansille osapuolille, joiden "kiinnostus on oikeutettua", ei komissio voi myöskään hyväksyä sellaisenaan.
Ei ole täysin selvää, miten tällaista määräystä sovellettaisiin, ja me ehdotamme, että olemassa olevat oikeudelliset säännökset tietojen antamisesta määräävät rekisteriä joka tapauksessa.
Näyttää myös ilmenneen kielellisiä ongelmia, jotka koskevat käsitteitä "public policy" (yleistä etua koskevat) ja "public order" ranskalaisessa ja englantilaisessa versiossa.
Tässä komission täytyy toistaa kantansa siitä, että viranomaiset voivat osallistua vain niihin rekisteröintiperiaatteita koskeviin aloihin, joihin liittyy laajan yleisön todellisia etuja, eikä rekisterin jokapäiväiseen käyttämiseen liittyviin päätöksiin.
Jäsen Crowley otti esiin kysymyksen .eu-aluetunnuksesta, ja sain kesäkuun lopussa myös sähköpostiviestin, jossa puhuttiin www.eu-sivuston luomisesta, ja vapauden käyttää palvelua.
Se oli tietysti jossain määrin hämmentävää, mutta meidän täytyy tehdä selväksi, että tarkastuksen jälkeen olemme tietoisia niin sanottujen vaihtoehtoisten kanavien olemassaolosta DNS-nimijärjestelmän lisäksi: ICANNin hallinnoimat aluetunnukset ja äskettäinen The Universal Registry -nimisen järjestön käyttöönottama vaihtoehto www.eu.
.
Tuleva .eu-aluetunnus toteutetaan kuitenkin ICANNin hyväksymässä nimijärjestelmässä, osaksi siksi, että suurimmalla osalla käyttäjistä täytyy olla pääsy .eu-aluetunnuksen alaisiin osoitteisiin, mutta myös siksi, että komissio tukee yhden valvontaviranomaisen käytännettä aluetunnusjärjestelmässä.
Vaihtoehtoiset käytänteet toimivat melko laillisesti Internetissä, mutta niillä on suhteellisen rajoittunut näkyvyys ja ne voivat olla vaikeapääsyisiä, koska suurin osa selaimista luonnollisestikin osoittaa nimipalvelimiin, jotka kuuluvat ICANNin hallinnoimiin aluetunnuksiin.
Jäsen Cappatolle sanoisin, että komissio on juuri hyväksynyt tiedonannon eCommission-aloitteesta ja että se on suuri haaste, sillä tavoitteena on taata, että koko komission toiminta on verkossa ja että se on avoin kaikille kansalaisille ja että voimme myös keskipitkällä ja pitkällä aikavälillä olla vuorovaikutuksessa kumppaneidemme ja kansalaisten kanssa.
Esittelijöiden ehdottamista 40 tarkistuksesta komissio voi hyväksyä täysin tarkistukset 1, 2, 3, 4, 5, 7, 8, 10, 11, 12, 16, 17, 19, 21, 22, 25, 26, 28, 31, 35, 38, 39 ja 40.
Komissio voi hyväksyä osittain tai periaatteessa tarkistukset 9, 13, 14, 18, 20, 29, 30, 32 ja 36.
Jäsen van Velzen mainitsi tarkistuksen 34.
Siinä on myönteisiä elementtejä, mutta erityisten mitätöimissyiden johdosta komissio sisällytti sen niihin tarkistuksiin, joita se ei voi hyväksyä, ja niitä ovat 6, 15, 23, 24, 27, 33, 34 ja 37.
Lopuksi, koska 40 tarkistuksesta komissio voi hyväksyä 32 tarkistusta täysin, osittain tai periaatteessa, nämä tarkistukset osoittavat, että parlamentilla ja komissiolla on selvästi sama tavoite varmistaa, että .eu-aluetunnus on pian menestyksekäs rekisteri.
Keskustelu on päättynyt.
Äänestys toimitetaan huomenna klo 12.00.
Radiotaajuuspolitiikka
Esityslistalla on seuraavana Nieblerin laatima teollisuus-, ulkomaankauppa-, tutkimus- ja energiavaliokunnan mietintö (A5-0232/2001) ehdotuksesta Euroopan parlamentin ja neuvoston päätökseksi Euroopan yhteisön radiotaajuuspolitiikan sääntelyjärjestelmästä (KOM(2000) 407 - C5-0449/2000 - 2000/0187(COD)).
Arvoisa puhemies, hyvät kollegat, haluaisin kiittää aluksi teitä kaikkia erittäin lämpimästi mietinnölleni antamastanne tuesta.
Mehän kävimme teollisuusasioita käsittelevässä valiokunnassa erittäin intensiivistä ja hedelmällistä keskustelua radiotaajuuspolitiikan aiheesta, ja sain paitsi teollisuusasioita käsittelevän valiokunnan kollegoilta myös liikenneasioita käsittelevän valiokunnan ja kulttuuriasioita käsittelevän valiokunnan kollegoilta hyviä tarkistusehdotuksia, jotka sisällytin sitten myös mielelläni mietintööni.
Muodollisesti tarkistusehdotukset oli viime kädessä erittäin helppo liittää kompromissiin, joka hyväksyttiin valiokunnassa äänin 49 puolesta ja yksi tyhjä.
Mietintöni käsittelee komission ehdotusta päätökseksi Euroopan yhteisön radiotaajuuspolitiikan sääntelyjärjestelmästä.
Sisällöllisesti kyse on sen määrittämisestä, minkä toimielimien on määrä tehdä jatkossa missäkin menettelyssä radiotaajuuspoliittisia päätöksiä.
Ehdotus ei sisällä erityisesti taajuuksien myöntämistä koskevia aineellis-oikeudellisia sääntöjä, eli siinä ei määritetä, pitääkö televiestintää, yleisradiotoimintaa, liikennettä tai armeijaa varten varata tiettyjä radiotaajuusalueita, vaan ehdotuksessa rajoitutaan käsittelemään vain institutionaalisia sekä menettelyyn liittyviä kysymyksiä.
Direktiivin tavoite ja tarkoitus on luoda luotettava sääntelyjärjestelmä, jonka pohjalta radiotaajuuksien käytön, osoittamistapojen ja käyttöehtojen yhdenmukaistamisen kysymyksistä päätetään EU:n tasolla aina silloin, kun unionin politiikan tavoitteiden toteuttaminen edellyttää radiotaajuuksien käyttöä.
Tässä yhteydessä on erotettava kahdenlaiset kysymykset.
Ensin on tehtävä poliittis-strategiset päätökset.
Nämä poliittiset määräykset on sitten toteutettava.
Sikäli kyse on teknisistä täytäntöönpanotoimista.
Tämän eron toisaalta poliittisten päätösten ja toisaalta teknisten täytäntöönpanotoimien välillä me tunnemmekin jo Lamfalussyn johtaman asiantuntijaryhmän raportista.
Ehdotuksen suuri merkitys ja vaikutus johtuu useammista näkökohdista.
Radiotaajuuksista tulee niiden lisääntyvän käytön vuoksi yhä rajallisempi ja arvokkaampi taloushyödyke ja merkittävä työllisyystekijä.
Taajuuksien varaaminen sellaisiin käyttötarkoituksiin kuin viestintä, yleisradiotoiminta, liikenne, poliisin ja armeijan toiminta sekä kaukokartoitus käy yhä monimutkaisemmaksi.
On tehtävä strategisia päätöksiä taajuuksien kaupallisten käyttäjien ja ei-kaupallisten käyttäjien tarpeiden saattamiseksi tasapainoon.
Miten arvokkaita radiotaajuuksista on tällä välin tullut, näkyy myös UMTS-lisenssien huutokaupan tuloksessa, joita jäsenvaltiot järjestivät viime vuonna radiotaajuuksien tiukasti rajattua osaa varten.
Esimerkiksi Saksan käyttöalueella yritykset olivat valmiita maksamaan 50 miljardia euroa, Isossa-Britanniassa huutokauppa tuotti tiettävästi 38,5 miljardia euroa.
Radiotaajuuksien osoittamisen ja jakamisen eri käyttäjäryhmille ja käyttäjille on siksi, kuten jo myös nyt, tapahduttava mahdollisimman avoimesti ja demokraattisesti, tapahtui se sitten jäsenvaltioiden tasolla, Euroopan tasolla Euroopan radio-, tele- ja postihallintojen yhteistyökonferenssin (CEPT) puitteissa ja nyt myös EU:n tasolla, kun on päätettävä yhteisön toimista, jotka ovat riippuvaisia taajuuksista.
On oikeastaan itsestään selvää, että Euroopan parlamentin ja neuvoston on tehtävä radiotaajuuspoliittiset päätökset Euroopan tasolla.
On pääsääntöisesti oltava poliitikkojen ja erityisesti kansan valitsemien edustajien tehtävä päättää sellaisesta yhteiskunnalle ja kansantaloudelle tärkeästä asiasta kuin radiotaajuuspolitiikka.
Komissiolle voidaan antaa tehtäväksi näiden päätösten toteuttaminen käytännössä, siis tekninen täytäntöönpano.
Tässä yhteydessä komissiolla pitäisi olla myös mahdollisuus käyttää CEPTin asiantuntemusta hankkimalla CEPTiltä mahdollisesti ratkaisuehdotuksia teknisiin ongelmiin.
Juuri tätä kaavaillaan tarkistuksissa, joista 49 teollisuusasioita käsittelevän valiokunnan 50:stä jäsenestä on sopinut.
Kaksi PSE-ryhmän tarkistusta, jotka komissio tuntee erittäin hyvin, kyseenalaistavat kuitenkin taas tämän linjan.
Kyse on tarkistuksista 22 ja 23, jotka on esitetty täysistunnolle.
Niiden on määrä viime kädessä estää, että parlamentti ja neuvosto päättävät jatkossa yhdessä radiotaajuuspolitiikasta.
Jatkossa vain komission ja neuvoston on tarkoitus päättää näistä kysymyksistä.
En voi tukea sitä, ja voin siksi vain pyytää teitä hartaasti hylkäämään nämä tarkistukset.
Voin sitä vastoin suositella ELDR-ryhmän ja oman ryhmäni tarkistuksia, jotka on esitetty oikeudellisista syistä oikeudellisen yksikön suosituksesta.
Arvoisa puhemies, arvoisa komission jäsen, haluan kiittää mietinnön esittelijää rouva Niebleriä ponnisteluista tässä tärkeässä asiassa.
Radiotaajuuksista tulee niiden lisääntyvän käytön vuoksi yhä rajallisempi ja myös arvokkaampi hyödyke.
Aluepolitiikka-, liikenne- ja matkailuvaliokunnan lausunnon valmistelijana haluan korostaa liikennealan merkitystä ja jokaisen liikennemuodon yhtäläistä oikeutta käyttää radiotaajuuksia toiminnallisiin tarkoituksiin ja ennen kaikkea matkustajien turvallisuuden varmistamiseksi.
Esimerkiksi lento- ja meriliikenne ovat täysin riippuvaisia radiotaajuuksien käytöstä.
Myös alueiden erilaiset tarpeet tulee ottaa huomioon.
Teollisuus-, ulkomaankauppa-, tutkimus- ja energiavaliokunnan käsittelyssä osa valiokuntamme tarkistuksista meni läpi, mutta osa ei.
Olen tehnyt ryhmämme puolesta täysistuntoon kaksi tarkistusta, jotka heijastelevat valiokuntamme kantoja.
Tarkistus 24 koskee alueellista näkökulmaa.
Siinä muistutetaan, että erilaiset olosuhteet kuten väestön tiheys ja etäisyydet, teollisuuden rakenne ja liikenneolot tulee ottaa huomioon radiotaajuuksia harmonisoitaessa.
Tarkistus 25 koskee avoimuutta.
Taajuuksien käyttöä koskevan tiedon julkaiseminen on tärkeää, mutta julkaisemisesta on hyötyä vain, jos julkaistavat tiedot sisältävät kaiken sen aineksen, jota tarvitaan tietojen tehokasta hyödyntämistä varten.
Avoimuus liittyy siihen, että käyttämättömät taajuusalueet saataisiin tehokkaasti käyttöön.
Päätösehdotuksen liite on liian yleinen ja siinä ilmeisesti sekoitetaan taajuuksien käytön varaaminen eri tarkoituksiin ja taajuuksien osoittaminen käyttäjille.
Toivon tukea näille kahdelle tarkistukselle.
Arvoisa puhemies, hyvät kollegat, jäsen Niebler on selviytynyt mestarillisesti erittäin vaikeasta aiheesta, jota minun piti käsitellä kulttuuriasioita käsittelevää valiokuntaa varten.
Kukaan ei voi kiistää, että teknisen kehityksen valossa uusi radiotaajuuspolitiikkaa koskeva sääntelyjärjestelmä on järkevä.
Siinä yhteydessä on kuitenkin otettava huomioon tiettyjä periaatteita, sillä vaikka tekniikka on neutraalia, sen käyttäminen ei ole sitä kuitenkaan.
Siten kulttuuri-, nuoriso-, koulutus-, tiedonvälitys- ja urheiluvaliokunnassa, jonka yksimielistä mielipidettä edustan täällä, olipa kyse esimerkiksi sen turvaamisesta, että yleisen edun mukaisille tarpeille annetaan käyttöön riittävä välityskapasiteetti.
Toisin sanoen: siinä on otettava huomioon taloudellisten seikkojen lisäksi myös poliittiset, kulttuuriset ja sosiaaliset tarpeet sekä moraaliset oikeudet ja kuluttajansuoja-asiat.
Tämä koskee ennen kaikkea yleisradiota, joka ilmentää kulttuurista monimuotoisuutta, erilaisia mielipiteitä ja pluralismia ja on tärkeä tekijä demokraattisessa mielipiteenmuodostusprosessissa.
Se on sitäkin tärkeämpää, kun ehdotuksessa korostetaan perustellusti sitä tosiasiaa, että radiotaajuuksien määrä on rajallinen, mikä tilanne myös tulee säilymään pitemmällä aikavälillä.
Siksi taloudellisen tehokkuuden ylikorostamista ei voitaisi hyväksyä.
Myös avoimilla ja kilpailuun suuntautuneilla sähköisten viestintäverkkojen ja -palvelujen markkinoilla tarjonnalla, joka on suunnattu kansalaisille, on oltava taattu paikka.
Teollisuus-, ulkomaankauppa-, tutkimus- ja energiavaliokunta ei ole omaksunut tätä kulttuuri-, nuoriso-, koulutus-, tiedonvälitys- ja urheiluvaliokunnan käsitystä aivan siinä määrin kuin olisi ollut meidän näkökulmastamme toivottavaa, se sitoutuu kuitenkin mielipiteenvapauden periaatteeseen, ja tämä on ratkaiseva syy siihen, miksi me voimme myös hyväksyä mietinnön tässä muodossa.
Myös toisessa kohdassa korostetaan, että on otettava huomioon taajuuksien käyttöön liittyvät demokraattiset, sosiaaliset ja kulttuuriset intressit.
Jäsenvaltioilta on odotettava, että ne täyttävät tämän vaatimuksen täysin.
Se koskee myös Italiaa - pieni vitsi pääministeri Berlusconille!
Arvoisa puhemies, jäsen Niebler on tehnyt esittelijänä erinomaista työtä.
Haluan onnitella häntä hänen mietintönsä laadukkuudesta.
Haluan oikeastaan ottaa käsiteltäväksi pari hiukan kiistanalaista aihetta.
Ensimmäinen aihe on mahdollisuus yhdenmukaistaa radiotaajuuksien sotilaallinen käyttö nykyistä pitemmälle.
Tiedämme, että puolustusvoimat käyttävät hyvin paljon taajuuksia.
Se on tietysti ymmärrettävää menneisyyden pohjalta, mutta jos pyrimme yhteiseen turvallisuuspolitiikkaan, niin silloin pitää myös asettaa kysymys, onko taajuuksien käyttö riittävän tehokasta.
Mielestäni asia ei ole niin.
Näemme tällä hetkellä suuren tilkkutäkin.
Mielestäni tarvitsemme ennen kaikkea yksityisellä sektorilla paljon enemmän taajuuksia.
Mitä voimme tehdä?
Tavallisesti vastaukseksi tarjottaisiin yhdenmukaistamista, mutta se on tietysti erittäin vaikeaa.
Sen takia ehdotan eräänlaista tikapuumallia.
Ensiksi pitää asettaa sotilaallista ja siviilikäyttöä koskevat prioriteetit.
Toiseksi jäsenvaltioiden pitää olla avoimia sotilaallisen radiotaajuuden käytön osalta.
Kolmanneksi komission, neuvoston, parlamentin ja kaikkien asianosaisten pitää alkaa tehdä yhteistyötä, jotta tästä aiheesta voitaisiin lopultakin käynnistää keskustelu ja jotta voitaisiin ennen kaikkea etsiä tapoja toteuttaa yhdenmukaistamista tulevaisuudessa.
Se ei ole helppoa, mutta se täytyy tehdä.
Toinen asiani koskee poliittisten asioiden ja teknisen toteutuksen erottamista toisistaan.
Suuri osa siitä, mitä CEPTissä tapahtuu, on luonteeltaan teknistä.
Kaikissa näissä teknisissä asioissa on kuitenkin hyvin paljon poliittisia ulottuvuuksia.
Sen takia mielestäni on hyvin tärkeää, että näistä poliittisista ulottuvuuksista keskustellaan nykyistä enemmän komission, neuvoston ja parlamentin kesken ja että tekniset asiat jätetään luonnollisesti CEPTille.
Mielestäni on kuitenkin hyvin tärkeää alkaa lopultakin keskustella tästä poliittisesta kehyksestä nyt myös täällä, ja sen takia suosittelen tätä tarkistusta koko sydämestäni.
Arvoisa puhemies, haluaisin esittää kiitokset kaikille kolmelle toimielimelle.
Kollegani Niebler ei tosin ole toimielin, mutta hän on toiminut lähes toimielimen tapaan.
Sydämellinen kiitos mietinnöstä.
Haluaisin kuitenkin kiittää myös komissiota ja neuvostoa.
Komission kollegat yhtyvät varmasti neuvostoon, koska se on muuttanut kantaansa sellaisella tavalla, jota me emme odottaneet vielä jokin aika sitten.
Kiitos kuitenkin myös komissiolle, koska se on seurannut täällä parlamentissa sinnikkäästi vuosien ajan aihetta, jonka kohdalla me emme odottaneet, että jotain tapahtuisi näin nopeasti.
Minun on kuitenkin myös sanottava komissiolle, että se on toiminut osittain hieman tarpeettoman tiukasti, myös tarkistuksia kohtaan, joita parlamentti on esittänyt, ja että se ei ole osoittanut tässä yhteydessä ehkä asianmukaista institutionaalista joustavuutta, joka olisi ollut mahdollinen tai jota olisin odottanut komissiolta.
Kollega Nieblerhän on viitannut oikeutetusti siihen, että teknisten toimien ja poliittis-strategisten päätösten välillä on huomattava ero ja että poliittis-strategisten päätösten alalla Euroopan parlamentilla pitäisi olla todellakin suurempi rooli kuin sille on kaavailtu mietinnössä, että on taattu avoimuus ja että demokraattiset rakenteet todellakin vakiinnutetaan.
Sillä on vielä suurempi painoarvo, jos sitä arvioidaan sitä taustaa vasten, että neuvostohan ei ole ylipäätään komission kanssa samaa mieltä siitä, että on määrä perustaa korkean tason työryhmä.
Silloin meillä on nimittäin jäljellä enää vain komitea, ja sen mukaisesti sitten toimielinten määrä supistuu huomattavasti demokraattisten päätösten osalta.
Sikäli tukisin itse kollega Nieblerin uutta ehdotusta, jossa hän ehdottaa niin sanottua call back -menettelyä, joka luotiin Lamfalussyn asiantuntijaryhmän raportin seurauksena.
Ryhmäni on kuitenkin esittänyt tarkistuksia.
Toivon parlamentin tukevan näitä tarkistuksia.
Niitä täydennetään kuitenkin yhdellä suullisella tarkistuksella, jonka toivon myös saavan parlamentin tuen.
Siinä me tartumme neuvoston ehdotukseen, jossa neuvosto ehdottaa, että tapauksissa, joissa on määrä mennä teknisiä toimia pitemmälle, komission on määrä ehdottaa parlamentille ja neuvostolle säädöstä.
Toivon, että tarkistusehdotustamme tuetaan, ja toivon, että komissio voi elää tämän tarkistuksen kanssa.
Arvoisa puhemies, haluan kiittää siitä, että Echelon-komitean työ on ollut niin hyvin esillä suomalaisissa tiedotusvälineissä tänä iltana.
Se on yksi tämänpäiväisistä suurista uutisista.
Haluan samoin sanoa komission jäsenelle, että tunnumme näköjään viettävän tiistai-iltoja täällä yhdessä.
"All the usual suspects", jollaisia me näissä kysymyksissä olemme.
Hyvät ystävät, tämä on melkein hieman absurdia.
Esittelijä, valmistelijat ja edelliset puhujat ovat korostaneet taajuuksien uuden rajallisen resurssin tehokkaan käytön merkitystä.
On tärkeää, että olemme avoimia niiden käytössä.
Kuten jäsen Pohjamo sanoi, on myös tärkeää, että taajuuksien käyttöehdot selvitetään.
Taajuuksia on myös erityisehdoin pystyttävä varaamaan yhteiskunnan kannalta hyödyllisiä palveluja varten.
Kuten on huomautettu, vaikeita kysymyksiä ovat oikeastaan toimielimiin liittyvät kysymykset.
Minä pelkään hieman sitä, että olemme edenneet aivan liian nopeasti ja että aiomme laatia aika monia hierarkioita.
Puhumme teknisistä täytäntöönpanoa koskevista määräyksistä.
Puhumme myös siitä poliittisesta tasosta ja niistä toimivaltuuksista, joita Euroopan radio-, tele- ja postihallintojen yhteistyökonferenssille (CEPT) annetaan.
Järjestelmä on toisin sanoen melko monimutkainen.
Ryhmämme teki ehdotuksen uudelleenkutsu-menettelystä.
Toivon kuitenkin, että olemme samaa mieltä siitä, että se, mistä tässä yhteydessä puhutaan nimellä tekniset täytäntöönpanotoimet, ei sisällä teknisiä asioita.
Muussa tapauksessa menisimme liikaa CEPT:n alueelle.
Huomenna pitäisi korjata useita muitakin näkökohtia.
Olemassa on edelleenkin ehdotus tarkkailijoiden lähettämisestä korkeiden virkamiesten työryhmään.
Parlamentin ehdotuksessa esiintyy sekä korkeiden virkamiesten työryhmä että komitea.
Meillä ei voi olla samaan aikaan sekä edustusta korkeiden virkamiesten työryhmässä että uudelleenkutsu-menettelyä.
Se on tarpeetonta toistoa.
Huomiseen mennessä meidän on kyllä tarkasteltava sitä, kuinka voimme korjata tämän tilanteen.
Arvoisa puhemies, arvoisa komission jäsen, hyvät parlamentin jäsenet, me tarvitsemme yhtenäiset taajuuksien myöntämistä koskevat menettelyt.
Tavoitteena pitäisi olla mahdollisimman suuren kansantaloudellisen hyödyn saavuttaminen.
UMTS on osoittanut meille, että tässä tarvitaan toimia.
Jos taajuuksien myöntämisen myötä syntyy todellakin eräänlainen virtuaaliomaisuus, lisenssien salliminen tällä alalla ei olisi järkevää, jotta valtiovarainministereillä on myös jälleen mahdollisuus saada uusia tuloja ja yritysten pääomanmuodostuksen yhteydessä syntyy molemminpuolista etua.
Uskon, että meidän pitäisi pohtia tässä taajuuksien myöntämisessä kokonaan uusia teorioita ja olla myös riittävän rohkeita toteuttamaan ne.
Saan lukuisia valituksia la-puhelimen käyttäjiltä.
Herra Scheibenbogen kirjoittaa minulle säännöllisesti.
Kyse on aivan yksinkertaisesti siitä, että Euroopassa ei ole vieläkään sisämarkkinoita myöskään laitteiden käytön osalta ja että meidän pitäisi löytää täällä parlamentissa myös tällä laitteistoalalla lähestymistapoja, jotka takaavat sisämarkkinat.
Tietojen julkaisemista käsitellään 7 artiklassa.
Tältä osin haluaisin kuulla komission jäseneltä, missä muodossa nämä tiedot on tarkoitus antaa jatkossa?
Toivoisin 10 artiklan 1 kohdan yhteydessä, että jatkossa pitäisi ehkä vielä täsmentää sääntelyviranomaisten tutkintavaltuuksien periaatteita, tietysti noudattaen suhteellisuuden periaatteita ja liikesalaisuuden säilyttämistä.
Uskon, että nämä periaatteet ovat erityisen tärkeitä tulevaisuudelle, ja olisin iloinen, jos me voisimme onnitella huomenna tämän niin tärkeän mietinnön myötä myös jäsen Niebleriä, koska hän on tehnyt tässä todella erinomaista työtä.
Arvoisa puhemies, kiitän rouva Niebleriä taitavasti laaditusta mietinnöstä.
Radiotaajuuksista on tullut keskeinen yhteysväylä, sieltä tulee rahaa ja valtaa.
Kun ei ollut yhdenmukaista jakokäytäntöä, kolmannen sukupolven matkapuhelinkaupassa kävi niin kuin kaikki tiedämme: nykyään alalla menee konkurssiin yksi yritys viikossa.
Toisissa jäsenvaltioissa ei peritty maksua lainkaan, kolmansissa oli vielä sekamuotoja.
Siis kaiken tämän tuloksena oli sekava tilanne ja myös työttömyyttä.
Tämän piti olla meidän kärkemme kilpailussa maailmalla.
Koska radioaallot ylittävät rajat, on selvää, että tarvitsemme yleiseurooppalaisia periaatteita niiden hallinnointiin, sillä viisitoista erilaista tulkintaa samasta asiasta on kylmästi sanottuna markkinaeste.
Elektroninen Eurooppa -strategia vaatii, että kaikkien pitäisi päästä mukaan yhtäläisin ehdoin.
Tämä tekee siitä huomattavasti vaikeampaa, ja tällainen ristiriita tulee poistaa.
Samalla on tuettava kulttuurimoniarvoisuutta, ja tarkoitan tällä esimerkiksi yleisradiotoimintaa, jolle tulee saada tarvittavat taajuudet.
Nämä ovat sitä poliittista päätöksentekoa, jonka hyväksyn, mutta kaupallisista asioista päätettäessä on oltava yhtäläiset ehdot, joko huutokauppa tai joku muu menettely, mutta sama menettely koko Euroopan alueella, jotta tämä järjestelmä ei olisi romahduksen partaalla niin kuin se on nyt.
Tämän vuoksi tuen tarkistuksia 22 ja 23 sekä rouva Mannin tekemää suullista tarkistusta.
Minä luulen, että siten saamme nämä osa-alueet tasapainoon ja ymmärretyksi sen, mikä on tärkeää ja sen, mikä on liiketoimintaa.
.
Arvoisa puhemies, komissio on tyytyväinen radiotaajuuksia koskevan päätösehdotuksensa edistymiseen.
Haluankin kiittää erityisesti Angelika Niebleriä hänen laatimastaan mietinnöstä.
Tämä ehdotus on osa kokonaisuutta, jonka komissio haluaisi saada hyväksytyksi vuoden loppuun mennessä.
Komissio toteaa, että viime vuosien laajat keskustelut tuottavat nyt tuloksia, kun radiotaajuuksien yleinen merkitys ja tehokkaan päätöksenteon tarve aletaan tunnustaa.
Valiokunnassa käytyjen keskustelujen jälkeen asia saadaan tänään Euroopan parlamentin ensimmäiseen käsittelyyn.
Ajoitus on hyvä, sillä neuvosto pääsi osaltaan viime viikolla pitkällisten pohdintojen jälkeen yhteisymmärrykseen uudesta tekstistä, jossa vahvistetaan pääpiirteissään komission alkuperäiset tavoitteet.
Komissio voi Angelika Nieblerin mietintöä sekä uusia tarkistuksia tarkastellessaan todeta tyytyväisenä, että parlamentti periaatteessa kannattaa komission ehdotusta.
Tästä huolimatta komissiolla on yksityiskohtaisia huomioita mietinnön eri osiin.
Komission kannalta ongelmallisinta mietinnössä on se, ettei siinä riittävästi tehdä eroa yhtäältä yhteispäätösmenettelyn piiriin kuuluvien kysymysten ja toisaalta komiteamenettelyllä käsiteltävien asioiden välillä.
Kaikkien hyväksyttävissä olevien tarkistusten olisi oltava EU:n toimielinten sopimien komitologiasäännösten mukaisia, jotka ohjaavat komiteamenettelyjen käyttöä ja joiden mukaan myös radiotaajuuspäätöksellä perustettavan komitean on toimittava.
Eräissä tarkistuksissa ehdotetaan, että kaikki päätökset olisi tehtävä yhteispäätösmenettelyllä eli että tätä menettelyä sovellettaisiin yhteisön yhteisestä poliittisesta linjasta sopimiseen ja myös niistä teknisistä täytäntöönpanotoimista sopimiseen, joita sovittujen poliittisten linjojen noudattaminen edellyttää.
Komission mielestä jälkimmäiset, siis tekniset täytäntöönpanopäätökset, tulisi tehdä komiteassa, jolloin siihen sovellettaisiin komiteamenettelyä.
Lisäksi mietintö esittää tarkistuksia, joiden myötä Euroopan parlamentti voisi kumota tai muuttaa komiteamenettelyn kautta toteutettuja toimia.
Tämä on komission käsityksen mukaan ristiriidassa komitologiapäätöksen kanssa.
Haluaisin palauttaa mieliin ehdotuksen pääperiaatteen: aina kun Euroopan parlamentti ja neuvosto sopivat yhteispäätösmenettelyllä tai muulla tavalla yhteisöpolitiikasta, joka on sidoksissa radiotaajuuksiin, kuten Galileo-hanke tai hanke Euroopan yhtenäisen ilmatilan luomiseksi, ne samalla sopivat, että tällaisen yhteisöpolitiikan käytännön toteuttamiseen on saatavilla radiotaajuudet.
Tässä yhteydessä komiteamenettelyjä tarvitaan, jotta voidaan päättää teknisistä täytäntöönpanotoimista, jotka ovat välttämättömiä sovitun yhteisöpolitiikan toteuttamiseksi.
Asian selventämiseksi voidaan todeta vielä, että komiteamenettelyissä ei sovita yhteisöpolitiikasta, joka voi olla riippuvaista radiotaajuuksista, eikä sellaisista yhdenmukaistamistoimista, harmonisoinnista, jotka ovat laajempia kuin pelkät tekniset täytäntöönpanotoimet.
Näissä tapauksissa käytetään yhteispäätösmenettelyä.
Edellä esitetyn vuoksi komissio ei voi hyväksyä niitä parlamentin tarkistuksia, jotka ovat ristiriidassa tämän päätösehdotuksemme keskeisen lähestymistavan kanssa.
Ne parlamentin tarkistukset, joiden mukaan kaikki komiteamenettelyllä tehdyt päätökset menisivät parlamentin käsiteltäviksi ja sillä olisi oikeus muuttaa niitä tai kumota ne, jos ne koskevat muutakin kuin pelkkää teknistä täytäntöönpanoa, ovat komitologiapäätöksen säännösten vastaisia.
Komitologiapäätöksen mukaan komissio tarkastelee toimenpide-ehdotuksia uudelleen, jos ne parlamentin päätöslauselman mukaan ylittäisivät perustana toimivassa säädöksessä asetetun toimeenpanovallan ja ilmoittaa Euroopan parlamentille toimista, joita se aikoo toteuttaa Euroopan parlamentin päätöslauselman osalta, sekä näiden toimien perustelut.
Tähän liittyen komission kannalta merkittävimpiä ovat tarkistukset 10 ja 19, ja komissio pyytääkin Euroopan parlamentin jäseniä tarkastelemaan uudelleen kantaansa näihin tarkistuksiin niin kuin tarkistusten 21, 22 ja 23 osalta on jo tehty.
Haluaisin kuitenkin lopuksi korostaa, että komissio arvostaa suuresti parlamentin toivetta olla aktiivisesti mukana radiotaajuuksiin liittyvässä päätöksentekoprosessissa.
Juuri tämän takia komissio viittasi ehdotuksessaan jo olemassa oleviin mahdollisuuksiin: yhteispäätösmenettelyyn ja komiteamenettelyyn.
Mitä tulee muihin tarkistuksiin, komissio voi hyväksyä tarkistukset 1, 2, 4, 5, 6, 8, 17 ja 22 - 25.
Hyväksymme periaatteessa tarkistukset 3, 7, 9, 11 - 13 ja 20.
Muita tarkistuksia komissio ei voi hyväksyä.
Johtopäätöksenä voin todeta, että toimielinten näkemykset päätösehdotuksen tavoitteista ovat lähentyneet toisiaan.
Tätä olisikin pidettävä ohjenuorana valmisteltaessa edelleen päätöksen voimaansaattamista.
Komissio on tältä pohjalta valmis jatkamaan avointa yhteistyötä Euroopan parlamentin kanssa.
Keskustelu on päättynyt.
Äänestys toimitetaan torstaina.
(Istunto päättyi klo 23.40.)