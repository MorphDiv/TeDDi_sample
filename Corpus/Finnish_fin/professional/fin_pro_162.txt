# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Talous ei ole kilpailukykyinen vain siksi, että saavutetaan alhainen kustannustaso tai että sillä on käytössään huipputeknologiaa.
Kilpailukykyä arvioidaan sen mukaan, hyödyntääkö talous muihin talouksiin verrattuna kaikkia rikkautta tuottavia voimavarojaan.
Niin kauan kuin näin ei tapahdu, kilpailukykyä ei ole saavutettu.
Juuri tästä syystä täystyöllisyys, eikä vain se vaan myös aikuisväestön työvoimaosuuden nostaminen 60 prosenttiin naisten osalta ja 70 prosenttiin miesten osalta, ei ole ainoastaan sosiaalinen vaan ennen kaikkea taloudellinen vaatimus, se on keskeisellä sijalla politiikassa, jota Lissabonin huippukokouksessa julistettiin, ja toivon, että sama toistuu myös Tukholman huippukokouksessa.
Joka tilanteessa kannattaa muistuttaa itsellemme ja Euroopan kansalaisille, että unioni ryhtynyt valtaviin taloudellisiin ponnistuksiin saadakseen arvoisensa aseman maailman talouden edelläkävijänä.
Tätä ponnistusta tuetaan kolmitahoisella "tiedon, täystyöllisyyden ja sosiaalivaltion uudistamisen taloudella".
Nämä kolme tekijää muodostavat kokonaisuuden, ne tukevat toisiaan ja ovat osoitus yhteiskunnallisen solidaarisuuden ja talouden kilpailukyvyn välisestä siteestä.
Samoin kuin solidaarisuus ei voi olla tehokasta ilman kilpailukykyä, myöskään kilpailukyky ei ole kestävä ilman yhteiskunnallisen solidaarisuuden perustaa.
Esittelijä pysyttelee tiukasti talouden ylivoimaisuuden teknisissä tekijöissä.
Mielestämme sama painoarvo pitäisi antaa yhtäläisten mahdollisuuksien, oikeudenmukaisen tulonjaon sekä rikkauden ja köyhyyden jyrkän epätasapainon torjunnan sosiaalisille tekijöille.
Hyvät kollegat, jos mekin olisimme ryhtyneet tarvittaviin ponnistuksiin sen hyväksi, että olisimme oman vaikutusvaltamme puitteissa pakottaneet markkinat hillitsemään itseään maailmanlaajuisella tasolla, olisimme ehkä välttyneet tältä tilanteelta, jossa Yhdysvaltojen nykyinen talouskriisi uhkaa myös meitä.
En tiedä mitkä olivat Wall Streetin päätösluvut, keskipäivällä kurssit olivat jälleen syöksykierteessä, ja olemme vaarassa joutua vedetyksi mukaan lamaan.
Jos haluamme sosiaalisen talouden, meidän on annettava sille käytännön merkitys, joka perustuu solidaarisuuteen ja keinottelun torjuntaan, muutoin kaikki jää pelkäksi puheeksi.
Arvoisa puhemies, arvoisa komission jäsen, hyvät kollegat, ensiksi haluaisin ilmaista liberaaliryhmän puolesta ja omasta puolestani tyytyväisyytemme ja siitä johtuvan ryhmämme tuen kollegamme von Wogaun mietinnölle aiheesta, joka tietysti on hyvin tärkeä - kuten talouspolitiikan laajat suuntaviivat ovat - mutta siltikin vain korvike sille, mitä haluaisimme.
Me olemme aina puolustaneet sitä näkemystä, että euron Euroopalla pitäisi olla aito ja selkeästi määritelty talous- ja rahapolitiikan johto.
Ja kuten tunnettua, se muotoutuu nykyisin Ecofinin ja itse komission suhteiden kautta, joihin parlamentti vaikuttaa.
On selvää, että laajat suuntaviivat ovat peruselementti, mutta - toistan yhä - ne ovat meille vain korvike sille, minkä tulisi olla aitoa talous- ja rahapolitiikkaa Euroopan unionin tasolla, sellaista politiikkaa, jossa voisi toimia suoremmalla tavalla.
Von Wogaun mietinnössä käsitellyistä eri näkökohdista haluaisin korostaa kolmea seikkaa, jotka meidän liberaalien näkökulmasta katsoen ovat erityisen tärkeitä.
Niistä ensimmäinen on se, että jatketaan televiestintä-, posti-, rautatie- ym. alojen vapauttamista; nämä alat hämmentävät vielä mahdollisuuksia korkeampitasoiseen kilpailuun ja sisämarkkinoiden parempaan toimintaan.
Tämän prosessin johdonmukaista seurausta olisi myös - mitä Bolkestein osuvasti vaatiikin - saada Euroopan sisämarkkinat toimimaan sujuvammin ja hävittää sieltä kaikki esteet.
Tämä sujuvampi toiminta tarkoittaa - parlamenttikin on tämän jo hyväksynyt rakenneuudistuksia ja vapauttamista koskevassa mietinnössäni - että varmistetaan etenkin työmarkkinoiden syvällinen uudistus, joka on välttämätön osatekijä ensiksikin paremmalle mukautumiselle eurooppalaisen yhteiskunnan talouden ja yhteiskunnan tarpeisiin, ja toiseksi sille, että onnistuisimme toteuttamaan tarpeemme eli saisimme aikaan korkeamman tuotannon tason, ollaksemme kansainvälisesti kilpailukykyisiä.
Arvoisa puhemies, on totta, että Euroopan viime vuosien talouskasvu näyttää vakaalta.
Pääsyy on viennin kasvu maihin, joiden kanssa kauppaa käydään Yhdysvaltain dollareilla.
Tähän ovat vaikuttanut sikäläiset suhdanteet ja euron heikkous.
Tästä olisi siis tehtävä johtopäätös, että heikko euro on hyvä vientivetoisille talouksille ja siten hyvä asia myös Euroopalle.
On totta, että Euroopan 2 prosentin ylittävä inflaatioaste, joka johtuu lähinnä dollareilla maksettavan öljyn hinnan noususta, ei täytä euron käyttöönottoon liittyviä vakausehtoja.
Tästä olisi siis tehtävä johtopäätös, että heikko euro on huono asia Euroopan taloudelle.
Tästä nähdään, mihin ristiriitaisuuksiin joudutaan, jos talouspoliittiset toimet kutistuvat pelkäksi veropolitiikaksi.
On totta, että työttömyysluvut ovat laskeneet viime vuosina.
Mutta on myös totta, että työttömyys ei ole viime vuonna laskenut tavoitteen 1 alueilla, koska siellä ei ole vientiin suuntautunutta taloutta.
Meillä ei ole siis tapahtunut samankaltaistumista vaan kasvavaa erilaistumista, toisin sanoa yhteiskunnan jakautuminen on syventynyt.
On totta, että investoinnit ovat nousseet viime vuosina.
Mutta on myös totta, että suurin osa investoinneista on tapahtunut rationalisoinnin eikä laajentumisen vuoksi ja että julkiset investoinnit ovat vähentyneet.
Mitä tällä on tekemistä tulevaisuuteen suuntautuneen talouspolitiikan kanssa?
Mietinnössä ei ole ehdotuksia, jotka koskevat kotimarkkinoiden kysynnän vahvistamista, pienten ja keskisuurten yritysten erityisasioita, alueellisen taloudellisen kierron vahvistamista, verotuksen yhdenmukaistamista Euroopassa, Lissabonin työllisyyshuippukokouksen päätösten toimeenpanoa, vaan sen sijaan ehdotuksia markkinoiden vapauttamisesta, yksityistämisestä, sosiaaliturvan tason laskusta, solidaarisesti rahoitetuista sairaus- ja eläkevakuutuksista luopumisesta.
Von Wogaun mietintöä ei pidä kannattaa.
Arvoisa puhemies, mielestämme Euroopan talouskehitys on jatkunut hyvänä.
Mutta tiedämme myös, että olimme oikeastaan odottaneet parempaa.
Ei ole lainkaan ilahduttavaa, että inflaatioaste voi taas ylittää 2 prosentin rajan ja investoinnit voivat laskea 5,3 prosentista 4,9 prosenttiin bruttokansantuotteesta.
Tästä syystä meidän on edelleen kiinnitettävä huomiota siihen, että tärkeiden eurooppalaisten tavoitteiden toteuttamista jatketaan johdonmukaisesti, siis pienten ja keskisuurten yritysten edistämistä, byrokratian vähentämistä ja liian korkean veroasteen alentamista.
Meidän on investoitava myös koulutusjärjestelmiimme ja uudistettava niitä, jotta meidän ei tarvitsisi kokea uhkaavaa asiantuntijapulaa todellisuudessakin.
Talouden kehitystä voidaan lopulta pitää myönteisenä vain siinä tapauksessa, että sen avulla onnistutaan laskemaan aivan liian korkeaa Euroopan työttömyysastetta.
Arvoisa puhemies, arvoisa komission jäsen, komission kertomuksessa unionin vuoden 2000 taloustilanteesta ja osittain von Wogaun mietinnössäkään ei unohdeta korostaa, miten euron horjuva kulku on voitu myös rahoitusmarkkinoiden tarkastelemisen yhteydessä katsoa ainakin osittain johtuvan siitä, että euroalueen hallitukset eivät ole toimineet riittävän yhtenäisesti viedessään eteenpäin talouskasvu- ja työllisyyden kehittämispolitiikkaa.
Toisaalta emme voi panna pelkästään Euroopan keskuspankin syyksi sitä, ettei se ota vastuulleen vauhdittaa täystyöllisyyden kasvua ja tavoittelemista samalla, kun se omaksuu painopistealueikseen korkojen määrittelemisen ja inflaation hillitsemisen.
Näin ollen on ilmiselvää, että euroalueen 12 maan on pikaisesti kehitettävä todellinen vahvistetun yhteistyön muoto, jotta rahoitus-, talous- ja sosiaalipolitiikkojen yhteensovittamisen laatua voitaisiin huomattavasti parantaa ja jättää näin taakse kuten Lissabonin huippukokouksessa toivottiin joustamaton alakohtainen lähestymistapa, joka rajoittaa sosiaalipolitiikat viime kädessä pelkäksi avustusmuodoksi.
Tämän pitäisi olla se suunta, jonka avulla olisi mahdollista määritellä yhtenäisesti rahaliiton olemassaolo sellaisenaan institutionaalisissa päätöksentekokeskuksissa, kuten kansainvälisessä valuuttarahastossa tai maailman kehitysrahastossa, sekä euroalueen suhteet kolmansiin maihin, erityisesti raaka-aineita ja energialähteitä tuottaviin maihin: esimerkiksi sellainen pitkäaikainen sopimus öljyntuottajien kanssa, jossa maksut suoritettaisiin euroissa säännöstellysti, olisi paitsi toteutettavissa niin myös toivottavaa.
Arvoisa puhemies, tämä keskustelu ei ole kovinkaan vilkas.
Miksi?
Vaikuttaa siltä, että Euroopan unioni on erittäin passiivinen.
Maailmanmarkkinoilla esiintyy liikehdintää, Yhdysvallat on valinnut oman politiikkansa, ja me tarkkailemme kaikkea tätä.
Näiden tapahtumien rinnalla meidän talouspolitiikkamme on mitätöntä, meillä ei ole eurooppalaista julkisen talouden järjestelmää.
Sanoisinkin, että olemme hiukan eristyksissä täällä kaikkien puheiden keskellä.
Sallikaa minun esitellä kolme huomiota.
Ensinnäkin, Euroopan keskuspankin ja komission esittelemää suhdannekatsausta voisi tosiaankin lyhyesti luonnehtia maailmanmarkkinoiden heikkenemisellä, vaikka meidän kannaltamme kasvunäkymät vaikuttavat hyviltä seuraavien 18 kuukauden aikana, eikä meidän niiden perusteella kannata ryhtyä toimenpiteisiin.
Meillä on huutava pula Euroopan unionin mahdollisen ja kenties tehokkaan talouskasvun vauhdittamista koskevista aloitteista.
Itse painottaisin voimakkaasti julkisten ja yksityisten investointien tarvetta ja tutkimus- ja koulutusaloilla ilmenneen jälkeenjääneisyyden korjaamista.
Mietinnössä sitä vastoin sorrutaan valitettavasti jälleen inflaationvastaiseen pakkomielteeseen, jota esiintyi myös Euroopan keskuspankin edustajan puheessa, ja Galileo-hankkeen epäonnistuminen olisi katastrofi.
Toinen huomio: sanoimme, että sosiaalipolitiikka on tärkeää kasvun vauhdittamisessa.
Vaikuttaa siltä, että Emilio Gabagliota lainatakseni olemme suistumassa raiteilta Lissabonin ja Tukholman välillä.
Meidän pitäisi ryhtyä konkreettisiin toimenpiteisiin tekemällä näyttävä aloite osaamisen ja asiantuntemuksen kehittämiseksi Euroopan unionissa.
Kolmanneksi, täällä puhutaan tasapainoisen vapauttamisen vauhdittamisesta.
Keskustelu kilpailun ja yleishyödyllisten palvelujen välisestä suhteesta on vasta alussa.
Olen vakuuttunut, että sisämarkkinat eivät toteudu, jollei yhteisön tasolla aseteta asianmukaisia julkisen palvelun velvoitteita.
Meillä on pulaa aloitteista myös tällä saralla.
Toivottavasti seuraavat kuukaudet osoittavat, että olen väärässä.
.
(ES) Arvoisa puhemies, paljon kiitoksia von Wogaulle mietinnöstä, Karasille sen esittelemisestä ja kaikille teille puheenvuoroistanne.
Tänä vuonna talouspolitiikan laajoista suuntaviivoista käytävissä keskusteluissa noudatettavia menettelyjä on ensi kertaa muutettu Lissabonin prosessin seurauksena ja teillä itsellänne on ollut mahdollisuus esittää parlamentissa kantanne tähän keskusteluun, jonka pitäisi periaatteessa auttaa meitä määrittelemään tämä talouspolitiikka, johon jotkut teistä, muun muassa Trentin, ovat viitanneet, ja jolle emme anna riittävää painoarvoa.
Komission mielestä mietinnössä esitetyt peruskriteerit ovat hyväksyttäviä, sekä ensimmäinen että toinen kohta, jotka koskevat sosiaalista markkinataloutta ja demokraattiseen suunnitteluun, vakaaseen hintatasoon, kestävään kasvuun, toissijaisuusperiaatteeseen, yhteisvastuuseen ynnä muuhun perustuvaa taloutta; näistä tavoitteista olemme täysin samaa mieltä.
Olen samaa mieltä myös siitä, mitä jotkut teistä ovat sanoneet tämän hetken merkityksestä, olemmehan vajaan 300 päivän päässä euron käyttöönotosta.
Kuten ennenkin, haluan silti korostaa, että me sekoitamme usein ensi vuoden tammikuun ensimmäisenä päivänä tapahtuvan setelien ja kolikoiden käyttöönoton euron käyttöönottoon, joka tapahtui tammikuun ensimmäisenä päivänä 1999, ja siitä olemme jo saaneet selviä etuja ja myönteisiä tuloksia, kuten jotkut teistä jo ilmaisivatkin.
Näihin hyviin saavutuksiin kuuluu se hyvä taloudellinen tulos, josta Euroopan unioni nyt saa nauttia.
Tietenkään emme voi olla pelkästään tyytyväisiä, koska tämän hyvän taloudellisen tuloksen taakse kätkeytyy muutamia ulkoisten tekijöiden aiheuttamia puutteita tai ongelmia, jonkin verran kunnianhimon puutetta talousarvion laadinnassa ja etenkään siksi, että siitä voi johtua joitakin riskejä etenkin Yhdysvaltain kaltaisten maiden talouskehityksen vuoksi.
Juuri tässä asiassa haluaisin kuitenkin korostaa, että euro myös suojelee meitä Euroopan unionin ulkopuolisia talouksia kohdanneelta kasvun hidastumiselta.
Komission kanta, joka on yhä verrattain toiveikas Euroopan kasvuprosessin osalta vuonna 2001, perustuu siihen, että me yhä vielä luotamme Euroopassa entisyyden perusteella selkeästi kuluttajiin ja tuottajiin, se perustuu myös siihen, että työllisyys aivan selvästi edistyy, sekä siihen, että inflaatio on nyt saavuttanut ylärajansa, ja tässä yhteydessä talouspolitiikan vastuuhenkilöiden on mielestämme ennen muuta pidettävä yllä talouspohjan lyhyen aikavälin laajentumista; sen vuoksi meidän tätä aihetta koskevassa näkemyksessämme korostuukin se seikka, että on jatkettava sellaista budjettipolitiikkaa, jolla pyritään mahdollisimman suureen tasapainoon julkisessa rahoituksessa; mielestämme myös noudatettavan palkkapolitiikan on käytävä yksiin inflaation kurissa pitävän kehityksen sekä työpaikkojen kiistattoman lisääntymisen kanssa; rahapolitiikka on myös vastaisuudessa sidottava vakaisiin hintoihin.
Epäilemättä helpotamme tällaisen rahapolitiikan luomista, mikäli noudatamme johdonmukaista verotuspolitiikkaa ja vapautamme entistä enemmän markkinoita.
Jotkut teistä ottivat esille sen kysymyksen, että työllisyys on peruselementti, josta on kannettava huolta.
Epäilemättä se on avainkysymys.
Sen vuoksi olemme korostaneet myös - samoin kuin teimme esittäessämme kertomuksemme Tukholman Eurooppa-neuvostoa varten - sitä, kuinka tärkeää unionin kasvupotentiaalin lisääminen on.
Unionin talouden uudistamista koskevan vuoden 2000 kertomuksen yhteydessä komission yksiköt analysoivat, kuinka kustannukset ja tuotanto vaikuttavat tietotekniikkaan ja tiedonvälitykseen, ja niitä etuja, joita kasvupotentiaalimme voisi antaa niiden mahdolliselle lisäämiselle.
Rakenneuudistukset, joihin Gasòliba viittasi, ovat peruslähtökohta, mutta on muitakin puutteita, joiden korjaamista meidän on vaadittava.
Ensiksikin Lissabonissa korostimme asiantuntijatalouden merkitystä keskeisenä avainelementtinä.
Jos haluamme edetä tällä tiellä, meidän on saatava aikaiseksi hyvät olot myös yksityissektorin tekemille sijoituksille tutkimus- ja kehitystyön ja uuden teknologian aloille.
Meidän on myös kohennettava sijoitustoimintaa ja toisaalta lisättävä ammattikoulutusta uuden teknologian alalla.
Rakenneuudistukset ovat yksi tavallisesti käsittelemistämme aiheista.
Epäilemättä olemme siinä edistyneetkin, ja se käy selvästi ilmi tämän vuoden talouspolitiikan laajojen suuntaviivojen täytäntöönpanoa koskevasta mietinnöstä, mutta näitä edistysaskelia ei voi pitää täysin tyydyttävinä.
Komissio pitää yhä välttämättömänä edistymistä näissä asioissa ja, kuten tiedätte, juuri eilen komissio esitti uusia ehdotuksia energiamarkkinoiden vapauttamisen edistämiseksi.
Tiedämme kyllä, että on löydettävä vapauttamisen ja sääntelyn tasapaino, jotta tässä prosessissa saavutettaisiin parhaat mahdolliset taloudelliset tulokset.
Olemme samaa mieltä myös siitä, että on päästävä eteenpäin kaikissa asioissa, jotka liittyvät tehokkaampien ja yhtenäisempien markkinoiden aikaansaamiseen.
Olette juuri keskustelleet Bolkesteinin kanssa siitä, kuinka välttämätöntä on panna täytäntöön niin sanotusta Lamfalussyn viisaiden ryhmästä johtuvat prosessit.
Suuntaus on epäilemättä nopeuttaa rahoituspalvelujen vapauttamismenettelyjä, mutta se ei mielestämme riitä, vaan on edettävä myös Euroopan riskipääoman käytön ja sen parantamisen edistämisessä.
Työmarkkinat ovat toinen keskeinen huolenaiheemme, jos haluamme edistää työllisyyttä.
Verouudistusten ja korvausten maksukäytännön parempi yhdistäminen toisiinsa voisi eittämättä vaikuttaa myönteisesti työssäkäyvän väestön käyttäytymiseen, ja samalla sen pitäisi auttaa pääsemään parempaan tasapainoon palkkojen ja paikallistason tuottavuuden kesken, sen pitäisi parantaa joillakin alueilla työllisyyttä tai sellaisia osatekijöitä kuin työvoiman liikkuvuus tai työn parempi järjestely.
Meitä huolestuttaa myös yksi kohta, jota ei korosteta riittävän hyvin meidän näkökannaltamme nyt esiteltävässä mietinnössä: mahdollisuudet pitää yllä julkista rahoitusta pitkällä aikavälillä.
Väestön ikääntymiseen liittyvät ongelmat tulevat olemaan keskeisiä asioita ja sen voittamiseksi meidän on ilmeisesti toteutettava toimenpiteitä, jotka koskevat valtion velkaa ja kytkeytyvät työmarkkinoiden tehostamiseen siten, että lisätään nykyistä enemmän aktiivisen työikäisen väestön osuutta ja työllisten osuutta ja erityisesti naisten ja iäkkäämpien työntekijöiden osuutta, koska he voivat osaltaan olla vastavaikuttavana voimana ainakin osassa näistä seurauksista, aivan kuten he voivat edesauttaa toteuttamaan uudistuksia nykyisissä työpaikkaan liittyvissä sosiaalivakuutuksissa ja tämän mallin ylläpidossa.
Kiitän kaikkia teitä puheenvuoroistanne, kommenteistanne ja myönteisestä vaikutuksestanne kertomuksen sisältöön; pidämme ne mielessä laatiessamme talouspolitiikan laajoja suuntaviivoja koskevaa suunnitelmaamme ensi vuodelle.
Paljon kiitoksia, arvoisa komission jäsen.
Keskustelu on päättynyt.
Äänestys toimitetaan huomenna klo 12.00.
Swap- ja korkotermiinijärjestelyt
Työjärjestyksessä on seuraavana keskustelu Kaupin esittelemästä talous- ja raha-asiain valiokunnan mietinnöstä (A5-0071/2001), joka koskee ehdotusta Euroopan parlamentin ja neuvoston asetukseksi neuvoston asetuksen (EY) 2223/96 muuttamisesta swap- ja korkotermiinijärjestelyjen alaisten maksujen uudelleenluokittelemiseksi [KOM(1999) 749 - C5-0018/2000 - 2000/0019(COD)].
Arvoisa puhemies, kuten huomaatte, tästä aiheesta ei keskustella kiivaasti tänään parlamentissa.
Kun sain tammikuussa 2000 tehtäväkseni laatia tämän mietinnön, ajattelin, että se olisi helppoa.
Valitettavasti näin ei ollut.
Heti kun olimme alkaneet keskustella asiasta parlamentissa, kuulimme komission ja neuvoston edustajilta, että neuvostossa saattoi vielä olla joitakin ongelmia, jotka koskivat tätä pääasiallisesti teknistä aloitetta.
Kuunneltuani neuvoston huolia päätin tehdä tarkistuksia komission ehdotukseen, jotta ensimmäisessä käsittelyssä saavutettaisiin laaja yhteisymmärrys.
Toivon, että muut poliittiset ryhmät kannattavat huomenna näitä tarkistuksia.
Tässä asetusehdotuksessa käsitellään swap- ja korkotermiinijärjestelyjen alaisten maksujen uudelleenluokittelemista.
Ehdotuksen avulla on mahdollista vertailla luotettavasti julkisen talouden alijäämiä liiallisia alijäämiä koskevan menettelyn puitteissa.
On hyvin tärkeää, että jäsenvaltioiden tilinpitoon liittyvät tiedot ovat verrattavissa.
Tietojen vertaileminen kuuluu unionin taloudellisen yhteensovittamisen ennakkoedellytyksiin.
Toisistaan eroavat työttömyystilastot ovat yksi tunnetuimmista esimerkeistä.
Todellisia työttömyyslukuja koskevien tietojen eri kokoamis-, laskemis- ja kirjaamistavat vaikeuttavat jäsenvaltioiden välistä vertailua.
Ne vaikeuttavat myös yhteistyötä.
Tilejä koskevien tilastotietojen luotettava vertailu lisää julkisen hallintomme avoimuutta.
Avoimuus on kaikki, mitä me parlamentissa haluamme.
Suomessa on sanonta, jolla kuvaillaan kolmea eri valehtelemisen astetta.
Eri asteet ovat: valheet, isot valheet ja tilastot.
Toivon, että voimme Euroopan parlamentissa estää sen, että tätä sovelletaan unionin tilastotietoihin.
Komission ehdotus herätti aluksi huolestuneisuutta neuvoston työryhmässä.
Valtuuskuntien enemmistö esitti varauksia ehdotetun uudelleen luokittelun suhteen, koska se johtaisi julkisen sektorin rahoitussäästöjen muutoksiin liiallisia alijäämiä koskevan menettelyn puitteissa.
Ehdotettu muutos merkitsisi sitä, että jäsenvaltioiden valtionvelkakonttoreiden myöntämien swap-sopimusten ja tulevien korkotermiinien vaikutukset suljettaisiin pois julkisen sektorin nettomääräisen rahoitusalijäämän tai nettomääräisen rahoitusylijäämän arvioinnista.
Olen pääasiallisesti samaa mieltä komission ehdotuksesta, jota tarkistettiin kansallisten tilastoasiantuntijoiden ja neuvoston työryhmän ehdottamien suuntaviivojen mukaisesti.
Euroopan keskuspankki hyväksyi myös tämän kahden määritelmän järjestelmän, vaikka EKP suosiikin sellaisia oikeustoimia, joissa tärkeistä tilastollisista indikaattoreista annetaan vain yksi määritelmä.
Swap-sopimusten ja korkotermiinien jättäminen pois alijäämäarvioista liiallisia alijäämiä koskevan menettelyn mukaisesti asettaisi liian suuria rajoituksia jäsenvaltioiden valtiovelkakonttoreiden markkinatoimille.
Swap-sopimukset, korkotermiinit ja muut taloudelliset johdannaiset voivat joissakin tapauksissa alentaa hallituksien lainakustannuksia, ja ne ovat näin ollen hyödyllisiä lainanhallintakeinoja.
Esitin kaksi tarkistusehdotusta, joissa käsitellään erikseen swap-sopimuksia ja korkotermiinejä, minkä pitäisi tasoittaa tietä tämän asiakirjan hyväksymiselle ensimmäisessä käsittelyssä.
En itse haluaisi viedä tätä asiakirjaa toiseen käsittelyyn tai puhua asiasta uudelleen tässä istuntosalissa.
Toivon, että asiaa käsitellään pian, ei huomisessa istunnossa vaan sen jälkeen neuvostossa.
Sen pitäisi onnistua, kun otetaan huomioon asian teknisyys.
.
(ES) Arvoisa puhemies, hyvät kollegat, haluan esittää Kaupille kiitokset hänen työstään ja selityksestään.
Ymmärrän kyllä, että kyseessä on hyvin vaikea ja tekninen työ, mutta sanoisin, että esillä oleva asia on pohjimmaltaan suhteellisen yksinkertainen: swap-sopimusten ja tulevia korkotermiinejä koskevien sopimusten kirjanpitokriteerejä on muutettu, kuten hän osuvasti sanoi.
Käsitteitä ajatellen tälle muutokselle löytyy perusteita sekä muutoksen puolesta että sitä vastaan, mutta epäilemättä uuden käsitteen käyttöönotto ja EKT 95:n muuttaminen nykyisin yleisesti vakiintuneiden kriteerien mukaiseksi olivat ongelma julkisen talouden alijäämän laskentajärjestelmälle; tähän saakka huomioon ottamamme luvut muuttuivat, emme käsitelleet niitä tasapuolisesti, ja niinpä jäsenvaltioiden julkisen velan hallinnoinnista vastaavat henkilöt ovatkin aikoneet noudattaa yhä entistä julkisen talouden liiallisen alijäämän määrittelyjärjestelmää.
Komission kannalta katsoen tämä on hyväksyttävää, koska muutoin meidän olisi muutettava entistä järjestelmää.
Ymmärtääkseni nyt ei puhuta oleellisista valheista eikä tilastovalheista, vaan siitä, että on vain yksinkertaisesti sovellettava uusia kriteereitä erilaisiin kohteisiin.
Omalta kannaltamme katsoen tähän aiheeseen ei liity suuria vaikeuksia, vaan se jopa lisää johdonmukaisuutta.
Pitkällä aikavälillä on varmaankin yhdenmukaistettava molemmat käsitteet, mutta tällä hetkellä on mielestämme parasta säilyttää julkisen talouden liiallisia alijäämiä koskeva kriteeri sellaisena kuin sitä nyt on sovellettu.
Tässä mielessä voin ilmoittaa teille, että komissio hyväksyy täysin esittelijän tekemät tarkistusehdotukset.
Paljon kiitoksia, arvoisa komission jäsen.
Keskustelu on päättynyt.
Äänestys toimitetaan huomenna klo 12.00.
EU:n vaaliapu ja vaalitarkkailutoiminta
Esityslistalla on seuraavana keskustelu Favan esittelemästä ulkoasioiden, ihmisoikeuksien sekä yhteisen turvallisuuden ja puolustuspolitiikan valiokunnan mietinnöstä (A5-0060/2001), joka koskee komission tiedonantoa Euroopan unionin vaaliavusta ja vaalitarkkailutoiminnasta [KOM(2000) 191 - C5-0259/2000 - 2000/2137(COS)].
.
(IT) Arvoisa puhemies, arvoisa komissio jäsen hyvät kollegat, ensimmäiseksi on syytä sanoa, että yhdymme siihen henkeen, jolla komissio laati tämän vaaliapua ja vaalitarkkailua koskevan tiedonannon, eli periaatteeseen, jonka mukaan todellisten demokratioiden edistäminen ei ole ainoastaan eettinen välttämättömyys, vaan myös kestävän kehityksen ja varman rauhan ehto, ja tämä on unionin erityistehtävä silloin, kun se soveltaa perussopimuksia, ja se on ulkopolitiikkamme perusta.
Haluaisin lisätä, että tämä merkitsee muutakin: tämä periaate on yhtä kuin epämuodollinen, mutta työläs sitoumus, jota ei voi rajoittaa pelkiksi periaatteellisiksi vakuutteluiksi, vaan joka pitää rakentaa johdonmukaisten ja konkreettisten poliittisten toimien avulla.
Tämä on siis Euroopan unionin ja Euroopan parlamentin rooli vaaliavussa ja vaalitarkkailussa, jos ajatellaan, että vapaat vaalit ovat demokratian perusedellytys.
Kaksi neuvoston asetusta vuodelta 1999 edustavat oikeusperustaa, jonka kautta tehtävämme olennaista merkitystä voidaan muuttaa.
Kysymys kuuluu, miten?
Tarvitaan yhtenäistä poliittista strategiaa.
Tähän mennessä olemme saaneet aikaan tuloksia kahdeksan vuoden apu- ja tarkkailutoimista, jotka ovat olleet todella laajoja ja jotka ovat tuottaneet erinomaisia tuloksia: viittaan tällä Zimbabween ja Venäjään.
Nämä ovat kuitenkin olleet satunnaisia toimia, joten pidämme hyvin myönteisenä komission tiedonantoa, jota tarvitsemme yhtenäisen poliittisen strategian luomiseen.
Toiseksi meidän on ehdottomasti laajennettava tämä strategia koskemaan kaikkia vaaleja edeltäviä ja niitä seuraavia tarkkailutoimia, koska demokraattista prosessia ei tarvita ainoastaan vaalipäivänä vaan vaalien tukemisen ja kehitysapupolitiikan välisessä tarvittavassa, järjestelmällisessä suhteessa kansainvälisiin järjestöihin, kansalaisjärjestöihin ja kansalaisyhteiskuntaan sellaisten rakenteiden mukaisesti, joihin ei kuulu vaalitoiminnan ohjaileminen, jollaiseen olemme usein antautuneet, vaan pikemmin sellaisten rakenteiden pohjalta, joihin sisältyy aitoa poliittista yhteistoimintaa.
Nyt puhun panoksista, joita olemme yrittäneet mietinnöllemme antaa: ensimmäinen asia koskee parlamentin roolia.
Euroopan parlamenttia ei voi missään tapauksessa ja vielä vähemmän tässä tapauksessa mieltää notaariksi, joka kutsutaan vahvistamaan vaaliprosessi tai vaaliprosessin laatu.
Meidän legitimiteettimme, meidän tehtävämme on poliittinen, ja läsnäolomme unionin vaalitarkkailutehtävissä juuri poliittisen tehtävämme vuoksi voi tuoda Euroopan unionille lisäarvoa.
On siis hyödyllistä, että Euroopan parlamentti on läsnä kaikissa vaiheissa, myös vaalitarkkailua edeltävissä vaiheissa asian tiukassa mielessä; on toivottavaa, että oloista riippuen Euroopan unionin tarkkailijaryhmän päällikkö on parlamentin jäsen.
Meillä on sitä paitsi ollut asiasta erinomaisia kokemuksia: mieleeni tulee entinen kollegamme Schori, joka toimi Zimbabwen tarkkailijaryhmän päällikkönä.
Poliittinen rooli ja näkyvyys pitää kuitenkin saavuttaa itse toimintakentällä, eivätkä ne mielestäni ole voimavara pelkästään parlamentille vaan koko Euroopan unionille.
Toinen olennainen tekijä: tarvitsemme Euroopan parlamentin, komission ja neuvoston välistä koordinointia.
Ajattelimme ehdottaa pysyvää kuulemisjärjestelmää, jota pidämme parempana kuin toimielinten välistä sopimusta, joka on raskaampi ja jota varten tarvitaan monin verroin vaativampia aikoja, hallinta- ja toteutusmuotoja.
Ottaessamme vastaan eräiden kollegojen ehdotuksia, ajattelimme puolivuosittaista kalenteria, joka tarjoaa mahdollisuuden tapahtumien jatkuvaan tarkkailuun siten, että samalla otetaan huomioon, että poliittisten tapahtumien aiheuttamat nopeat käänteet ovat nykyään erittäin rajuja.
Ajattelimme ehdottaa, että komissiossa perustettaisiin vaaliyksikkö, johon kuuluisi riittävä määrä henkilökuntaa.
Eräässä tarkistuksessamme vaaditaan erityisesti määrällistä vahvuutta, joka on sen tehtävän tasolla, joka komission pitää hoitaa.
Meidän mielestämme Euroopan unionin osallistumisperiaatteissa tarvitaan erilaista ja suurempaa joustavuutta.
Ensimmäiset vaalit ja paikallisvaalit eivät ehkä tarjoa riittäviä arviointiperustetta, jonka avulla ymmärtää, mikä on sopiva ajankohta puuttua asioihin: tarkoitamme tällä Perun tapausta ja vaalitarkkailua, johon aiomme siellä osallistua, eikä kyse todellakaan ole ensimmäisistä vaaleista.
Arviointimenettelyssä tarvitaan varmasti joustavuutta; vapaat ja oikeudenmukaiset vaalit ovat kaksi asiaa, jotka eivät täytä täysin sitä vaatimusta, jonka parlamentti ja Euroopan unioni asettavat tarkkailutoimintansa keskipisteeksi.
Kaikki tämä ei merkitse joustamattomuutta vaan tinkimättömyyttä: tällainen tinkimättömyys on välttämätöntä, kun ottaa huomioon, että näinä vuosina on ollut puutetta ennen kaikkea valinnoista ja suuntauksista.
Sitä paitsi strategia rakentuu säännöistä ja tavoitteista.
Lopuksi olemme sitä mieltä, että komissiokin muuten ajattelee samoin demokratia merkitsee prosessia eikä yhtenä päivänä tehtyä valintaa.
Tiedämme, että demokratian rakentaminen alkaa äänestyspäivänä ja jatkuu tuosta päivästä eteenpäin.
Me haluaisimme olla tuolloin edelleen paikalla ja ottaa käyttöön kaikki keinomme, jotka eivät ole ainoastaan taloudellisia keinoja vaan pitävät sisällään myös demokraattisia tunnusmerkkejämme ja poliittisen sitoumuksemme.
Arvoisa puhemies, aloitan ilmaisemalla tukeni sille, mitä kollegani Fava sanoi.
Olemme tehneet hyvää yhteistyötä tätä asiaa koskevissa neuvotteluissamme.
Hän on aina ymmärtänyt voimakkaiden kehitysnäkymien merkityksen, koska puolet kaikista EU:n vaalitarkkailuvaltuuskunnista ovat toimineet kehitysmaissa.
Euroopan unionin, joka on 15 kehittyneestä demokratiasta koostuva monikansallinen järjestö, velvollisuutena ja merkittävänä tehtävänä on selvästi edistää demokratisointia, kestävää kehitystä ja rauhanomaista kehitystä kaikissa maailmanlaajuisissa ponnistuksissa.
Haluan sanoa suhtautuvani myönteisesti komission tiedonantoon, jossa selvennetään näitä asioita hyödyllisellä tavalla ja jossa keskitytään siihen, miten Euroopan unionin pitäisi menetellä ja kenties hoitaa asiat paremmin tulevaisuudessa.
Kuten Fava sanoi, pääasia on, että pelkkä määräajoittain toistuvien äänestyksien pitäminen ei riitä demokratian takaamiseksi missään oloissa.
Äänestyksissä ei ole kyse mistään ohikiitävästä hetkestä, vaan panoksena on, miten suojaamme koko äänestysprosessia.
Tällaista asiaa painotetaan voimakkaasti mietinnössä, jota tarkastelemme tänä iltana.
On elintärkeää, että Euroopan unionin tekemässä päätöksessä ei epähuomiossa oikeuteta, hyväksytä tai tueta millään tavalla epäilyttävää äänestysprosessia.
Lauseketta "vapaat ja oikeudenmukaiset" pitäisi välttää: sanat ovat latautuneita, ja tiedotusvälineet ottavat ne aina armotta hampaisiinsa kaikissa vaalien jälkeisissä tilanteissa.
Euroopan unionin Kambodžan-edustajana olin hyvin tietoinen siitä, miten vaikeaa fraseologia oli.
On myös hyvin tärkeää, että korostamme tarvetta tukea paikallisia tarkkailijaryhmiä.
He ovat kehitysmaissa avainasemassa olevia henkilöitä, jotka ymmärtävät niitä yhteiskunnallisia, poliittisia ja kulttuuriin liittyviä asioita, joista emme kenties ole tietoisia, kun laskeudumme laskuvarjoillamme tarkkailemaan äänestystä.
Mitä parlamenttiin tulee, suosittelemme, että parlamenttiin perustetaan vaalikoordinointiryhmä, joka voisi antaa paljon nopeampia ja tehokkaampia vastauksia.
Haluaisin myös kysyä komissiolta, millaisia varoja, erityisesti henkilöstöön liittyviä, aiotaan sijoittaa tärkeään tehtävään eli tämän hyvin tärkeän tiedonannon tavoitteiden saavuttamiseen.
Lopuksi, Euroopan parlamentti on keskeinen tekijä unionin pyrkimyksissä, joissa on kyse äänestyksien suojaamisesta.
Tässä on kyse uskottavuudestamme, ja suhtaudun myönteisesti komission meille tarjoamaan tilaisuuteen määritellä hyvin selvä ja yhteinen kuva Euroopan tehtävästä koko maailman maiden demokraattisessa prosessissa.
Arvoisa puhemies, ensiksi haluan sanoa, että minä ja ryhmäni arvostamme suuresti komission tiedonantoa ja kollega Favan mietintöä ja päätöslauselmaa kyseisestä tiedonannosta.
On hyvä, että Euroopan komissio on valottanut Euroopan unionin politiikkaa vaaliavun ja vaalitarkkailutoiminnan alalla ja tehnyt ehdotuksia tämän politiikan tehostamisesta ja modernisoimisesta.
Unionissa on liian usein harjoitettu lyhytnäköistä politiikkaa, jolle on ollut tunnusomaista nopeasti kokoonpannut valtuuskunnat ja unionin vähäinen vaikutus ja näkyvyys.
Silloin kun unioni on päässyt vaikuttamaan ja näkymään, se on johtunut useimmiten siitä, että valtuuskuntaa on johtanut Euroopan parlamentti.
Siitä ovat esimerkkejä kollega Gahlerin erinomainen toiminta Zimbabwessa ja kollega Cushnahanin toiminta aivan äskettäin.
Juuri siksi kollega Favan mietintö on niin tärkeä.
Se nojautuu muun muassa Euroopan parlamentin laajaan kokemukseen, ja osittain sen takia ryhmämme antaa sille täyden tukensa.
Kaikki tarkistusehdotuksemme on jo hyväksytty ulkoasioiden valiokunnassa, ja sen takia emme myöskään ole enää tehneet uusia tarkistuksia.
Haluan kuitenkin painottaa muutamaa seikkaa selventääkseni ryhmäni kantaa.
Tuemme erillisten yksiköiden perustamista Euroopan komissioon ja parlamenttiin vaalitarkkailutoimintaa varten.
Vaaliyksiköiden ei pidä keskittyä pelkästään vaaleihin vaan myös niitä edeltävään jaksoon, koska usein on hyvin tärkeää tietää, onko ehdokkailla ja puolueilla jo ennen vaaleja samanlaiset mahdollisuudet.
Viittaan tässä yhteydessä Ugandan presidentin Musevenin äskettäin tapahtuneeseen uudelleenvalintaan.
Onhan jo yleisesti tiedossa, että hänen vastaehdokkailleen ei annettu mahdollisuutta käydä kampanjaa.
Tähän liittyen en muuten ymmärrä, miksi esittelijä ja komission jäsen Kinnock ehdottavat tarkistuksessa 1 lauseen "katsoo, että vaalit ovat poliittisen moniarvoisuuden demokraattinen ilmaisumuoto ja että ne on järjestettävä kansainvälisesti tunnustettujen sääntöjen mukaisesti" poistamista.
En tosiaankaan ymmärrä, mitä tarkoitusta se palvelisi, ja niinpä me vastustammekin tarkistusehdotusta.
Toinen kohta on se, että tarkkailijoiden pitää valmentautua tehtäväänsä hyvin, niin että he tietävät, mitä ongelmia kohdemaassa on odotettavissa.
Se voi tietysti tapahtua sähköpostin ja Internetin avulla, mutta myös valmistavien neuvottelujen käyminen olisi paikallaan.
Sen lisäksi valtuuskuntien pitäisi muodostua pääosin parlamentin jäsenistä, ja niiden pitäisi olla riittävän suuria, jotta vaaleista saataisiin hyvä kuva paikan päällä.
Valtuuskunnan jäsenien pitää matkustaa kohdemaahan riittävän aikaisin, niin että he voisivat syventyä myös vaalien valmisteluihin.
Valtuuskunnan johdossa pitäisi mieluiten olla tunnettu europarlamentaarikko tai entinen europarlamentaarikko, ja hänen pitäisi nauttia niin suurta arvovaltaa, että hän pystyy vähän hillitsemään esimerkiksi presidentti Carteria, sillä joskus näyttää kyllä siltä, kuin hän olisi ainoa, jonka sana painaa.
Ja luonnollisesti tarvitsemme myös hyvää yhteistyötä muiden järjestöjen kuten Euroopan neuvoston ja ETYJin kanssa.
Lopuksi haluan sanoa, että Euroopan unionin pitäisi joskus vakavasti harkita sekavaltuuskuntien muodostamista vaalitarkkailutehtäviin esimerkiksi AKT-maiden parlamentinjäsenien kanssa, varsinkin silloin, kun on kyse AKT-maasta.
Se voisi vahvistaa valtuuskunnan uskottavuutta, ja siitähän tässä on kuitenkin kysymys.
Arvoisa puhemies, toistan vielä, että annamme suuren arvon komission jäsenen mietinnölle ja esittelijän mietinnölle ja toivomme, että tällä alueella toteutettava politiikka todella tehostuu nopeasti tämän mietinnön ansiosta.
Arvoisa puhemies, aluksi tahtoisin kiittää jäsen Favaa hänen mietinnöstään, jonka tavoite on uskoakseni ratkaiseva tekijä johdonmukaisuuden ja näkyvyyden saavuttamiseksi Euroopan unionin ulkoisessa toiminnassa.
Vaalitarkkailu ja vaalimenettelyn tukeminen ovat erinomaisen hyvä perusta silloin, kun halutaan pitää yllä Euroopan unionin toimintaa perusoikeuksien, demokraattisten vapauksien ja arvojen sekä oikeusvaltion edistämiseksi.
Kuten Fava aivan oikein sanoi, on tärkeää, että emme eristä vaalitarkkailumenettelyä sen yleisistä yhteyksistä.
Kansalaiset kutsutaan ilmaisemaan tahtonsa vaaliuurnilla tiettyinä aikoina, mutta kansanvaltaa rakennetaan joka päivä.
Sen vuoksi Euroopan unionin on suunnattava toimintansa edistämään pitkällä aikavälillä kehitysmaiden kansanvallan vakautta, rahoittamalla tehokkaasti niitä ohjelmia, joissa komissiolla on keskeinen rooli.
Arvoisa puhemies, haluaisin hyvin lyhyesti pysähtyä käsittelemään Euroopan parlamentin roolia näissä menettelyissä.
Uskoakseni Favan mietinnön päätöslauselmaehdotuksen 9 kohta osuu hyvin oikeaan siinä, että Euroopan parlamentin jäsenten olisi mieluimmin johdettava näitä tehtäviä.
Tähän on kolme perustavanlaatuista syytä: ensiksikin se, että Euroopan parlamentti voi tuoda mukaan kokemusta, asiantuntemusta ja hyvin omakohtaisen näkökannan sen vuoksi, että kaikki meidät Euroopan parlamentin jäsenet on valittu tehtäväämme avoimella ja kansanvaltaisella vaalimenettelyllä omissa jäsenvaltioissamme; toiseksi siksi, että Euroopan parlamentti antaa laillisen perusteen yhdentymishankkeellemme ja uskon sen vuoksi, että Euroopan parlamentti on erittäin pätevä edustamaan Euroopan unionia, sanoisinpa jopa paremmin kuin kansalliset parlamentit, ja kolmanneksi siksi, että loppujen lopuksi Euroopan parlamentti on yksi budjettivaltaa käyttävistä elimistä.
Euroopan unioni on maailman suurin kehitysavun antaja ja siksi olen sitä mieltä, että sen kuuluu osallistua tällaisiin prosesseihin.
Niinpä odotan ja toivon, arvoisa puhemies, että tämä Favan mietintö Euroopan unionin vaaliapua ja vaalitarkkailutoimintaa koskevasta komission tiedonannosta osaltaan auttaisi kohentamaan tehokkaalla, näkyvällä ja johdonmukaisella tavalla Euroopan unionin ulkoista toimintaa.
Arvoisa puhemies, vapaat ja rehelliset vaalit eivät valitettavasti ole itsestäänselvyys vielä läheskään kaikissa maissa.
Erityisesti Afrikassa vaaleihin liittyy usein häirintää, väkivaltaa, petoksia tai kilpailijoiden ulkopuolelle sulkemista perustuslakia muuttamalla, kuten tapahtui äskettäin Norsunluurannikolla.
Vaalitarkkailijoiden lähettäminen onkin perusteltua, mutta siihen voi sisältyä myös riskejä.
Vaalitarkkailijoita voidaan manipuloida ja heidät voidaan yllyttää vastatusten.
Heitä voidaan käyttää tekosyynä sääntöjen vastaisesti valtaan päässeen hallituksen legitimoimiseksi.
Meidän pitääkin toimia äärimmäisen varovaisesti sekä etukäteen, tarkkailijoiden lähettämisestä päätettäessä, että kohdemaassa tapahtuvassa valvonnassa ja raportoinnissa.
Tällä hetkellä toiminta perustuu vielä liikaa improvisointiin.
Kohdemaahan lähetetään ihmisiä, joita ei ole valmennettu tehtävään perusteellisesti, jotka eivät tunne taustoja eivätkä puhu maan virallista kieltä.
Etukäteen annettava katsaus pitäisikin asettaa vähimmäisvaatimukseksi.
Erilaisten tarkkailuryhmien pitäisi myös tehdä nykyistä tiiviimmin yhteistyötä.
Vaalitarkkailijat myös saapuvat kohdemaahan liian usein liian myöhään ja poistuvat sieltä liian aikaisin.
Suuri osa vaalien manipuloinnista tapahtuu etukäteen, vaaliluetteloita sormeilemalla tai opposition kokouksia kieltämällä.
Joskus prosessi lähtee väärille urille sen jälkeen, kun valtion päämies kieltäytyy alistumasta vaalitulokseen, kuten tapahtui Togossa.
Tämä ongelma voidaan ratkaista siten, että pieni tarkkailijoiden ydinryhmä toimii pidemmällä aikavälillä.
Tässä kaikessa on tietysti mieltä vain siinä tapauksessa, että vaalitarkkailijoiden laatimilla raporteilla myös tehdään jotain.
Taloudelliset ja strategiset edut on valitettavasti aikaisemmin asetettu liian usein demokratian ja ihmisoikeuksien edelle.
Toivokaamme, että komission tiedonanto ja kollega Favan erinomainen mietintö saavat jatkoa ja johtavat johdonmukaisempiin toimiin epädemokraattisia hallituksia vastaan.
Arvoisa puhemies, arvoisa komission jäsen, komission jäsen Patten soi minulle suuren kunnian pyytäessään minua johtamaan EU:n vaalitarkkailuvaltuuskuntaa Sri Lankassa.
Tehtävä oli haastava, ja haluaisin osoittaa kunnioitusta kaikille ryhmän jäsenille, joiden toimintaa sain etuoikeuden johtaa ja joiden kanssa sain tehdä töitä.
Haluaisin myös antaa tunnustusta EU-suurlähetystön johtajan, Ilkka Uusitalon, kanssa tekemälleni yhteistyölle sekä häneltä saamalleni tuelle, kaikille EU:n edustustojen johtajille samoin kuin Sri Lankan hallitukselle ja oppositiopuolueille sekä erityisesti vaalilautakunnan johtajalle.
Sri Lankassa saamieni kokemuksien perusteella haluaisin ottaa esiin muutamia kohtia, jotka liittyvät Favan mietintöön ja komission tiedonantoon; suhtaudun myönteisesti molempiin.
EU:n vaalitarkkailuvaltuuskunnan loppukertomuksen uskottavuus riippuu merkittävässä määrin siitä, onko valtuuskunnan työ havaittu riippumattomaksi, ja onko se sitä tosiasiallisesti.
On ehdottoman tärkeää, ettei sen enempää tarkkailijavaltuuskunnan johtajalla kuin yhdelläkään ryhmän jäsenellä ole poliittisia pyrkimyksiä maassa, jota he tarkkailevat.
Valtuuskunnan on toimittava aina riippumattomasti, ja sen on käytävä ilmi sen toiminnasta.
Tämä tarkoittaa, että ryhmän yhtenäisyyttä ei pidä milloinkaan vaarantaa sellaisilla toimilla, joiden voidaan tulkita liittyvän puolueellisesti johonkin poliittiseen ryhmään tai ryhmittymään tai kansalaisjärjestöön.
Lisäksi, vaikka onkin tärkeää, että tarkkailuryhmien pitäisi neuvotella paikallisten EU-edustustojen kanssa, tarkkailuryhmien on oltava niistä riippumattomia, eikä EU-edustustojen pidä puuttua maanmiehiensä tai koko valtuuskunnan toimiin.
Onneksi näin ei ollut minun tapauksessani Sri Lankassa.
On myös toivottavaa, että EU:n ryhmän kokoonpano ei perustu vain nuorekkaaseen idealismiin ja innokkuuteen, vaan ryhmän jäsenien on myös suhtauduttava asiaan syvällisesti ja heillä on oltava runsaasti kokemusta.
Haluaisin vielä ottaa esille viimeisen asian eli sen, että vaalitarkkailun merkitys heikkenee huomattavasti, jollei vaalitarkkailu johda mihinkään.
Jos tarkkailuvaltuuskunnan loppukertomuksessa todetaan, että vaaleissa oli vakavia epäkohtia, ja jos siinä annetaan suosituksia siitä, miten epäkohdat voidaan välttää tulevaisuudessa, neuvoston ja komission on toimittava ja molempien on valmistauduttava määräämään rangaistuksia EU:n kauppapolitiikan ja avunannon välityksellä, jotta tavoite saavutetaan.
Kuten Fava sanoi erinomaisessa johdantopuheessaan, demokraattiset vaalit ovat kestävän kehityksen samoin kuin tietysti kestävän demokratian ja moniarvoisuuden olennainen perusta.
Unioni tukee ja aikoo edelleenkin tukea vaaleja maissa, jotka ovat siirtymässä kohti vakiintunutta demokratiaa; tämä on ulkosuhteita koskevan politiikkamme avainasemassa oleva osatekijä.
Komission tiedonanto, jossa käsitellään vaaliapua ja vaalitarkkailutoimintaa, oli vastaus parlamentin pyyntöön, ja tänä iltana pidetyt puheet ovat osoittaneet, että vastasimme oikealla tavalla, oikeilla huomioilla ja väitteillä.
Tiedonannon tarkoituksena oli parantaa suorituskykyämme koko tällä alalla.
Tapauskohtainen lähestymistapa, jota noudatettiin aikaisemmin, ei ollut enää hyväksyttävä: siitä oltiin yhtä mieltä.
Pyörät keksittiin liian usein uudelleen, ja tehtävät menivät liian usein sekaisin.
Komissio haluaa, että kaikki kolme toimielintä osallistuvat täysimääräisesti unionin toimintaan, jonka tavoitteena on tukea demokratiaa, joten suhtaudun hyvin myönteisesti tähän mietintöön.
Se täydentää hyödyllisellä tavalla tiedonantoa, jossa korostetaan Euroopan parlamentin ainutlaatuista lisäarvoa Euroopan unionin omana demokraattisesti valittuna elimenä.
Haluaisin erityisesti ottaa kantaa muutamiin asioihin, jotka otettiin mietinnössä esille.
Ensinnäkin, muutama huomautus Euroopan unionin toimielimien välisestä yhteensovittamisesta ja tiedottamisesta, joita pidän ehdottoman tärkeinä.
Suhtautuisin varmasti myönteisesti, että Euroopan toimielimien välille hyväksyttäisiin tarkoituksenmukaisia järjestelyjä, joiden tarkoituksena olisi vahvistaa yhteensovittamistamme ja määritellä paremmin tehtävämme ja vastuumme, mukaan luettuna parlamentin vaalikoordinaatioryhmän perustaminen.
Yhteensovittaminen pitäisi aloittaa määrittelemällä Euroopan unionin prioriteetit sellaisen keskustelun pohjalta, jossa käsitellään komission nykyisin laatimaa vaalikalenteria.
Emme voi eikä meidän pidä tarkkailla tai tukea kaikkia vaaleja.
Inhimilliset ja taloudelliset varat ovat rajoitetut, eivätkä monet maat tarvitse ulkopuolista tukea.
Näin ollen asiat on asetettava tärkeysjärjestykseen, ja parlamentin on myötävaikutettava tähän.
Säännölliset keskustelut - joita pidettäisiin puolivuosittain, kuten mietinnössä ehdotetaan - olisivat hyvin myönteinen asia.
Ennen kuin päätämme, miten tarkkailemme joitakin tiettyjä vaaleja ja onko niitä syytä tarkkailla, on perustettava tarveharkintaa suorittavia arviointivaltuuskuntia.
Ilmoitamme niiden havainnoista muille toimielimille, jotta parlamentti voidaan ottaa mukaan aikaisessa vaiheessa, kuten mietinnössä ehdotetaan.
Tällaiset valtuuskunnat määrittelevät vaalitarkkailun luonteen.
Kuten mietinnössä ja tiedonannossa korostetaan, vaalit eivät ole päivän kestävä tapahtuma.
Vaaliprosessin eri vaiheiden, rekisteröinnin, ehdolle asettumisen, äänestämisen, äänten laskemisen ja muutoksenhaun, tarkkaileminen on olennaisen tärkeää.
Komissio ei ole kiinnostunut vaalimatkailusta.
Yleensä Euroopan unionin tarkkailuvaltuuskuntien valmisteluvaihe alkaa vähintään 5 tai 6 viikkoa ennen äänestyspäivämäärää.
Valtuuskunnan ytimen muodostavilla jäsenillä on oltava kokemusta ja tarkoituksenmukaista teknistä asiantuntemusta.
Tämän parlamentin jäsenien osallistuminen vaalitarkkailuvaltuuskuntiin on selvästi huomattavan järkevää.
Komissio on pannut merkille, että parlamentin jäsenet tietävät vaaleilla valittuina edustajina paljon kaikista vaaleihin liittyvistä näkökulmista.
Komissio haluaa tältä osin tehdä täysimääräistä yhteistyötä parlamentin kanssa, ja jos parlamentti niin haluaa, komissio sisällyttää minkä hyvänsä parlamentaarisen valtuuskunnan Euroopan unionin vaalitarkkailuvaltuuskuntaan.
Tämä tarkoittaa myös osallistumista tarkkailijoiden koulutukseen, heille tiedottamiseen, heidän raportoimiseensa ja sijoittamiseensa.
Kun tarkkailijat osallistuvat valtuuskuntiin, heitä sitovat tietysti Euroopan unionin vaalitarkkailua koskevat käytännesäännöt sekä se yleisperiaate, jonka mukaan Euroopan unionin on puhuttava yhdellä äänellä.
Näin ollen päätarkkailijan on oltava EU:n vaalitarkkailuvaltuuskunnan ainoa edustaja.
Komission jäsen Kinnock kysyi, miten aiomme jatkaa työtä komissiossa.
Olemme juuri saattamassa päätökseen tehtäviä koskevan rakenneuudistuksen Euroopan avustusyhteistyöviraston (Europe Aid Cooperation Office), kehitysasioiden pääosaston ja oman ulkosuhteiden pääosastoni välillä.
Ajatuksena on perustaa jokaisten vaalien yhteydessä, joihin osallistumme, vaaliryhmä, johon kuuluvat kaikki asianosaiset yksiköt.
Kun rakenneuudistus on saatettu päätökseen, aiomme tiedottaa parlamentille tarkasta tehtäväjaosta, ja olemme tietysti valmiit antamaan henkilöstöluettelon, kuten komission jäsen Kinnock pyysi.
Uskon, että viimeaikaiset kokemukset, joissa tämän parlamentin jäseniä, esimerkiksi Schori ja Cushnahan, on nimitetty päätarkkailijoiksi, ovat olleet erittäin menestyksellisiä, ja niihin pitäisi ryhtyä uudelleen.
Euroopan unionin toiminnan näkyvyys on tärkeää.
Parhaaseen näkyvyyteen päästään, kun toiminta on tehokasta ja ammattimaista.
Päätarkkailijan pitäisi kuitenkin toivoakseni osata suhtautua järkevästi tiedotusvälineisiin, ja hänellä pitäisi olla poliittista kokemusta.
Kestävyys on myös tärkeää.
Demokratian tukeminen on pitkän aikavälin prosessi, kuten parlamentti aivan oikein huomauttaa.
Komissio uskoo, että valtuuskuntiemme suosituksien on perustuttava kehitysstrategioihin sekä poliittiseen vuoropuheluun, jota asianomaisen maan kanssa käydään.
Esimerkiksi Sri Lankan presidentti tulee tapaamaan puheenjohtaja Prodia sekä minua myöhemmin tällä viikolla.
Kehotamme häntä panemaan täytäntöön perättäisten tarkkailuvaltuuskuntien suositukset, mukaan luettuna Cushnahanin johtama valtuuskunta, ennen kaikkea siksi, että voitaisiin löytää todella riippumaton päätarkkailija.
Tavoitteena pitäisi olla edistää muutoksia ja kehittää sellaisia voimavaroja, että kansainvälistä tarkkailua ei enää tarvita.
Muiden järjestöjen kanssa tapahtuvan yhteensovittamisen ja kotimaisten kykyjen vahvistamisen osalta haluaisin korostaa, että Euroopan unioni on tehnyt yhteistyötä monien kansainvälisten järjestöjen ja kansalaisjärjestöjen kanssa vaalien tukemisen ja tarkkailun yhteydessä, ja aiomme noudattaa samaa lähestymistapaa tulevaisuudessa.
Parlamentin mietinnössä käsitellään valtavan tärkeää aihetta.
Euroopan unioni merkitsee ennen kaikkea demokratiaa ja niitä arvoja, joita suojellaan laillisuusperiaatteen, moniarvoisuuden ja perusoikeuksien avulla.
Tiedämme kaikki, että demokratiassa ja demokratisoitumisessa, joihin kehityspolitiikkamme perustuu laajalti, kyse on enemmän kuin vain vaaleista.
Asianmukaisesti pidetyt ja vapaasti toimitetut vaalit ovat kuitenkin demokratian tarpeellinen, jolleivät riittävä edellytys.
On siis oltava oikein, että Euroopan unioni, jota pidetään kasvavassa määrin ja oikeutetusti yhtenä demokratian tyyssijoista maailmassa, ryhtyy paljon suurempiin ponnistuksiin oikeudenmukaisten ja vapaiden vaalien edistämiseksi sellaisissa maissa, joissa ne oikeudet, joita me pidämme liian usein itsestään selvinä, ovat vielä hauraat tai uhanalaiset.
Haluaisin vielä onnitella Favaa hänen mietinnöstään, josta saamme järkeviä ja arvokkaita neuvoja tilanteen kohentamiseksi koko tällä alalla.
Odotamme innokkaina parlamentin kanssa tehtävää hyvin tiivistä yhteistyötä, jotta tämä työ saadaan edistymään, ja haluan vielä kerran kiittää niitä parlamentin jäseniä, joiden merkitys on ollut huomattava yritettäessä varmistaa, että demokratisoituminen on tosiasia kaikissa maailman maissa.
Ukrainaa koskeva yhteinen strategia
Esityslistalla on seuraavana Väyrysen laatima ulkoasioiden, ihmisoikeuksien sekä yhteisen turvallisuuden ja puolustuspolitiikan valiokunnan mietintö (A5-0083/2001) Ukrainaa koskevasta yhteisestä strategiasta [C5-0208/2000 - 2000/2116(COS)].
.
Arvoisa puhemies, Eurooppa-neuvosto hyväksyi unionin Ukraina-strategian Helsingissä joulukuussa 1999.
Nyt runsas vuosi myöhemmin voimme todeta, että strategian peruslinja on oikea.
Ulkoasioiden, ihmisoikeuksien sekä yhteisen turvallisuuden ja puolustuspolitiikan valiokunnassa hyväksytyssä mietinnössä tehdäänkin vain strategian toimeenpanoon liittyviä ja sitä täydentäviä ehdotuksia.
Olen omaksunut mietinnössäni saman yleisen lähestymistavan, jonka parlamentti hyväksyi jäsen Oostlanderin mietinnössä unionin Venäjä-politiikan perustaksi.
Niinpä mietinnössä arvostellaan suorin sanoin Ukrainaa muun muassa puutteista kansanvallan, ihmisoikeuksien, sananvapauden ja markkinatalouden toteuttamisessa.
Toisaalta siinä suositellaan, että unioni tehostaisi yhteistyötä, jonka avulla Ukraina voisi ratkaista nämä ongelmat.
Ukraina on kuitenkin hyvin erilainen kuin Venäjä.
Ukrainalla on keskeinen strateginen merkitys sekä Venäjälle että länsimaille.
Ukraina on sisäisesti jakautunut.
Maan länsiosat ovat kuuluneet pitkiä aikoja Puolaan tai Itävalta-Unkariin, ja niissä venäläisväestöä on suhteellisen vähän.
Maan keski- ja itäosat ovat puolestaan olleet pitkään Venäjän vaikutuspiirissä ja niissä asuu runsaasti venäläisiä.
Unionin tulee pyrkiä siihen, että Ukraina voisi eheytyä ja että sillä voisi olla tasapainoiset suhteet yhtäältä Venäjään ja toisaalta länsimaihin, Euroopan unioniin ja Natoon.
Ukraina on omaksunut selkeän eurooppalaisen suuntauksen.
Tässä meidän on sitä rohkaistava ja tuettava.
Mietinnössäni olen pyrkinyt sijoittamaan Ukrainan laajempaan pan-eurooppalaiseen yhteyteen.
Lähtökohtanani ovat olleet Elmar Brokin laajentumismietinnössä hyväksytyt kannanotot.
Mietinnön 56 kohdassa toistetaan ajatus uudesta eurooppalaisesta alueesta, joka perustuisi markkinatalouteen ja vapaakauppaan, ympäristönsuojeluun, demokratiaan, ihmisoikeuksiin ja turvallisuuteen.
57 kohdassa puolestaan edellytetään, että neuvosto kehittää unionille kokonaisvaltaisen pan-eurooppalaisen politiikan yhdistämällä toisiinsa toisaalta laajentumisen ja toisaalta unionin kahden- ja monenväliset ulkosuhteet.
Edelleen siinä esitetään, että EU:n tulisi käyttää järjestelmällisesti hyväkseen sekä Euroopan neuvostoa että ETY-järjestöä valmistellakseen nykyisiä ja tulevia ehdokasvaltioita jäsenyyteen ja edistääkseen yhteisen ulko- ja turvallisuuspolitiikan ja yhdentymisen tavoitteita pan-eurooppalaisella tasolla.
Nämä kappaleet ovat jossain määrin tulkinnanvaraisia.
Selvää on se parlamentin toivomus, että unionille luotaisiin kokonaisvaltainen pan-eurooppalainen politiikka.
Tulkinnanvaraiseksi jää uuden eurooppalaisen alueen suhde siihen ehdotukseen, että unionin tulisi ryhtyä käyttämään Euroopan neuvostoa ja ETY-järjestöä pan-eurooppalaisen politiikkansa välineenä.
Oma ajatukseni on, että uuden eurooppalaisen alueen luominen erillisenä järjestönä synnyttäisi helposti päällekkäisyyttä jo olemassa olevien foorumien kanssa.
Siksi meidän tulisi ensisijassa käyttää hyödyksemme olemassa olevia järjestöjä ja toimia tässä suhteessa ennakkoluulottomasti.
Lopuksi haluan vielä kiittää ulkoasioiden valiokuntaa ja varsinkin "varjoesittelijöitä" rakentavasta suhtautumisesta mietintöön.
Yhden kriittisen huomautuksen haluan kuitenkin esittää: valiokunta hyväksyi mielestäni liian monta tarkistusta.
Esittelijänä laadin mietintöluonnoksen, joka pituudeltaan jo ylitti asetetun rajan.
Luonnoksen 21 kohtaa sisälsivät mielestäni kaiken oleellisen.
Äänestyksissä mietintöön kuitenkin lisättiin peräti 37 kohtaa - useimmat niistä vastoin esittelijän suositusta.
Meidän on mielestäni yhdessä pohdittava keinoja, joiden avulla valiokunnissa ja täysistunnossa hyväksyttyjen mietintöjen paisuminen ja sirpaloituminen voidaan välttää.
Edellä esitetyn perusteella suhtaudun pidättyvästi sellaisiin tarkistuksiin, jotka edelleen laajentaisivat mietintöä.
Arvoisa puhemies, suhtaudun hyvin myönteisesti tähän tasapainoiseen ja syvälliseen mietintöön.
Se on mietintö, joka tosiaan kannattaa lukea.
Kävin ensimmäisen kerran Ukrainassa jo vuonna 1991, pian sen itsenäistymisen jälkeen, jolloin osallistuin terveysasioita käsittelevään konferenssiin.
Viime aikoina vierailujeni yhteydessä on keskitytty laajalti ottaen ydinvoimaan liittyviin asioihin.
Tapasin viime viikolla Radan, Ukrainan parlamentin, kymmenestä jäsenestä koostuvan ryhmän, joka oli Brysselissä tutustumassa toimielimiemme välisiin suhteisiin.
Kaikissa suhteissa, jotka olen solminut vuosien varrella, minua on hämmästyttänyt halu kehittää tiiviimpiä yhteyksiä Euroopan unioniin.
Ukrainan siirtyminen markkinatalouteen ei ole ollut helppo prosessi.
Heidän on vielä lähennettävä lainsäädännöllisiä ja taloudellisia rakenteitaan omiin rakenteisiimme.
Yksityistäminen edistyy hitaasti.
Näitä ponnistuksia on kuitenkin tarkasteltava myönteisesti ja ymmärtäväisesti.
On lähes mahdotonta puhua Ukrainasta viittaamatta ydinvoimaan.
Olen uskoakseni tämän parlamentin ainoa jäsen, joka on käynyt Tsernobylissä, Hmelnitskissä ja Rovnossa; nämä kolme voimalaa on mainittu usein keskusteluissamme.
Kahden viimeksi mainitun voimalan reaktorit on nyt saatu valmiiksi, ja ne täyttävät länsimaiset turvallisuusnormit.
Meidän on kuitenkin tunnustettava, että Ukrainassa on myös hiiliteollisuutta, ja että Ukraina pyrkii edistämään energiatehokkuutta ja uusiutuvia energialähteitä.
Taloudellisen tukemme pitäisi kattaa koko sektori.
Kun kyse on Euroopan investointipankin kertomuksesta, haluaisin ottaa mukaan myös matkailulle ja maataloudelle tarkoitetun tuen.
Maatalous on romahtanut viime vuosien aikana, ja molemmat alat voivat myötävaikuttaa merkittävästi talouden edistämiseen.
Toivon, että tätä mietintöä tuetaan voimakkaasti huomenna, ja että Radan jäsenet huomaavat mietinnön hyväksymisen myötä, että heidän haluaan luoda aina vain tiiviimmät suhteet Euroopan unioniin kannatetaan painokkaasti.
Arvoisa puhemies, arvoisa komission jäsen, hyvät kollegat, Ukrainaa koskevaa yhteistä strategiaa käsittelevä mietintö tuli parlamentin täysistuntoon ajankohtana, jolloin tämän suuren ja merkittävän, idän ja lännen välimaastossa sijaitsevan maan kriisin oireita ei voi enää olla huomaamatta.
Toimittaja Georgij Gongadzen murhan ja sitä seuranneiden osin väkivaltaisten mielenosoitusten takia maan demokratiavaje ja sisäiset heikkoudet ovat joutuneet julkisuuden valokeilaan, kun maan irtautumisesta Neuvostoliitosta on nyt kulunut 11 vuotta.
Esittelijä, jolle haluaisin esittää parhaat kiitokset, on perillä kaikista näistä tosiseikoista samoin kuin Ukrainan taloudellisista vaikeuksista, joita ovat suuri ulkomaanvelka ja vielä suurempi pääomapako, laajojen kansankerrosten köyhtyminen ja rikkauden keskittyminen pienelle ryhmälle.
Me emme voi suhtautua välinpitämättömästi siihen tosiasiaan, että tämä on hedelmällinen maaperä korruptiolle ja kansainväliselle järjestäytyneelle rikollisuudelle.
Ihmisten salakuljetuksella yleensä ja naiskaupalla erityisesti sekä kasvavalla laittomalla maahanmuutolla on heijastusvaikutuksia Euroopan unioniin, ja niitä olisi pyrittävä torjumaan tehokkaasti Euroopan unionin avulla, varsinkin kun Puolan, Unkarin, Slovakian ja Romanian liityttyä Euroopan unioniin EU:n ulkoraja ulottuu Ukrainaan.
Ukrainaa koskevan yhteisen strategian sekä sen kanssa solmitun kumppanuus- ja yhteistyösopimuksen oikeutettuna tavoitteena on lujittaa demokratiaa, taloutta ja yhteiskuntaa sekä lähentää Ukrainaa EU:n arvojärjestelmiin.
Tähän mennessä saavutetut tulokset eivät vielä ole riittäviä huolimatta Euroopan unionin Ukrainalle myöntämistä varoista.
Ukraina on itse asettanut itselleen kunnianhimoisen päämäärän, että se täyttää jäsenyyden ehdot vuoteen 2007 mennessä.
Mutta vaikka päämäärä saattaa nykytilanteessa vaikuttaa enemmänkin toiveajattelulta, Väyrysen mietintö osoittaa kuitenkin oikean suunnan, kun siinä avataan Ukrainalle lopulta näkymä EU:n jäsenyydestä, mutta esitetään myös mahdollisuus vapaakauppa-alueeseen, joka ei estäisi maan liittymistä Euroopan unioniin myöhemmin.
Juuri EU:n tulevan laajentumisen vuoksi olisi tukemalla rajat ylittäviä ohjelmia ja antamalla avustuksia rajavalvontaan tehtävä kaikki voitava, jotta emme synnyttäisi Eurooppaan uusia raja-aitoja.
Tämä on sitäkin tärkeämpää, kun Ukrainalla on olennainen merkitys Euroopan turvallisuudelle, minkä se on osoittanut antamalla oman panoksensa entistä Jugoslaviaa koskeviin asioihin sekä osallistumalla rauhankumppanuustoimintaan ja solmimalla sopimuksen tiiviistä yhteistyöstä NATOn kanssa.
Ukrainalla on tärkeä merkitys osana EU:n ja Venäjän välisten suhteiden verkostoa sekä alueellisen järjestyksen ylläpitäjänä.
Väyrysen mietinnössä osoitetaan tie, jolla Ukraina kehittyy autettavasta omavaraiseksi ja joka johtaa EU:n ja Ukrainan keskinäisten suhteiden syvenemiseen.
Arvoisa puhemies, sanani on tarkoitettu ystävyyden osoitukseksi Ukrainan kansaa kohtaan.
Olen tietoinen vastuustani parlamenttien välisistä suhteista vastaavan valtuuskunnan puheenjohtajana, mutta mielestäni on myös tärkeää olla silloin tällöin kriittinen.
Euroopan unionin Ukrainaa koskeva yhteinen strategia on meidän selkeän poliittisen kantamme soveltamista käytäntöön.
Poliittinen kantamme on se, että Ukraina muodostaa olennaisen osan maanosastamme, Ukrainan hyvinvoinnilla ja vakaudella on merkitystä myös muun Euroopan hyvinvoinnille ja vakaudelle, ja sen takia Euroopan unioni haluaa kantaa osan vastuusta tämän maan demokraattisessa, taloudellisessa ja sosiaalisessa kehityksessä.
Tämä on nykyisen tilanteen myönteinen puoli.
On kuitenkin aivan selvää, että Euroopan unioni ei voi yksinään ja eikä edes ensimmäisenä kantaa vastuuta Ukrainan valtion rakentamisesta ja sosiaaliekonomisesta kehityksestä.
Tämän yhteisen strategian avulla unioni ja sen jäsenvaltiot osoittavat, että ne ovat valmiita antamaan Ukrainalle tarvittavaa teknistä ja taloudellista tukea, jos Ukrainan poliittinen johto omalta osaltaan osoittaa valmiutta ja uskallusta johtaa perustavaa laatua oleva uudistusprosessia.
Tehtävä on vaikea mutta ei mahdoton.
Kun kohdistamme Ukrainaan kritiikkiä, teemme sen Ukrainan itsensä parhaaksi.
Ukrainan hallituksen pitäisi itse asettaa ne tavoitteet, joita me Ukrainalle asetamme.
Euroopan unionin vastuuseen kuuluu myös se, että ilmaisemme huolestumisemme Ukrainan perustavaa laatua olevista ihmisoikeus- ja kansalaisoikeuskysymyksistä.
Yksi niistä on toimittaja Gongadzen murhan tutkimukset.
Valtuuskunnan puheenjohtajana ja EU:n ja Ukrainan välisen parlamentaarisen yhteistyövaliokunnan yhteispuheenjohtajana olen jo painostanut Ukrainaa tutkimaan tarkemmin muun muassa sitä raakaa ja kovakouraista tapaa, jolla Ukrainassa on viime aikoina hajotettu mielenosoitukset.
Hallituksia ei muodosteta kadulla, mutta demokratialle voidaan antaa kadulla kuolinisku, jos kansalaisilta riistetään väkivalloin oikeus ilmaista vapaasti mieltään.
Tämä nykyisessä tilanteessa on huolestuttavaa.
Parlamentaarisen yhteistyövaliokunnan puheenjohtajana vierailen lähiaikoina kollegojeni kanssa Ukrainassa.
Toivomme, että voimme käydä siellä hedelmällisiä keskusteluja asioista, jotka koskettavat meitä yhteisönä ja joista meidän pitää kantaa yhdessä huolta.
Keskustelut perustuisivat osaltaan tähän tänään käsiteltävään ja huomenna hyväksyttävään mietintöön.
Arvoisa puhemies, arvoisa komission jäsen, minäkin haluan onnitella Väyrystä onnistuneesta mietinnöstä.
Ukrainan räjähdysaltis tilanne tekee mietinnön vielä erityisen ajankohtaiseksi.
Unioni tarvitsee nyt selkeän yhteisen strategian Ukrainan politiikalleen.
Mietintö antaa strategialle vahvan perusteen.
Ryhmämme tukee mietinnön päälinjauksia.
Ukrainaa on syytä arvostella muun muassa ihmisoikeuksien, kansanvallan ja sananvapauden vakavista puutteista.
Ongelmia on myös markkinatalouden toteuttamisessa.
Samalla tarvitaan kuitenkin tehostuvaa yhteistyötä unionin kanssa, jotta Ukraina voisi ratkaista polttavat ongelmansa.
Korkea edustaja Solana muistutti äskettäin, että unionin ohjelmia tulisi keskittää ja priorisoida.
Valiokunta on kuitenkin ilmeisesti unohtanut tämän ohjeen ja paisuttanut mietintöä monilla tarkistuksilla kohtuuttoman laajaksi ja pirstaleiseksi.
Tähän myös mietinnön esittelijä viittasi omassa puheenvuorossaan.
Täysistunnossa meidän tulee karsia tarpeettomia tarkistuksia ja keskittyä kaikkein olennaisimpaan.
Ihmisoikeuksien parantamisen ja oikeusvaltion juurruttamisen lisäksi minäkin haluan nostaa esille energiakysymykset.
Pahin turvallisuusongelma on poistunut, kun Tsernobylin ydinvoimala saatiin lopulta suljettua.
Yhteisön energiarahoituksen ehtona tulee olla läntisiä normeja vastaava turvallisuustaso ja ympäristön kunnollinen hoito.
Ukraina tarvitsee myös kattavan energiasuunnitelman, johon myös maan hallitus ja johto sitoutuvat.
Yhteistyön ja kaupan lisääminen edellyttävät myös Euroopan laajuisten liikenneverkkojen ulottamista myös Ukrainaan saakka.
Nyt näiden verkkojen suunnittelu ja toteutus pysähtyvät Ukrainan rajalle.
Arvoisa puhemies, kun puhumme Ukrainaa koskevasta strategiasta, on taustalla kysymys EU:n tavoitteista ja siten kysymys siitä, onko Ukrainalla merkittävänä eurooppalaisena maana mahdollisuus päästä joskus EU:n jäseneksi vai ei.
Kysymykseen voidaan antaa kaksi vastausta: joko sanotaan ei, talous- ja kauppasopimukset riittävät.
Tällöin EU:n kyky edistää vakautta on heikko, ja tiukkojen strategioiden soveltaminen mahdotonta.
Tai me avaamme Ukrainalle näkymän jäsenyydestä, joka voisi toteutua pitkällä aikavälillä, ja alamme nyt toteuttaa laajamittaista vakauttamisstrategiaa, jolla vahvistetaan ensi sijassa demokratiaa ja joka johtaa sosiaalis-taloudelliseen kehitykseen.
Silloin Ukrainasta ei tosin saa tulla Euroopan ydinjätteiden upotuspaikkaa.
Arvoisa puhemies, Ukrainan nykyiset poliittiset levottomuudet eivät voisi tulla pahempaan aikaan.
Ukrainahan on juuri toipumassa syvästä taloudellisesta kriisistä lähes ilmiömäisellä tavalla.
Kiihkeä väittely presidentti Kuchman suorasta osallisuudesta toimittaja Gongadzen synkkään murhaan uhkaa keskeyttää Jushtshenkon johtaman hallituksen ilmiselvät uudistuspyrkimykset.
Tämä päivästä toiseen jatkuva skandaali ei jätä kylmäksi myöskään Euroopan unionia.
Kollega Väyrysen selkeässä mietinnössä korostetaan Euroopan unionin ja sen tulevan naapurivaltion Ukrainan suhteiden tärkeyttä.
Euroopan kannalta on tärkeää, että Kiovasta käsin johdetaan toimivaa demokraattista oikeusvaltiota.
Kollega Väyrynen toteaa oikeutetusti, että todellinen oikeusvaltio ei ole vielä juurtunut Ukrainaan.
Itse asiassa Gongadzen murhan aiheuttama poliittinen myrsky vain loitontaa Ukrainaa Euroopasta.
Mitä Eurooppa voi ja mitä sen pitää tehdä tälle masentavalle tilanteelle?
Esittelijä Väyrynen osoittaa kulkukelpoisen tien: Euroopan pitää antaa täysi tukensa Ukrainan todellisille uudistuspyrkimyksille, mutta sen lisäksi Euroopan pitää tietoisesti pitää ovi avoinna Ukrainan täysjäsenyydelle.
Mahdollisuus liittyä Euroopan unioniin on tarkoitettu ennen kaikkea kannustamaan Ukrainan uudistusmielisiä, niin että he jaksaisivat pitää kiinni näkemyksistään ja politiikastaan.
Arvoisa puhemies, neuvostoimperiumin hajottua eräs puolalainen diplomaatti sanoi: "Jos Ukraina pysyy itsenäisenä, niin Venäjällä on mahdollisuus tulla normaaliksi kansallisvaltioksi."
Tämä oivallus - mitä todennäköisimmin Puolan vilpitön toive - on samoilla linjoilla Euroopan unionin jäsenvaltioiden ja myös ehdokasvaltioiden pyrkimysten kanssa.
Väyrysen mietinnössä sitä on kuvattu realistisella tavalla.
Arvoisa puhemies, parlamentissa keskusteltiin aikaisemmin tänään Nizzan huippukokouksen jälkeisen Euroopan unionin tulevasta muodosta ja suunnasta.
Monet meistä vastustavat laajalti näitä suunnitelmia ja tavoitteita, mutta yksi Euroopan unionin vahvoista puolista yksinkertaisimmillaan on sen vetovoima, joka kohdistuu niihin maihin, jotka eivät ole saaneet hyötyä demokratiasta, laillisuusperiaatteesta ja taloudellisesta hyvinvoinnista.
Yhteys Euroopan unioniin tai sen jäsenyys on merkittävä kannustin niille maille, joissa monet sukupolvet ovat eläneet kommunismin vallassa, jotta ne saisivat poliittiset ja taloudelliset asiansa järjestykseen ja ratkaisisivat pitkäaikaiset ongelmat naapurivaltioiden kanssa.
Tämän vuosikymmenen aikana Puolasta, Unkarista, Slovakiasta ja Romaniasta tulee Euroopan unionin jäsenvaltioita.
Ne ovat Ukrainan rajanaapureita, maan, jonka geopoliittinen merkitys on valtava ja jonka olemassaolo on Euroopan turvallisuuteen ja vakauteen vaikuttava tärkeä tekijä, mutta jonka viimeaikainen kehitys on huolestuttavaa.
On meidän kaikkien etujen mukaista, että Ukrainaa on autettava vahvistumaan itsenäiseksi, demokraattiseksi maaksi, jolla on tiiviit yhteydet länteen, mutta jolla on idässä avoin, elävä ja ystävällismielinen suhde Venäjään.
Tältä osin meidän ei pidä unohtaa, että sen lisäksi, että Ukrainalla on yhteyksiä Euroopan unioniin, sillä on myös hyvin luja kumppanuussuhde NATOon, joka on myötävaikuttanut Ukrainan turvallisuuden tunteeseen sekä hyvin tarpeelliseen sotilaalliseen uudistukseen.
Väyrystä on onniteltava erinomaisesta mietinnöstä, vaikka se onkin jonkin verran pidempi kuin hän oli alun perin ajatellut.
Nyt on erittäin tärkeää kohdentaa Euroopan unionin strategian kohdetta ja täytäntöönpanoa.
Saanen mainita hyvin lyhyesti erään yksityiskohdan: jalkaväkimaamiinat.
Ukraina allekirjoitti vuonna 1999 Ottawan yleissopimuksen, jossa kielletään jalkaväkimiinojen käyttö ja varastointi.
Ukrainan on vielä ratifioitava liittymisensä sopimukseen.
Sillä on kuitenkin maailman viidenneksi suurin jalkaväkimiinavarasto, noin 10 miljoonaa asetta.
Ottawan yleissopimuksessa velvoitetaan tuhoamaan jalkaväkimiinavarastot.
Odotamme Ukrainan ryhtyvän toimiin.
Toivon, että komissio ja neuvosto korostavat asiaa ollessaan tekemisissä Ukrainan kanssa.
Arvoisa puhemies, ensiksi haluaisin onnitella esittelijää hänen erittäin harkitusta mietinnöstään.
Sallinette minun käsitellä tarkemmin yhtä strategista kysymystä, joka on minulle itselleni erittäin tärkeä.
Keski- ja Itä-Euroopan mullistusten jälkeen on solmittu assosiointisopimuksia, joilla maat on tarkoitus saattaa joskus Euroopan yhteisön tai unionin jäseniksi.
Ukraina ei ole kuulunut näiden maiden joukkoon.
Emme ole koskaan keskustelleet vakavasti rautaesiripun romahtamisen myötä uudelleen ajankohtaiseksi nousseesta kysymyksestä Euroopan rajoista emmekä täten myöskään Ukrainan kohtalosta.
Kysymykseen Euroopan rajoista voidaan vastata, että Eurooppa ei lopu Bulgarian itäpuolella, sillä siellä sijaitsee Ukraina eikä ainoastaan Ukraina.
Euroopan rajoja ei voida määritellä yksiselitteisesti.
Siksi Euroopan unionin täydellinen laajentuminen on sinällään ristiriitaista.
Nykyinen laajentumissuunnitelma luo vääjäämättä Eurooppaan uusia erottavia rajoja, esimerkiksi Puolan ja Ukrainan välille.
Tämä on ongelma.
Siksi tarvitaan uusia suunnitelmia.
Vuosien 198990 jälkeen Eurooppa ei ole enää ollut poliittisesti ja maantieteellisesti jaettu, vaan avoin manner.
Millaisia suunnitelmia tarkoitan?
Yksinomaisuuden periaate, jonka mukaan ehdokasvaltio on joko Euroopan unionin täysjäsen tai suljetaan kokonaan sen ulkopuolelle, olisi korvattava seuraavalla ratkaisulla: jokaisella maalla, joka Ukrainan tavoin määrittelee itsensä joko osittain tai kokonaan eurooppalaiseksi, pitäisi olla mahdollisuus päättää itse, voiko tai haluaako se tai missä määrin se voi tai haluaa osallistua eurooppalaiseen politiikkaan.
Näin vapaan Euroopan luojien tulevaisuusvisio häviäisi dialektisessä mielessä, ja esiin nousisi taas tämän näkymän sanoin muotoiltu ydin, nimittäin rauhan ja vapauden luominen kaikille Euroopan kansoille.
Arvoisa puhemies, haluan kiittää lämpimästi Suomen entistä ulkoministeriä, jäsen Väyrystä, ansiokkaasta työstä.
Puheenjohtajavaltio Ruotsi lausui tämän vuoden 7. helmikuuta mielipiteensä Ukrainan yleisestä tilanteesta ja korosti silloin erityisesti toimittaja Georgiy Gongadzen katoamista.
Hänen kohtalonsa koskettaa meitä kaikkia.
Ukraina on pian EU:n naapurivaltio.
Esittelijä Väyrysen mietinnössä käsitellään EU:n laajentumisen jälkeistä lähialuettamme.
Ukrainassa, Moldaviassa ja Valko-Venäjällä voimme havaita samanlaisen kehityksen, johon liittyy poliittisen levottomuuden lisääntyminen, demokratian vastaiset suuntaukset, taloudellinen taantuminen, entistä autoritaarisemmat hallitukset ja poliittisen moninaisuuden väheneminen.
Suhteista näihin kolmeen maahan vastaavan Euroopan parlamentin valtuuskunnan ensimmäisenä varapuheenjohtajana olen huolestunut kehityksestä.
Minulla on ollut mahdollisuus tavata maan eri edustajia, esimerkiksi nuorta pormestaria Natalia Gnatyukia ja yhdistyneen kreikkalaiskatolisen kirkon nuorisotyön johtajaa Andriy Yanivia.
Heidän viestinsä meille oli: älkää unohtako etiikan ja uskonnon merkitystä maamme kehitykselle!
Haluan esittää kaksi kysymystä komission jäsen Pattenille, joka tekee erinomaista työtä EU:n ulkopolitiikan parissa.
Ensiksikin kysyisin, miten Tacis-ohjelma ja kumppanuussopimus voivat tukea etnisten ja moraalisten periaatteiden vahvistamista, erityisesti kaupan, politiikan ja kansalaisyhteiskunnan alalla - se on välttämätöntä Ukrainan kaltaisessa maassa.
Toiseksi kysyisin, onko kestävää ja järkevää käsitellä Ukrainaa ja Valko-Venäjää niin eri lailla kuin nykyään, jos otetaan huomioon, että molempien maiden kehitys menee pitkällä aikavälillä samaan suuntaan.
Voimmeko eristää toisen maan, mutta emme toista?
Tämä on hyvä mietintö.
Onnittelen esittelijää.
Mietinnössä luodaan vaikuttava katsaus Ukrainan tilanteeseen maan historian ratkaisevassa vaiheessa.
Maan tämänhetkiset tapahtumat huolestuttavat meitä kaikkia suuresti.
Viime päivien valitettavat väkivaltaisuudet ja niiden syyt korostavat nykyisiä uhkia, jotka kohdistuvat Ukrainalle tärkeään poliittiseen ja taloudelliseen vakauteen, kuten yhteisessä strategiassamme selvitetään.
Tilanne on erityisen huolestuttava, kun otetaan huomioon, että Ukrainalla ja Euroopan unionilla on pitkä yhteinen raja ensimmäisen laajentumiskierroksen jälkeen.
Ukraina haluaa lähentyä Euroopan unionia ja omia naapureitaan.
Suhtaudumme siihen myönteisesti.
Jotta siihen päästäisiin, Ukrainan on osoitettava halukkuutensa ja kykynsä noudattaa perusoikeuksia, eurooppalaisia oikeuksia, oikeuksia, jotka on myös vahvistettu kumppanuus- ja yhteistyösopimuksessamme.
Se tarkoittaa laillisuusperiaatteen vahvistamista.
Se tarkoittaa edistymistä lahjonnan torjumisessa.
Se tarkoittaa markkinalähtöisen lainsäädännön hyväksymistä.
Kuten mietinnössä huomautetaan, Ukraina on valitettavasti hukannut aikaa, mutta se on maa, jonka taloudelliset ja inhimilliset varat muodostavat laajan voimavaran.
Tilanne on todellakin parantunut pääministeri Jushenkon johtaman hallituksen aikana, mutta vielä on paljon tekemistä.
Useat jäsenet viittasivat Gongadzen tapaukseen.
Se on nostanut esille lehdistönvapauden ohella moniarvoiseen yhteiskuntaan liittyvän kysymyksen sekä tavan, jolla toimeenpanevaa valtaa harjoitetaan Ukrainassa.
Parlamentti muistanee, että joulukuun alussa, pian sen jälkeen, kun Kutshman nauhat oli esitetty parlamentille, Euroopan unioni ilmaisi syvän huolestumisensa Gongadzen katoamisen johdosta.
Tammikuussa puheenjohtaja Prodi kävi pitkän keskustelun tapauksesta presidentti Kutshman kanssa, kun he tapasivat Berliinissä.
Olen varma, että parlamentti on nähnyt lausunnon, jonka puheenjohtajavaltio Ruotsi antoi ennen ministeritason troikan äskettäin tekemää vierailua Ukrainaan.
Osallistuin troikan valtuuskuntaan.
Voin vakuuttaa parlamentille, että teimme kantamme päivänselväksi.
Ainoa tapa käsitellä asiaa on noudattaa täydellistä avoimuutta lyhyellä aikavälillä ja tasapainottaa toimivaltuuksia pitkällä aikavälillä.
Haluan tänä iltana korostaa - vaikka sen ei pitäisikään olla tarpeen - miten tärkeänä pidämme tätä asiaa.
Puheenjohtajavaltio Ruotsi on sisällyttänyt yhteisen strategian täytäntöönpanoa koskevaan työohjelmaansa tuen, jota Euroopan unioni antaa lehdistönvapauden vakiinnuttamiseksi Ukrainassa.
Puheenjohtajavaltio järjestää Kiovassa seminaarin riippumattomista tiedotusvälineistä.
Olemme myös valmiit antamaan teknistä tukea.
Mietinnössä painotetaan oikein, että on tarpeen edistää Ukrainan talouskasvua ja kauppaa, mutta tämä edellyttää oikeanlaista ympäristöä.
Euroopan talousyhdistyksen (European Business Association), OECD:n ja yksityisten elimien laatimissa uusimmissa selonteoissa keskitytään kokonaisvaltaiseen sijoitusilmapiiriin.
Niissä tehdään selväksi, miten paljon on vielä tehtävää.
Ukrainan yksityinen sektori edustaa vielä alle neljäsosaa bruttokansantuotteesta.
Euroopan jälleenrakennus- ja kehityspankin kaksi vuotta sitten tekemässä tutkimuksessa väitettiin, että ukrainalaisten yrityksien johtajat käyttivät ajastaan 17 prosenttia siihen, että he yrittivät selvitä lainsäädännöllisistä vaatimuksista.
Kuten käsiteltävänämme olevassa erinomaisessa mietinnössä sanotaan, energiasektorin uudistaminen on todella välttämätöntä Ukrainan taloudellisen vakauden ja kasvun kannalta.
Energiasektorin uudistaminen on myös avainasemassa oleva edellytys vuonna 1995 tehdyssä yhteisymmärryspöytäkirjassa, joka koskee Tsernobylin ydinvoimalan sulkemista.
Seuraamme kansainvälisten kumppaniemme kanssa tiiviisti Ukrainan edistymistä energiasektorin uudistamisessa ja annamme merkittävää tukea yhteistyössä Ukrainan viranomaisten kanssa.
Kaasu- ja sähkömarkkinoiden uudistaminen on myös yksi päähankkeista Tacis-toimintaohjelmassa vuodeksi 2000.
Olen iloinen, että mietinnössä pidetään Tacis-ohjelman päätavoitetta Ukrainan kannalta sopivana.
Mietinnössä ehdotetaan suuremman huomion kiinnittämistä joihinkin toimiin.
Voin vahvistaa, että jotkin niistä on tosiaan sisällytetty sekä viitteelliseen Tacis-ohjelmaan kaudeksi 2000 - 2003 että Ukrainaa koskevaan toimintaohjelmaan vuodeksi 2000.
Tämä pätee niihin hankkeisiin, jotka koskevat toimielimien, lainsäädännön ja hallinnon uudistusta, sekä yksityisen sektorin kehittämiselle, taloudelliselle kehittämiselle ja kansalaisjärjestöille ja kansalaisyhteiskunnalle annettavaa tukea.
Terveydenhoidon ja työmarkkinoiden siirtymävaiheen yhteiskunnallisten seurauksien käsitteleminen on toinen tärkeä osa Tacis-ohjelman toimia.
Tähän mennessä yhteistyö on kohdistunut pääasiassa oikeus- ja sisäasioiden alan tekniseen tukemiseen.
Tacis-ohjelman tulli- ja rajanylitysohjelmien tavoitteena on parantaa sekä toiminnallisia kykyjä että tullin ja rajavalvonnan tehokkuutta rikollisen toiminnan taltuttamiseksi.
Rahanpesun vastaista toimintaa käsittelevä toteutettavuustutkimus on suunnattu selvemmin järjestäytyneen rikollisuuden torjumiseen; tutkimuksessa tuetaan Ukrainan pyrkimyksiä laatia tarvittava lainsäädäntö ja perustaa taloudellinen tiedusteluyksikkö.
Tulevaisuudessa kiinnitetään Ukrainan usein esittämien pyyntöjen vuoksi enemmän huomiota Ukrainan itärajaan, jotta voitaisiin valvoa paremmin niiden laittomien maahantulijoiden tulvaa, jotka pyrkivät laittomasti unioniin.
Sanon arvoisalle herrasmiehelle, joka piti keskustelun viimeisen puheenvuoron, että mitä Tacis-ohjelmien kokonaistarkoitukseen tulee, niissä on tietysti otettava huomioon eettiset, demokraattiset ja markkinalähtöiset näkökulmat, joihin hän viittasi asianmukaisesti ja vakuuttavasti.
Meidän on tunnustettava Ukrainan oikeutetut huolenaiheet, jotka koskevat laajentumisen mahdollisia seurauksia, ja toimittava niiden mukaisesti.
Olen edelleen kaiken kaikkiaan vakuuttunut, että laajentumisen seuraukset hyödyttävät laajasti ottaen Ukrainan taloutta, mutta esimerkiksi Ukrainan ja sen läntisten naapureiden väliset ihmisvirrat aiheuttavat ongelmia.
Meidän on tarkasteltava näitä asioita ajan kanssa, jotta ne eivät muodosta estettä laajentuneen Euroopan unionin ja ukrainalaisten kumppaniemme välille.
Van Orden viittasi Ukrainan jalkaväkimaamiinavarastoihin.
Väite on täysin perusteltu.
Keskustelimme asiasta hiljattain kanadalaisten kollegojemme kanssa Euroopan unionin ja Kanadan välisessä ministeritason kokouksessa, ja toivon, että saamme tämän erittäin tärkeän asian edistymään tulevina kuukausina ja vuosina.
Työ, jota me - puheenjohtajavaltio, komissio ja parlamentti - olemme tähän mennessä tehneet, osoittaa riittävästi, että olemme sitoutuneet vakavasti Ukrainan asiaan.
Maan huomattavista sisäisistä ongelmista huolimatta edistystä on epäilemättä saavutettu.
Esimerkiksi Tsernobylin ydinvoimalan sulkeminen merkitsi toivoakseni käännekohtaa, mutta meidän on vielä seurattava tilannetta tarkasti.
Voimme nyt keskittyä poliittisen esityslistamme muihin asioihin: laillisuusperiaatteeseen, demokraattiseen toimivaltuuksien tasapainottamiseen, kaupan ja sijoituksien elvyttämiseen, oikeus- ja sisäasioiden yhteistyön puitteiden kehittämiseen ja Ukrainan ja Euroopan unionin välisiin suhteisiin laajentumisen jälkeen.
Tämä on elintärkeää työtä, johon kaikkien Euroopan toimielimien on keskityttävä tulevina vuosina.
Onnittelen arvoisaa jäsentä hänen mietinnöstään.
Olen pitkälti samaa mieltä hänen kanssaan.
Mietinnössä ei mielestäni olisi tarvittu kaikkia jälkikäteen lisättyjä huomautuksia, mutta esittelijä on osoittanut suurta pitkämielisyyttä ja armeliaisuutta huomautuksissaan, mikä ei myöskään ole yllättävää.
Hän on kirjoittanut erinomaisen mietinnön, ja Ukrainan-suhteemme hyötyvät hänen viisaista neuvoistaan.
Paljon kiitoksia, arvoisa komission jäsen Christopher Patten.
Keskustelu on päättynyt.
Äänestys toimitetaan huomenna torstaina klo 12.00.
Internetin organisaatio ja hallinto - Näkökohdat 1998 - 2000
Esityslistalla on seuraavana Carraron laatima teollisuus-, ulkomaankauppa-, tutkimus- ja energiavaliokunnan mietintö (A5-0063/2001) komission tiedonannosta neuvostolle ja Euroopan parlamentille: Internetin organisaatio ja hallinto - Kansainväliset ja eurooppalaiset poliittiset näkökohdat 1998-2000 [KOM(2000) 202 - C5-0263/2000 - 2000/2140(COS)].
.
(IT) Arvoisa puhemies, mietinnössä otetaan ensinnäkin myönteisesti vastaan komission asiaa koskeva tiedonanto, jonka tarkoituksena on ennen kaikkea Internetin tuoman kokemuksen hyödyntäminen eli myös itsehallinnan hyödyntäminen ICANNin ja sen elinten kautta, ja tätä itsehallintaa Internet on näinä vuosina edustanut.
Itsehallinnan lisäksi kyse on ollut myös itsesääntelystä, joka tässä mielessä muodostaa varmasti loistavan esimerkin siitä, mitä Internet on kyennyt näinä vuosina edustamaan maailmanlaajuisen viestinnän ja talouden kehityksessä.
Myös mietinnön alkuperäisen version kritiikkiä sisältävä osa, eli se, että kaikkien viiden maanosan pitäisi olla edustettuina ICANNin hallintoneuvostossa, onnistuttiin selvittämään, koska juuri ensimmäisessä laadintavaiheessa myös Afrikan maanosan edustaja liittyi ICANNin hallintoneuvostoon.
Tästä syystä esitämme tarkistuksen kohdasta 6, ja pyydämme erillistä äänestystä kohdasta 7, josta on nyt tullut tarpeeton.
Mietinnössä ilmaistaan myös, että olemme täysin samaa mieltä siitä roolista, jossa Euroopan komissio voi toimia myös Internetin organisaatiossa ja hallinnossa kaikkien unionin jäsenvaltioiden edustajana.
Mietinnössä ilmaistaan kuitenkin myös kehotus ja suositus siitä, ettei poliittinen viranomainen eikä komission byrokraattiset rakenteet mikä olisi vielä pahempaa puutu koskaan tässä asiassa hallituselinten tai Internetin toimintaan nimenomaan siitä syystä, että itsehallinnan ja itsesääntelyn tuomille myönteisille kokemuksille pitää antaa täysi arvo.
Pyydämmekin komissiota työskentelemään yhteistyössä Yhdysvaltain julkishallinnon kanssa.
Näin vuosina Yhdysvaltain kauppaministeriö on voimakkaasti suosinut ja edistänyt ICANNin asteittaista riippumattomuutta Yhdysvaltain julkishallinnosta.
Näin ollen pyydämme komissiota tekemään yhteistyötä tämän Yhdysvaltain julkishallinnon myönteisen suuntauksen hyväksi, jotta tämä Internetiä ja siihen liittyviä hallintoelimiä koskeva riippumattomuus- ja itsenäisyysprosessi saataisiin päätökseen.
Tämän lisäksi on Eurooppaa koskeva avainkysymys jota tietenkin käsitellään toimivaltuuksia koskevassa osassa eli miten voimme ratkaista sen, että olemme tällä alalla jäljessä Yhdysvalloista ja muista maailman edistyneimmistä kolkista.
Yhdymme siis täysin komission näkemykseen EU:n domainin perustamisesta tällä alalla, ja suosittelemme yhtenäisiä rekisteröintiä, domain-nimien valvontaa, petosten ja Internet-osoitteiden epäasianmukaisen ja spekulatiivisen rekisteröinnin (cybersquatting) torjuntaa jne. koskevia eurooppalaisia yhtenäisiä sääntöjä.
Yhtenäiset eurooppalaiset markkinat ei ole vähäpätöinen vaatimus edes Internetistä puhuttaessa; uskon päinvastoin, että se on yksi niistä ehdoista, joita tarvitaan kehityksen varmistamiseksi ja investointien houkuttelemiseksi Euroopassa myös sellaisten infrastruktuurien hyväksi, jotka ovat edelleen puutteellisia.
Vain yhdet yhtenäiset markkinat näet antavat meille mahdollisuuden hallita sellaisia laaja-alaisia markkinoita, jotka todellakin kykenevät olemaan kilpailukykyisiä Pohjois-Amerikan alueeseen nähden.
Lopuksi tämä on viimeinen mietinnössä määritelty ehto on välttämätöntä täydentää ja vauhdittaa televiestintäalan vapauttamisprosessia, sillä Internetin tulevaisuus ja kehitys on tietenkin tiukasti sidoksissa tähän prosessiin Euroopan maanosassa.
En usko, että tästä on tarpeen sanoa enempää, koska komissio ja parlamentti ovat mielestäni tehneet viime kuukausina paljon työtä tämän asian hyväksi.
Haluan antaa komission jäsen Liikaselle tunnustusta siitä erinomaisesta työstä, jota hän tällä alalla tekee, mutta lisäksi haluaisin ilmaista olevani täysin vakuuttunut ja luottavainen hänen ja komission tahtoon saattaa päätökseen johdonmukaisesti ja päättäväisesti tämäkin prosessi, jolla tulevaisuudessa pannaan huomattavasti lisää vauhtia sekä Euroopan televiestintäalan kehitykseen että Internetin organisaatioon, toimivuuteen ja kehitykseen jäsenvaltioissamme.
Arvoisa puhemies, haluaisin onnitella ja tosiaankin kiittää lämpimästi Massimo Carraroa erinomaisesta mietinnöstä.
Siinä mennään suoraan asian ytimeen.
Asiaa tarkastellaan erittäin hyvin, ja haluaisin myös kiittää häntä valiokuntani kollegojen puolesta siitä, että hän suhtautui meihin hyvin avoimesti.
Teimme hyvin tiivistä yhteistyötä, ja toivon, että hän tunsi, että valiokuntamme lisäsi hänen ponnistelujensa arvoa.
Halusin keskittyä oikeudellisten asioiden valiokunnan kannalta tärkeimpiin asioihin.
Koko tämä asia, joka liittyy ratkaisevassa asemassa olevan kansainvälisen voimavaran hallinnointiin, on erittäin tärkeä.
Olemme hyvin tärkeässä siirtymävaiheessa, jossa Euroopan unionin on toimittava ratkaisevana tasapainottavana tekijänä, kun Internetin hallinnointijärjestelmää, jota Yhdysvaltojen edut ovat perinteisesti hallinneet, pyritään muuttamaan todella maailmanlaajuiseksi järjestelmäksi.
Yhdysvaltojen hallituksen merkitys on ollut tärkeä ja suotuisa, koska alkuperäiset Internetin kehittäjät ja teknologit olivat yhdysvaltalaisia.
Mietinnössä kiinnitetään aivan oikein huomiota siihen ratkaisevan tärkeään tehtävään, joka Euroopan unionilla on, kun siirtymävaihe pyritään saattamaan päätökseen.
Toinen tärkeä asia on viranomaisten tehtävä.
Viranomaisilla on selvästi tärkeä tehtävä, mutta siitä ei saa tulla hallitsevaa.
Internetin kansainvälisen hallinnoinnin onnistuminen on tähän mennessä johtunut siitä, että hallinnointi ei perustu monimutkaisiin kansainvälisiin sopimuksiin.
Hallinnointi on ollut joidenkin asiantuntijaryhmien vastuulla.
Internetiä hallinnoivat laajalti yksilöt ja käyttäjät, jotka pyörittävät järjestelmää.
Tällaiseksi järjestelmä pitäisi jättääkin, mutta sitä on tietysti valvottava ja varmistettava, että se hyödyttää kaikkia sitä käyttäviä kansalaisia.
Tämän ohella toinen oikeudellisten asioiden valiokunnan kannalta ratkaiseva asia on domain-nimien rekisteröinti.
Koko ala kehittyy hyvin nopeasti, ja Internetin kehittyessä yksinkertaisista käsitteistä, kuten nimistä, tekstistä, merkkijonoista ja kirjaimista, on tullut hyvin arvokkaita.
Tarvitaan hallintoelintä, joka perustuu kilpailulainsäädäntöön, jotta voidaan varmistaa, että domain-nimiä myönnetään vapaasti, ja että maailmanlaajuiset kansainväliset tekijänoikeuslait suojelevat niiden kansalaisten laillisia oikeuksia, jotka omistavat kyseiset nimet; tällä pyritään pääsemään eroon ongelmasta, jota on värikkäästi kuvailtu petosten ja Internet-osoitteiden epäasianmukaiseksi ja spekulatiiviseksi rekisteröinniksi (cybersquatting).
Lopuksi sanoisin, että tämä on hyvin tärkeä mietintö, joka käsittelee alaa, josta tulee meidän kaikkien kannalta aina vain tärkeämpi.
Ne meistä, jotka käyttävät Internetiä päivittäin, pitävät sitä tukevaa perusjärjestelmää itsestäänselvyytenä.
Niin ei pitäisi kuitenkaan tehdä.
Meidän on suhtauduttava todella kiinnostuneesti hyödykkeeseen - etuisuuteen - josta tulee entistä keskeisempi meille kaikille.
Arvoisa puhemies, hyvät naiset ja herrat, lehtien otsikoissa lukee nykyään usein "konkurssi.com"!
Uuden teknologian ala on joutunut nyt todelliseen kriisiin.
Toisaalta voimme havaita, että markkinat ovat ottaneet uuden teknologian erittäin suopeasti vastaan.
Tiedon määrä kaksinkertaistuu tällä hetkellä joka kolmas kuukausi, niin että vallalla on oikeastaan kaksi vastakkaista suuntausta.
Kurssit ovat romahtaneet, ja monet alan yritykset ovat tehneet konkurssin, mutta toisaalta uuden teknologian tarve on suuri ja ala kiehtoo laajaa käyttäjäjoukkoa.
On myös osoittautunut, että domain-nimi on arvokas.
Nyt on perustettu ensimmäiset pörssit, joissa domain-nimillä voi käydä kauppaa ja myydä sekä tarjota niitä huutokaupalla.
Siksi esiin nousee kysymys henkisestä omaisuudesta: mikä on tilanne lisenssien myöntämisessä?
Onko tulevaisuudessa mahdollista myöntää pakkolisenssejä, jos esimerkiksi jollekin tunnetulle sivulle voidaan luoda linkki, joka johtaa pakosta toiselle sivulle.
Miten me kehitämme riitojen ratkaisua, kun joudutaan tilanteeseen, jossa on kysymys sanokaamme esimerkiksi mannerten välisistä riidoista?
Onko tällöin vastuussa ainoastaan WIPO vai kuuluuko asia jo myös WTO:lle?
Luulen, että meidän on tarkasteltava juuri väärinkäytöksiin ja rikollisuuteen liittyviä kysymyksiä ennen muuta kansainvälisessä yhteydessä.
Tarvitsemme luottamusta sähköiseen kaupankäyntiin.
Siitä voidaan saada turvallinen järjestelmällisen ja avoimen rekisteröinnin avulla.
EU-aluetunnuksen käyttöönotolla voidaan lopulta myös viestiä EU-lakien hyväksyttävyydestä, mikä vaikuttaa erittäin paljon sähköiseen kaupankäyntiin.
Arvoisa puhemies, kiitän kollega Carraroa osaavasta ja ajankohtaisesta mietinnöstä.
Tämä ICANN ohjailee Internetin informaatioväyliä ja määrää kuka ja miten saa käyttöönsä osoitteita.
Kokonaiset valtiot voivat joutua järjestön mielivallan kohteeksi ja eristetyksi informaatiosta, jos eivät suostu sen pelisääntöihin.
Yrityksien liiketulokset voivat romahtaa, jos kirjain tai piste pannaan väärään paikkaan.
Järjestön valta ulottuu nyt aina tekijänoikeuksiin ja kuluttajakysymyksiin asti, ja sen valta kasvaa koko ajan.
Mutta järjestöä ei valvo kukaan eikä se ole kenellekään vastuullinen.
On tämä merkillinen yhdistelmä!
Äskettäin järjestettiin vaalit täydentämään hallintoneuvostoa yhdeksäntoistajäseniseksi.
Neljästä sadasta miljoonasta äänioikeutetusta verkkovaaleihin osallistui seitsemänkymmentäkuusituhatta.
Se on kummallista leikkiä!
Kyseessä on uskomattoman epädemokraattinen uskomattoman keskeisessä tehtävässä oleva järjestelmä.
Komissio on aivan oikein ryhtynyt toimenpiteisiin, niin pitääkin.
Mutta tarvitsemme lisää.
ICANN ei voi olla verkottuneen maailman hallintoelin, maailman hermokeskus ilman mitään vastuuta, sattumanvaraisten henkilöiden johdossa, kyllä jollekin pitää olla vastuussa.
Kiitän kuitenkin komissiota ja komission jäsen Liikasta, joka on ahkerasti Tukholman huippukokousta varten valmistanut hyvän asiakirjan tänä vakavana aikana, mihin muun muassa Carraro viittasi.
Se on tärkeä elementti, se antaa toivoa IT-sektorille ja siinä esitetään toimenpiteitä, jotka lisäisivät yritysten toimintakykyä ja työllisyyttä ja sitä kautta Euroopan kilpailukykyä.
Arvoisa puhemies, arvoisa komission jäsen, parlamentilla on tänään syytä olla melko itsekriittinen.
Jo 11. huhtikuuta 2000 komissio esitti tiedonantonsa, joka koski Internet-politiikkaa 1998-2000, ja tiedämme, että ICANN-kokous päättyi eilen Melbournessa.
Jäsen Paasilinnalla, komission jäsenellä ja minulla on ollut ilo lukea lehtiä, joissa on kerrottu hieman siitä, mitä Melbournessa todennäköisesti tapahtui.
ICANNin omilta kotisivuilta löytää vain niukasti tietoa siitä, mitä todellakin tapahtui.
Onko uusien domain-nimien .bytes, .info ja .pro, käyttöönottoa viivytetty?
Pitääkö paikkaansa, että eräs norjalainen yritys on saanut huippudomain-nimet?
Mikä on EU:n ja omaa huippudomain-nimeämme koskevien neuvottelujen tilanne?
Useat tällaiset kysymykset ovat vailla vastausta, ja on hämmästyttävää, että verkosta ei voi lukea mitään tähän asiaan liittyvää.
Komissio ja esittelijä korostavat aivan oikeutetusti, että hallinnon on oltava avoimempaa.
Jopa jäsen Paasilinna mainitsi, että asiaan voidaan suhtautua kriittisesti.
Haluaisin myös tietää, keitä liittolaisia komissiolla on ollut Melbournessa.
Oliko kokouksessa meidän edustajiamme?
Kuinka edustavana ICANNia voidaan pitää?
Jäsen Paasilinna kysyi samaa asiaa.
Luulen, että parlamentin on käytettävä enemmän hyväkseen sitä, että entinen Ruotsin pääministeri Carl Bildt valittiin johtamaan ICANNin hallintoa käsittelevää paneelia.
Meillä on siis hyvä syy olla itsekriittisiä.
Meidän on syytä miettiä, kuinka olemme vuoden aikana onnistuneet viivästyttämään tämän asian käsittelyä.
Meidän on työskenneltävä nopeammin.
Mietinnössä otetaan esille useita muita tärkeitä kysymyksiä, muun muassa niitä, joita käsitellään ennen Tukholman huippukokousta.
Haluan tässä yhteydessä yhtyä niihin ylistäviin sanoihin, jotka osoitettiin komission jäsenelle sen vuoksi, että hän on huomauttanut siitä, että toisaalta lanseerataan eEurope-ohjelmaa ja toisaalta valtionvarainministerit ovat samalla viemässä pohjan samalta ohjelmalta.
Olen erittäin kiitollinen siitä, että komissio ja muutamat jäsenvaltiot haluavat ottaa esille tämän vakavan kysymyksen Tukholmassa.
Arvoisa puhemies, hyvät parlamentin jäsenet, mielestäni on hyvä, että mainitsemme tässä mietinnössä, että haluamme demokratisoida koko Internetin hallintaan liittyvän päätöksenteon.
Tämä on tärkeä asia, mutta toisin kuin monelle teistä EU:n sijaintipaikkanationalismi ei ole minulle niin merkittävä asia kuin kysymys siitä, kuka voi oikeastaan käyttää Internet-tekniikkaa.
Kyseessä on uusi teknologia, joka ei ole hyvää ainoastaan silloin, kun sillä on paljon käyttäjiä.
Digitaalinen kuilu kulkee ennen muuta pohjoisen ja etelän välillä, mikä on suuri ongelma, koska etelässä vain muutamilla ihmisillä on Internet-yhteydet.
Siksi on mielestäni erittäin tärkeää, että EU pyrkii rajoittamaan pohjoisen ja etelän välistä digitaalista kuilua ja kehittämään sitä varten esimerkiksi ohjelma ja että tehdään investointeja julkisten Internet-yhteyksien kehittämiseksi esimerkiksi kouluihin ja kirjastoihin.
Vain silloin mahdollisimman monet ihmiset voivat käyttää Internetiä myös etelässä ja vain silloin voimme päästä lähemmäs tilannetta, jossa ihmiset hankkivat omaehtoisesti tietoja ja käyttävät Internetin palveluja ilman sensuuria mahdollisimman vapaasti.
Arvoisa puhemies, puhumme nyt Internetistä, ja Internetin jälkeen vaistonvaraisesti mieleen tuleva sana on "navigoida".
Entä mitä tämä sana tuo mieleen?
Minulle tulee mieleen Kristoffer Kolumbus.
Näin siksi, että kuten te tiedätte, Kristoffer Kolumbus syntyi Genovassa: hän oli genovalainen eikä portugalilainen.
Tänään minulla on kaulassani solmio, jossa on Genovan kaupungin symboli, joten en voinut olla puhumatta tästä tärkeästä aiheesta.
Arvoisa puhemies, pyysin puheenvuoroa voidakseni sanoa, että on olemassa myös sosiaalinen Internet, eikä pelkästään kaupallinen Internet.
Sosiaalinen Internet tarkoittaa, että tietokoneen ja Internetin avulla aikuinen, vanhus tai eläkeläinen voi jatkaa oppimista, kouluttautumista ja päästä käsiksi kuuluisaan elinikäiseen oppimiseen.
Toiseksi Internet merkitsee työmahdollisuuksia vammaisille: ihminen, joka ei kykene kävelemään, voi tehdä erinomaisesti työtä Internetin välityksellä ja voittaa sairautensa.
Kolmanneksi Internetiin liitetyt ja vanhainkoteihin asennetut tietokoneet antavat liikuntakyvyttömille sairaille vanhuksille mahdollisuuden olla yhteydessä kotiinsa, lapsiinsa, ystäviinsä ja elää niin sanotusti maailman keskellä, vaikka he joutuvatkin valitettavasti asumaan vanhainkodissa.
Niinpä toivon, että tässä Internetin hallinnoinnissa ja toivon, että myös Eurooppa muistaa saman muistetaan, että kaupallisen Internetin lisäksi on olemassa myös sosiaalinen Internet.
Arvoisa puhemies, mietinnöstä käy peitellysti ilmi, miten kaukana kärjestä me EU:ssa laahustamme kahdessa koko sukupolvelle tärkeässä asiassa, nimittäin toimivassa demokratiassa ja Internetin käytössä.
Kun me keskustelemme täällä näistä kysymyksistä vähää ennen puoltayötä, amerikkalaiset ovat jo päässeet senaatin kuulemistilaisuuksiin, joissa tähän ongelmakenttään on paneuduttu yksityiskohtaisesti.
Jopa minun ICANNin johtajana minut valittiin tehtävään muutama viikko sitten oli vaikeaa selvittää, mitä ICANNin johtajan tehtäviin oikeastaan kuuluu.
Me emme viitsi edes käyttää aikaa asian selvittämiseen.
Täällä on käsitelty muutamaa teknistä kysymystä.
Minä en voi millään käsittää, miksi nykyinen komissio ei voi vaatia julkisesti, että meillä olisi nettilapsia ja nettiseksiä, että meille luotaisiin niin yksityiskohtainen luokittelu, että kaikki asiat, joista olemme tänään täällä puhuneet, voitaisiin toteuttaa.
Sähköinen kaupankäynti ja julkiset palvelut olisi selkeästi erotettava toisistaan.
Ratkaisevaa on ICANNin vapauttaminen amerikkalaisten ylivallasta, ei sen takia, että se olisi sinällään vaarallista, vaan sen takia, että on kysymys Internetin hallinnasta, ja teidän siellä on nyt tehtävä se, mistä te yleensä vain puhutte, arvoisa komission jäsen: kehittää julkisuutta ja avoimuutta.
.
Arvoisa puhemies, haluan aluksi kiittää mietinnön esittelijää Massimo Carraroa erinomaisesta mietinnöstä.
Tämä mietintö on täynnä teknisiä yksityiskohtia, mutta niistä Carraro on erinomaisesti nostanut esille taloudellisesti ja poliittisesti tärkeät kysymykset.
Kiitoksen ansaitsee myös Malcom Harbourin valmistelema parlamentin oikeudellisten ja sisämarkkina-asioiden valiokunnan lausunto.
Samalla haluan kiittää kaikkia parlamentin jäseniä tästä keskustelusta.
Tulee vielä aika, jolloin Internetistä puhutaan päivällä ja sali tulee olemaan täynnä.
Sen takia onnittelen teitä - olette avant garde -joukkoa tällä kentällä.
Komissio aloitti näiden kysymysten tiiviin seurannan vuonna 1997, kun Yhdysvalloissa käynnistyivät keskustelut Internetin hallinnon tulevaisuudesta.
Internetin mullistavat vaikutukset yleensä viestintään ja erityisesti sähköiseen kaupankäyntiin ovat sittemmin vahvistaneet tämän politiikanalan tärkeyden.
Domain-nimijärjestelmän (DNS) kehittämisen yhteydessä on noussut lukuisia kysymyksiä, jotka liittyvät kilpailuun, sananvapauteen, kuluttajansuojaan, tavaramerkkeihin, nimiin kohdistuviin oikeuksiin, transaktioiden luotettavuuteen ja avoimuuteen, yksityisyyden suojaan, tietosuojaan ja niin edelleen.
Komissio yhtyy täysin parlamentin mietinnössä esitettyyn kantaan, jonka mukaan nämä yleiseen etuun liittyvät kysymykset on ratkaistava Internetin osalta yhdenmukaisesti ja tehokkaasti.
Tällä hetkellä tärkein kansainvälinen foorumi, jolla on valtuudet ja mahdollisuudet käynnistää näitä kysymyksiä koskeva keskustelu on hallitusten välinen ICANNin neuvoa-antava komitea Government Advisory Committee (GAC).
Komissio ja jäsenvaltiot tekevät laajasti yhteistyötä tällä alalla.
EU:n osapuolten tärkeimpänä tavoitteena on varmistaa, että Internetin hallinnon kansainvälistyminen jatkuu myös Yhdysvaltain uuden hallinnon kaudella, sekä tehostaa hallitusten välisen neuvoa-antavan komitean toimintaa poliittisten kysymysten käsittelyssä.
Kuten Carraro totesi, suhteet Yhdysvaltoihin tällä alalla ovat tärkeitä, kun otetaan huomioon, että Yhdysvaltain kongressilla ja osalla yksityistä sektoria on taipumus välillä kiistää tai jättää huomioimatta Internetin globaali ulottuvuus.
Pidämme asiasta tiiviisti yhteyttä Yhdysvaltain uuteen hallintoon; tarkoituksena onkin heti kun parlamentti on äänestänyt mietinnöstä lähettää kauppaministeri Evansille kirje, jossa selvitän hänelle EU:n intressejä tällä alalla, ja välitän myös hänelle teidän mietintönne tiedoksi.
Ministerineuvosto antoi viime lokakuussa asiaa koskevan päätöslauselman.
Päätöslauselmassa valtuutettiin komissio koordinoimaan kantoja EU:n sisällä, ajamaan EU:n etuja kansainvälisissä yhteyksissä sekä muodostamaan yksityisen sektorin verkko tukemaan EU:n työtä tällä saralla.
Onkin ilahduttavaa, että parlamentin mietintö yhtyy tähän linjaan ja että komission toimilla on sekä parlamentin että neuvoston tuki.
Tämä on tärkeä seikka sen kannalta, kuinka tehokkaasti pystymme vaikuttamaan kansainvälisillä kentillä.
Sitten muutama huomio ja kommentti Carraron mietinnöstä ja myös Harbourin lausunnosta: Mietinnössä korostetaan EU:n roolin määrittelyn tärkeyttä, ja olen iloinen siitä, että mietinnössä halutaan antaa Euroopan komissiolle vahva asema näissä kysymyksissä.
Niin ikään panen merkille halun rajoittaa julkisen vallan puuttumista kansainväliseen itsesäätelyprosessiin; tältä osin meidän on edettävä yksi askel kerrallaan ja pidettävä mielessä, että tavoitteena on todellakin kansainvälinen, tasapainoinen ja puolueeton säätelyjärjestelmä.
Mutta on tunnustettava, että emme ole vielä päässeet tähän tavoitteeseen.
Yhdysvaltain hallituksella on edelleen erityisiä valtaoikeuksia eivätkä ICANNin hallintoneuvosto ja henkilöstö ole välttämättä aina tietoisia kaikista EU:n kannanotoista.
Tämän vuoksi komissio seuraa tilannetta tarkasti ja saattaa kumppanimme tietoon välittömästi ongelmat, joita voi ilmetä esimerkiksi kilpailupolitiikan alalla.
Olen myös valmis hyväksymään ICANNin hallinnointia koskevat yleiset tavoitteet, jotka on määritetty parlamentin päätöslauselman 8 kohdassa.
Käytännössä jää kuitenkin suurelta osin yksityisen sektorin osallistujien ja erityisesti kansallisten ccTLD-rekisterien tehtäväksi esittää näkemyksensä ICANNin rakenteen sisällä.
Tämä on yksi syy siihen, miksi komissio kannusti jo vuonna 1997 Euroopan yksityisen sektorin toimijoita osallistumaan suoraan sittemmin ICANN-prosessiksi muotoutuneeseen toimintaan.
On sanottava, että tämä on tuottanut hyviä tuloksia, joista voidaan mainita Euroopan vahva mukanaolo tänään ICANNin hallintoneuvostossa ja tukiorganisaatioissa.
Melbournessa tällä viikolla oli kokouksessa edustettuna useita eurooppalaisia organisaatioita ja yrityksiä.
Valitettavasti minulla ei vielä ole käytettävissä raporttia tästä kokouksesta, mutta välitän tiedot välittömästi jäsenille heti kun niitä saan.
Edustajat ovat palanneet näihin aikoihin Melbournesta, ja Internetissä ei ollut vielä viestiä, kun huoneeni jätin.
Parlamentin päätöslauselman 15 kohdassa viitataan myös menettelysääntöihin, parhaisiin käytäntöihin ja alaa koskevaan lainsäädäntöön.
Internet-operaattoreilla ja käyttäjillä on näillä osa-alueilla paljon työtä tehtävänä.
Komissio ei tietenkään voi tehdä kaikkea yksin.
Ensinnäkin tarvitaan kansainvälistä yhteistyötä ja sopimuksia, ja toiseksi rakennamme alan oman itsesäätelyn varaan.
Voimme sopivilla toimilla edistää ja vauhdittaa itsesäätelyprosessia yksityisen sektorin ja muiden hallitusten kanssa esimerkiksi hallitusten välisen neuvoa-antavan komitean puitteissa.
Olen myös voinut todeta, että parlamentin päätöslauselmassa halutaan antaa tiettyjä asioita jäsenvaltioiden hoidettaviksi.
Kansallisten rekisterien toiminta ja niitä koskevat periaatteet kuuluvatkin suurelta osalta jäsenvaltioiden toimivaltaan.
Komissio on kuitenkin pyrkinyt epävirallisessa työryhmässä ja neuvoa-antavassa komiteassa saamaan aikaan yhteisesti hyväksyttyjä periaatteita.
Ja mikäli tarvetta ilmenee, komissio on tietysti valmis käyttämään toimivaltaansa esimerkiksi sisämarkkinalainsäädännön ja kilpailupolitiikan alueella.
Lopuksi todettakoon, että komissio on samaa mieltä mietinnön esittelijän kanssa telealan vapauttamisen ja Internetin runkokapasiteettiin suunnattavien investointien tärkeydestä sekä Euroopassa että kansainvälisesti.
Pyrimme tutkimuspuiteohjelman yhteydessä aktiivisesti sekä edistämään toisen sukupolven Internetin kehittämistä että lujittamaan valtioiden rajat ylittäviä ja kansainvälisiä yhteyksiä Euroopan tutkimusverkkojen osalta.
Mitä tulee .eu-ehdotukseen, se on tällä hetkellä neuvoston ja parlamentin käsittelyssä.
Heti kun täältä saadaan oikeudellinen perusta, komissio ryhtyy kaikkiin käytännön toimiin, jotta eurooppalaiset yhteisöt, yhtiöt ja kansalaiset saisivat käyttöönsä tämän oman .eu:n, jossa toimijat sitten luonnollisesti noudattavat eurooppalaista lainsäädäntöä mukaan lukien yksityisyyden suoja.
Komissio antaa parlamentin mietinnön tiedoksi neuvostolle ja alan asiantuntijoille jäsenvaltioissa.
Kiitokset vielä kerran!
Yhteinen AKT-EU-edustajakokous (2000)
Esityslistalla on seuraavana Martínez Martínezin laatima kehitysyhteistyövaliokunnan mietintö (A5-0057/2001) yhteisen AKT-EU-edustajakokouksen työskentelystä vuonna 2000 [2000/2106(INI)].
.
(ES) Arvoisa puhemies, arvoisa komission jäsen, hyvät kollegat, käsittelemme juuri yhteisen AKT-EU-edustajakokouksen työskentelyä vuonna 2000 ja tämä mietintö onkin luonteeltaan kenties hieman erilainen kuin samaa aihetta koskeneet mietinnöt edellisiltä vuosilta.
Ensinnäkin siksi, että juuri vuonna 2000 tapahtui erityisiä seikkoja, jotka ovat jättäneet jälkensä yhteisen edustajakokouksen toimintaan ja jopa sen identiteettiin, mutta myös siksi, että halusimme tarkoituksella antaa mietinnölle tietyn uudistuksellisen sävyn.
Edustajakokouksen tuon vuoden toimintaa kuvaavien konkreettisten tietojen perinteisen muistilistan kertomisen lisäksi käynnistimmekin siis tietyn poliittisesti syvällisemmän keskustelun itse edustajakokouksen roolista ja vielä pitemmälle vietynä keskustelun siitä, kuinka Euroopan parlamentin jäsenten on käsitettävä tehtävänsä siinä toimiessaan.
Muotoseikkojen tai oikeudellisten näkökohtien lisäksi me yhteisessä AKT-EU-edustajakokouksessa mukana olevat parlamenttimme jäsenet ajattelemme, että emme ole siinä vapaasta tahdostamme, vaan valtuutettuina edustajina ja sen vuoksi oman parlamenttimme on annettava suuntaviivat toiminnallemme ja sitten arvioitava sitä.
Niinpä pidämmekin välttämättömänä, että demokratian toteutumisen kannalta katsoen tämä jokavuotinen mietintö yhteisen edustajakokouksen tapahtumista ei enää olisi enemmän tai vähemmän rutiininomaista ja byrokraattista asian käsittelyä, vaan siitä tulisi Euroopan parlamentin jäsenten omalle parlamentilleen täysistunnossa antama selvitys.
Samalla myös tästä mietinnöstä käytävän keskustelun tulisi olla tilaisuus, jossa parlamentti antaisi suuntaviivoja edustajiensa työlle yhteisessä edustajakokouksessa seuraaviksi kuukausiksi.
Vuoden 2000 tapahtumista puhuakseni, vuoden merkittävin tapahtuma on ollut pitkällisten neuvottelujen jälkeen tapahtunut Cotonoun sopimuksen hyväksyminen; sopimuksessa vahvistetaan edustajakokouksen oikeudellinen legitimiteetti ja nostetaan se yhteisen parlamentaarisen edustajakokouksen asemaan.
Ennen muuta se merkitsee historiallista rajapyykkiä Euroopan unionin yhteistyössä jo 77 assosioituneen Afrikan, Karibianmeren ja Tyynenmeren maiden kollektiivin kanssa.
Sopimuksen täytäntöönpano on eittämättä tämän vuoden huomattavin asia edustajakokoukselle.
Tapahtumien juoni on kuvattu yksityiskohtaisesti itse mietinnössä.
Maaliskuun täysistunto pidettiin Nigerian Abujassa ja lokakuun täysistunto Brysselissä, kun uusi yhteinen edustajakokous oli jo nimitetty.
Siellä koettiin tärkeitä hetkiä: kuultiin yleismietintö globalisaation vaikutuksista ja pidettiin aidsia koskeva kuulemistilaisuus, neuvoston puheenjohtajan Josselinin sekä komission jäsenten Lamyn ja Nielsonin osallistuminen oli hyvin merkittävää; tosin samalla havaittiin hyvin valitettava ongelma, kun Euroopan parlamentin jäsenten osallistuminen täysistuntoon ja etenkin työryhmiin jäi hyvin paljon alle toivotun tason.
Toistaiseksi ratkaisemattomista haasteista puheen ollen sopimuksessa ennakoidaan, kuinka saada liikkeelle kansalaisyhteiskunta, joka on yhdistävä kudos itse sopimuksen täytäntöönpanossa; tällä kohtaa meidän on harkittava tarkoin, kuinka tämä onnistutaan saamaan aikaan tehokkaasti ja ilman sekaannusta, niin että itse kukin voi pysyä omalla paikallaan.
Toinen haaste on se, kuinka käyttää hyödyksi edustajakokouksen laajoja mahdollisuuksia molempien osapuolten, AKT-maiden ja EU:n kantojen yhtenäistämiseksi, jotta näin saataisiin tehoa kehitysyhteistyöhön ja itse sopimuksen toteuttamiseen ja kenties myös päätöksiin yhdenmukaisista kannoista toimittaessa esimerkiksi WTO:n kaltaisilla forumeilla.
Yksi ensimmäisiä edellytyksiä tämän toteuttamiseksi on se, että Euroopan parlamentti ottaa kantaakseen täyden vastuun työstään yhteisessä edustajakokouksessa, antaen tälle työlle sille kuuluvan etusijan.
Lopuksi sanoisin, että mietinnön päätelmissä annamme muutamia suuntaviivoja siitä, kuinka yhteisen edustajakokouksen mielestämme tulisi toimia.
Tietenkin päätöksenteko kaikesta tästä kuuluu itse edustajakokoukselle, mutta oman parlamenttimme vastuulla on antaa perusteet edustajiensa työn suuntaviivoiksi tässä edustajakokouksessa.
Nämä suuntaviivat ovat tietenkin melkein täydellisesti samat kuin ne ajatukset, jotka ovat kiteytyneet edustajakokouksen toimintaa koskeviksi ehdotuksiksi itse edustajakokouksen työryhmässä.
Lopuksi sanon vielä, että päätöslauselmaehdotukseemme on sisällytetty erittäin paljon useisiin ryhmiin kuuluvien kollegojemme tarkistuksia, joka kaikki rikastuttavat mietintöä, sekä kaksi muuta Euroopan kansanpuolueen täysistunnon keskustelussa esittämää tarkistusta.
Pyydän teitä äänestämään niistä ensimmäisen tarkistuksen puolesta.
Toisella tarkistuksella halutaan poistaa kappale, joka lisättiin alkuperäiseen ehdotukseeni liberaaliryhmään kuuluvan kollegani van den Bosin komissiossa jo hyväksytyn tarkistuksen kautta.
Minusta siihen sisältyy koko joukko tärkeitä aiheita, joista voitaisiin keskustella itse AKT-EU-edustajakokouksen valiokunnissa eikä mielestäni olisi hyväksi poistaa niitä nyt.
Ei se velvoita meitä mihinkään, vana sen sijaan antaa joukon kiinnostavia ajatuksia.
Siksi pyydän, että PPE:n ryhmän tarkistus vedettäisiin takaisin ja ellei näin tehdä, pyydän teitä äänestämään sitä vastaan.
Lopuksi lausun kiitokset merkittävästä yhteistyöstänne parlamenttimme kehitysyhteistyövaliokunnan sihteeristön kanssa.
Kiitokset myös tämän valiokunnan kollegoille, kiitokset teille kaikille tarkkaavaisuudestanne ja kiitokset äänistänne, joiden toivon huomenna olevan mietinnön kannalta myönteisiä.
Arvoisa puhemies, onnittelen Martínez Martínezia hänen mietinnöstään ja toistan, että 12 viime kuukauden aikana pääsaavutuksemme on ollut Cotonoun sopimuksen allekirjoittamisen tukeminen;
Cotonoun sopimuksessa tehdään jälleen merkittävällä tavalla selväksi, että Eurooppa on sitoutunut kehitykseen muissa kansainvälisissä suhteissa vallitsevien maailmanlaajuistumisen ja vapauttamisen ohella.
Tehtävänämme on nyt toimia vahtikoirana, jotta voimme varmistaa, että molemminpuoliset kauppa- ja avustussitoumukset toteutuvat täysimääräisesti.
Kaupan osalta todettakoon, että on edelleen huolestuttavaa, että Euroopan komissio ei onnistunut tekemään yhteistä sopimusta AKT-maiden kumppaneidemme kanssa ennen Seattlessa pidettyä Maailman kauppajärjestön kokousta.
Komissio ei onnistunut neuvotteluissa Cotonoun sopimuksessa vahvistetun EU:n ja AKT-maiden yhteisen kauppakomitean välityksellä - kyse oli "kaikki paitsi aseita" -aihetta koskeneista äskettäisistä neuvotteluista - ja kauan kestäneet ongelmat, jotka liittyvät banaaneja koskevaan järjestelmään, ovat edelleen ratkaisematta.
Kaupankäynnin aloittaminen on AKT-maiden kumppaneidemme kehittymisen avain yhtä lailla kuin se on tulikoe, jolla kokeillaan, onko Eurooppa todella sitoutunut siihen, että kehitys asetetaan etusijalle.
Mitä avustuksiin tulee, näyttää, että hyvät periaatteet kansalaisyhteiskunnan osallistumisesta eivät ole vielä toteutuneet Cotonoun sopimuksen ensimmäisen ohjelmointikauden aikana.
Se, että joissakin AKT-maissa ei ole kansalaisyhteiskunnan kanssa käytävien neuvottelujen edellyttämää koneistoa, aiheuttaa todellisia ongelmia.
Komission pitäisi laatutukiryhmänsä välityksellä kantaa tältä osin vastuunsa; sama koskee meitä edustajakokouksen osanottajia ja varsinkin avustuksia saavia hallituksia.
Kyse ei ole pelkästään kansalaisjärjestöjen tukemisesta vaan myös koko hyvän hallinnon periaatteen tukemisesta.
Tämän kysymyksen osalta päätöslauselmassa on paljon suosittelemisen arvoista, kun kyse on suoraan valittujen parlamentin jäsenien merkityksen edistämisestä edustajakokouksessa.
Koska keskustelemme tässä istuntosalissa usein ihmisoikeuksien väärinkäyttöön ja konflikteihin liittyvistä ongelmista, meidän on syytä antaa tunnustusta monien Afrikan maiden jatkuvalle etenemiselle kohti rauhaa ja demokratiaa.
Tästä esimerkkinä mainittakoon Joseph Kabilan äskettäiset myönteiset pyrkimykset kohti kansallista vuoropuhelua Kongossa, demokraattinen vallanvaihto Kap Verdessä, Etiopian ja Eritrean välisen rauhansopimuksen kokeellinen noudattaminen ja, kuten saimme itsekin havaita edustajakokouksessa viime vuonna, demokratian juurtuminen Abachan valtakauden jälkeiseen Nigeriaan.
Lopuksi hieman kevyempiin tunnelmiin: monet näistä asioista tuntuvat kaukaisilta niiden Euroopan kansalaisten kannalta, jotka tukevat pääasiassa kumppanuuttamme Afrikan kanssa.
Niinpä kerronkin teille mielelläni, että omassa maassani, Yhdistyneessä kuningaskunnassa, pidetään perjantaina joka toinen vuosi toistuva tapahtuma, jonka tarkoituksena on lisätä ihmisten tietoisuutta ja kerätä varoja Afrikkaan; tapahtuman nimi on "Comic Relief", ja tällöin muuten niin vakavamieliset kansalaiset sonnustautuvat punaisiin muovineniin kerätäkseen varoja ja kirvoittaakseen nauruja yhteisvastuullisuuden nimissä Afrikan puolesta.
Itse tarjoilen brittiläistä vanhaa kunnon Bakewell-kirsikkatorttua Suffolkin oppimis- ja neuvontakeskuksen (Learning and Resource Centre) käyttäjille Bungayssa ja menen sitten myymään koululaisille kädenpuristuksia 10 pennyn hintaan Norfolkissa, King's Lynnissä, sijaitsevaan Highwoodin esikouluun.
Ja kyllä, minäkin sonnustaudun punaiseen muovinenään, kuten kaikki muutkin.
Euroopan parlamentin pitäisi onnitella kaikkia tapahtumaan osallistuvia, mutta sen lisäksi pitäisi korostaa, että tällaisten julkisten tapahtumien välityksellä äänestäjämme osoittavat meille, että he tukevat poliittista sitoutumista kehitykseen, joka sisältyy EU:n ja Afrikan, Karibian ja Tyynenmeren valtioiden väliseen kumppanuuteen ja jota tämäniltainen keskustelu ilmentää.
Arvoisa puhemies, Cotonoun sopimus vakiinnuttaa yhteisen edustajakokouksen parlamentaarisen ulottuvuuden.
Tämä tarkoittaa, että ainoastaan demokraattisesti valituilla edustajilla, poikkeuksia lukuun ottamatta, on oikeus osallistua edustajakokoukseen ja ilmaista siellä mielipiteensä.
Mutta yksi ainoa edustaja jokaista AKT-maata kohden estää opposition edustajien pääsyn parlamenttiin ja heidän mielipiteensä ilmaisun ja tukahduttaa siten moniarvoisen poliittisen ilmaisemisen näissä maissa.
Ei sitä paitsi ole oikeudenmukaista, että yhtä AKT-maata kohden on käytettävissä yksi ääni, kun Euroopan maiden kohdalla käytäntönä on yksi ääni yhtä henkilöä kohden.
Tämän edustajakokouksen koko rakenne on epätasapainossa.
Euroopan parlamentti on jo itsessään instituutio, AKT-ryhmällä ei ole statusta ilman yhteistä parlamentaarista edustajakokousta eikä se edusta mitään poliittista suuntausta.
Toinen huomio: edustajakokouksella on uusi tehtävä, mutta kysymys on muustakin, kuin lausunnonanto-oikeudesta.
Sillä ei ole oikeutta äänestää Euroopan kehitysrahaston varainkäytöstä, se ei saa puuttua Cotonoun sopimuksen ratifiointiin.
Kannatamme siis ehdottomasti jäsen Martínez Martínezin mietintöä, sillä siinä tuodaan esiin nämä epäkohdat.
Mutta edustajakokouksen on edelleen mietittävä kokoonpanoaan, toimintaansa ja valtuuksiaan, jotta siitä tulisi vuonna 2001 tasa-arvoinen yhteinen parlamentaarinen edustajakokous.
Arvoisa puhemies, toivon, että vähäinen osanotto tämäniltaiseen keskusteluun johtuu myöhäisestä ajankohdasta eikä tavasta, jolla johdin puhetta kahdessa edustajakokouksessa, joista keskustelemme ja jotka pidettiin viime vuonna.
Kiitän vilpittömästi esittelijää, en ainoastaan hänen mietinnöstään tai tavasta, jolla hän esitteli sen tänä iltana, vaan siitä suuresta työstä, jota hän on tehnyt sekä AKT-maiden että kehitysasioita käsittelevässä komiteassa.
Olen valmistellut mietintöä kahdesti.
Tiedän, miten vaikeaa on löytää uusia ajatuksia, ja kuitenkin hän on esittänyt uusien ajatuksien lisäksi erittäin hyviä asioita, jotka olemme yrittäneet sisällyttää tuleviin sääntöihimme.
Viime vuosi oli käännekohta AKT-maiden ja EU:n välisen kumppanuuden kannalta.
Nigeriassa sijaitsevaan Abujaan lähtemistä vastustettiin viime vuonna voimakkaasti.
Katsoin kuitenkin, että oli ensiarvoisen tärkeää, että osoitimme tukevamme tätä horjuvaa demokratiaa.
Se oli loppujen lopuksi paras edustajakokous, jonka olimme koskaan pitäneet.
Kuten Howitt sanoi juuri, kyse oli paljolti menneisyyden muistelemisesta ja keskustelusta, joka koski tulevia kumppanuussopimuksia.
Näihin kehitysmaihin tehtyjen vierailujen todellinen hyöty ei kuitenkaan ole pelkkä edustajakokous, vaan se, että pääsemme keskustelemaan niiden ihmisten kanssa, jotka tekevät kehitystyötä paikan päällä, sekä niiden ihmisten kanssa, jotka saavat kehitysapua, koska me eurooppalaiset annamme sitä heille.
Brysselissä pidetyssä edustajakokouksessa otettiin ensimmäiset askeleet kohti edustajakokouksen järjestämistä uudelleen siten, että se sopii Cotonoun sopimukseen.
Toisena puheenjohtajana olen päättänyt, että ryhdymme tästä lähin töihin emmekä tyydy pelkkiin sanoihin.
Olemme sijoittaneet monet Martínez Martínezin ajatukset uusiin sääntöihin.
Meillä on nyt parlamentaarinen edustajakokous.
Voimme ottaa kansalaisyhteiskunnan mukaan, mikä on äärimmäisen tärkeää.
Haluan, että pysyvät komiteat tekevät todellista työtä nykyisten ryhmäpohdintojen sijaan.
Haluan, että todellinen pohjoisen ja etelän välinen kumppanuus johtaa köyhyyden poistamiseen, ja haluan, että edustajakokous nousee johtavaan asemaan konfliktien ehkäisyssä ja niiden ratkaisussa.
Arvoisa puhemies, saanen käyttää tilaisuutta hyväkseni ja kiittää esittelijää hänen erinomaisesta ja omaperäisestä mietinnöstään sekä onnitella yhteistä parlamentaarista edustajakokousta sen vuonna 2000 tekemästä suuresta työstä.
Voin ilokseni vahvistaa, että osallistun Gabonissa ensi viikolla pidettävään yhteiseen edustajakokoukseen.
Ajan tänä iltana takaisin Brysseliin ja matkustan huomenna lentokoneella opiskelemaan isäntämaatamme koskevia asioita ja tekemään poliittista työtä.
Odotan innokkaana yhteisen parlamentaarisen edustajakokouksen kanssa käytävää reilua ja avointa keskustelua, ja olen samaa mieltä esittelijän kanssa siitä, että keskustelun on oltava enemmän kuin pelkkää sanahelinää.
Olen myös sitä mieltä, että yhteisessä parlamentaarisessa edustajakokouksessa on viime vuosien aikana pyritty juuri tähän.
Vuosi 2000 oli merkittävä monella tavalla, erityisesti siksi, että kun allekirjoitimme Cotonoun sopimuksen kesäkuussa, aloitimme uuden vaiheen AKT-maiden ja EU:n välisessä kumppanuudessa, vaiheen, joka kestää 20 seuraavaa vuotta.
Tästä syystä sopii hyvin, että yhteisessä parlamentaarisessa edustajakokouksessa aletaan pohtia, miten se mukautuu seuraavasta sopimuksesta johtuviin muutoksiin, etenkin, kun on kyse kehitystyökumppaniemme kanssa käytävän ja rauhan turvaamisen ja hyvän hallinnon kaltaisia aiheita koskevan vuoropuhelun edistämisestä.
Uudessa Cotonoun sopimuksessa nostetaan vaatimustasoa, ja kaikki suhtautuvat asiaan hyvin innostuneina.
Esittelijän mukaan yhteinen parlamentaarinen edustajakokous on valmis täyttämään uudessa tilanteessa paikkansa todellisena parlamentaarisena elimenä, ja hän suhtautuu myönteisesti Cotonoun sopimuksesta johtuviin muutoksiin, joilla vahvistetaan yhteisen parlamentaarisen edustajakokouksen asemaa.
Komissio tukee selvästi yhteisen edustajakokouksen halua ryhtyä poliittisesti kunnianhimoisempaan tehtävään.
Näin toivomme pitkälti Cotonoun sopimuksen vaikuttavan yleisesti pohjoisen ja etelän välisiin suhteisiin, ja kun se otetaan huomioon, parlamentaarinen korostus on myös hyvin toivottava.
Olen täysin samaa mieltä esittelijän kanssa siitä, millaisen merkityksen poliittinen vuoropuhelu voi saada AKT-alueilla ja -maissa, joissa vallitseva ilmapiiri voidaan usein määritellä epävakaaksi.
Tästä syystä on tärkeää hyödyntää rauhanomaisen ja rakentavan keskustelun mahdollisuuksia osana AKT-alueiden ja -maiden kanssa käytävää vuoropuhelua, johon hallitukset ja kansalaisyhteiskunta osallistuvat.
Mietinnössä on muitakin hyödyllisiä ehdotuksia, joiden avulla yhteisen edustajakokouksen työstä voi vain tulla mielenkiintoisempaa ja tehokkaampaa, ja komissio odottaa innokkaasti näiden muutosten täytäntöönpanoa.
Kyse on merkittävästä ja tarpeellisesta pohjoisen ja etelän välisestä kohtauspaikasta maailmassa.
Odotan innokkaana näissä puitteissa tehtävää yhteistyötä.
Paljon kiitoksia, arvoisa komission jäsen Poul Nielson.
Keskustelu on päättynyt.
Äänestys toimitetaan huomenna torstaina klo 12.00.
(Istunto päättyi klo 00.00.)