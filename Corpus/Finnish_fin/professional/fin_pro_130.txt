# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
On otettava huomioon, että Euroopan unionissa yli 65 miljoonaa ihmistä - joista 7,5 miljoonaa kotimaassani Italiassa - elää pienten tulojen varassa, ja, arvoisa komission jäsen, kun puhumme pienistä tuloista Italian yhteydessä, puhumme 750 euron perhekohtaisista tuloista elämistä varten.
Tämä saa minut sille kannalle, että tälle ohjelmalle varattu talousarvio on ehkä täysin riittämätön.
Toivon siis, että sitä vahvistetaan.
Arvoisa puhemies, lopuksi minun on todettava uudelleen, että jäsenvaltioiden välisen solidaarisuuden on oltava perusarvo, joka tarjoaa uudenlaiselle köyhyyden ja sosiaalisen syrjäytymisen torjunnalle varman perustan, kuitenkin niin, että otetaan huomioon, että jäsenvaltioiden taloudellinen kehitys ja siten niiden hyvinvoinnin parantaminen suurtuotannon etuja hyödyntämällä mahdollistaa varmasti laajemman ja paremman sosiaalisen oikeudenmukaisuuden toteuttamisen.
.
(EN) Arvoisa puhemies, haluaisin kiittää ja onnitella esittelijä Figueiredoa, ja haluaisin kiittää niitä muita parlamentin jäseniä, jotka eivät ole nyt läsnä ja jotka esittelivät muiden valiokuntien lausunnot.
Tämä on erittäin tärkeä ja rakentava mietintö, jossa tuetaan komission ehdotusta neuvoston ja parlamentin yhteiseksi päätökseksi yhteisön toimintaohjelman käynnistämisestä sosiaalisen syrjäytymisen torjumiseksi.
Me kaikki tiedämme Amsterdamin sopimuksen jälkeen ja muutama kuukausi Lissabonin Eurooppa-neuvoston jälkeen, että yhteisön toimille on luotu uudet puitteet sosiaalipolitiikkojen, sosiaalisen syrjäytymisen ja sosiaalisen suojelun alalla.
Euroopan tason poliittisessa keskustelussa on tapahtunut käänne, ja voimme nähdä, että tahto sosiaalisen yhteenkuuluvuuden ja kilpailun yhdistämiseen on voimakas.
Ehdotetulla toimintaohjelmalla on oikeusperusta, Amsterdamin sopimuksen 137 artikla, ja saimme uudet valtuudet Lissabonin Eurooppa-neuvoston jälkeen.
Ohjelman tarkoituksena on tukea avoimen koordinointimenetelmän toteutusta, jolloin voidaan parantaa tietämystä, kehittää tietojenvaihtoa ja parhaita käytäntöjä ja arvioida kokemuksia ja näin parantaa sosiaalisen syrjäytymisen torjuntaa.
Työllisyyden osuudesta sosiaalisen syrjäytymisen torjunnassa ja sosiaali- ja rakenneuudistusten osuudesta on käyty erittäin kiinnostava keskustelu.
Myös "köyhyyden" ja "sosiaalisten tulojen" määrittelemisestä käytiin keskustelua.
Rikkaiden ja köyhien välinen kuilu on selvästikin syvenemässä, mutta valitettavasti en pysty osallistumaan näihin keskusteluihin, koska minun on keskityttävä ehdotettuun ohjelmaan ja siihen, miten voimme tehdä yhteistyötä ohjelman toteuttamiseksi Euroopan tasolla.
Haluaisin ilmoittaa parlamentin jäsenille, että työllisyys- ja sosiaalivaliokunnassa keskustellaan 4. joulukuuta uudesta sosiaalipoliittisesta ohjelmasta ja viimevuotisista aikaansaannoksistamme.
Siellä käydään erittäin kiinnostavaa poliittista keskustelua, jossa keskitytään sosiaaliseen syrjäytymiseen.
Ehdotetun ohjelman ja parlamentin mietinnön kohdalla olen erityisen iloinen siitä, että tuette yleisesti ottaen voimakkaasti tätä ehdotusta.
Voin hyväksyä valtaosan ehdotuksistanne joko kokonaisuudessaan tai periaatteessa.
Olen samaa mieltä ehdotuksestanne, jonka mukaan viittausta Lissabonin Eurooppa-neuvoston päätelmiin vahvistetaan.
Olen samaa mieltä myös siitä, että on tärkeää parantaa sosiaalisen syrjäytymisen ja köyhyyden ymmärtämistä sekä edistää vertailukelpoisia indikaattoreita ja arviointiperusteita.
Olen samaa mieltä myös siitä, että niin kansalaisjärjestöjen kuin paikallisten ja alueellisten toimijoidenkin merkitystä korostetaan, kuten ehdotatte, ja että niiden paikan päältä saamat kokemukset huomioidaan entistä paremmin.
Tekstissä viitataan sanan "köyhyys" käyttöön.
Tiedätte, että sanasta "köyhyys" käydään poliittista ja teoreettista keskustelua.
Sosiaalinen syrjäytyminen on ilman muuta sitä laajempi käsite, jolla on kolme pääasiallista ulottuvuutta: köyhyys, syrjintä ja mahdollisuuksien puuttuminen.
Olen kuitenkin samaa mieltä, että "köyhyys" on poliittisesti erittäin voimakas sana ja että voimme lisätä köyhyyden sosiaaliseen syrjäytymiseen silloin kuin se on mahdollista ehdotuksen tekstissä.
Emme valitettavasti voi käyttää sitä ohjelman otsikossa.
Tähän liittyy oikeudellinen ongelma, koska perustamissopimuksen sanamuodon mukaan viittaus koskee vain sosiaalista syrjäytymistä eikä köyhyyttä.
Pidän myönteisenä myös tarkistusta, jossa korostetaan kaikkien asianomaisten politiikkojen yhdenmukaisuuden merkitystä.
Pidän myönteisinä tarkistuksia, joissa viitataan sosiaalisen suojelun komiteaan.
Erittäin tärkeää on, että komissio on poikkeuksellisesti hyväksynyt sen, että yhteisön yhteisrahoitusta nostetaan 90 prosenttiin köyhyyden ja sosiaalisen syrjäytymisen torjumiseksi toimivien kansalaisjärjestöjen eurooppalaisissa verkoissa.
En kuitenkaan pysty hyväksymään määrärahojen nostamista 70 miljoonasta eurosta 100 miljoonaan euroon.
Ehdottamamme määrärahat on sovitettu ohjelman tavoitteeseen, ja ohjelman tavoitteena on edistää rajat ylittävää yhteistyötä ja vastavuoroista oppimista eikä rahoittaa toimia paikan päällä.
Jäsenvaltioiden kansalaisjärjestöjen erityishankkeita, jotka liittyvät paikan päällä toteutettaviin erityistoimiin, voidaan rahoittaa sosiaalirahastosta ja EQUAL-aloitteesta.
En pysty hyväksymään muita tarkistuksia useista syistä: jotkin tarkistukset eivät ole oikeudellisten vaatimusten mukaisia; joihinkin tarkistuksiin liittyy kysymyksiä, jotka eivät kuulu ohjelman käynnistämistä koskevan päätöksen soveltamisalaan; ja jotkin tarkistukset aiheuttaisivat sekaannuksia.
Haluaisin lopuksi käsitellä ehdotustanne, jonka mukaan komissio perustaisi ohjelmakomitean lisäksi mietintäryhmän.
Emme voi hyväksyä tätä ehdotusta, koska se on komitologiasääntöjen vastainen.
Haluaisin kuitenkin vastata huoleenne ja tehdä seuraavanlaisen käytännön ehdotuksen, koska olen täysin samaa mieltä siitä, että meidän on löydettävä keino tiiviiseen ja jatkuvaan yhteistyöhön.
Olemme jo sopineet, että sosiaalisen suojelun komitea kokoontuisi säännöllisesti parlamentin jäsenten yhteysryhmän kanssa.
Sosiaalisen suojelun komitealla on keskeinen tehtävä Eurooppa-neuvoston politiikkojen kehittämisessä.
Yhteysryhmän ja sosiaalisen suojelun komitean tiiviillä yhteistyöllä varmistetaan näkemysten vaihto neuvoston ja parlamentin välillä.
Toisaalta yhteysryhmän ja komission virkamiesten välillä voisi olla säännöllinen yhteys.
He voisivat vaihtaa näkemyksiä ja tehdä yhteistyötä säännöllisesti, ja olemme jo muodostaneet vastaavan yhteyden parlamentin ja komission välille työttömyysrahaston ja Euroopan sosiaalirahaston yhteydessä.
Olemme saaneet erittäin onnistuneita ja tyydyttäviä tuloksia.
Haluaisin lopuksi vastata huoleenne, joka koskee eri toimijoiden ja instituutioiden osuutta ohjelman toteutuksessa.
Ehdottaisin, että esittämiämme vuotuisia pyöreän pöydän neuvotteluja valmisteltaessa kuultaisiin kaikkien Euroopan tasolla toimivien instituutioiden edustajia: Euroopan parlamentin, alueiden komitean, talous- ja sosiaalikomitean, työmarkkinaosapuolten ja kansalaisjärjestöjen eurooppalaisten verkkojen edustajia.
Nämä ehdotukset ovat mielestäni käytännöllinen vastaus pyyntöönne.
Menettelyihin liittyvistä ja institutionaalisista syistä niitä ei voida sisällyttää päätöksen tekstiin.
Toteaisin yhteenvetona, että voin hyväksyä 75:stä ehdottamastanne tarkistuksesta joko sellaisenaan tai periaatteessa 48 tarkistusta, nimittäin tarkistukset 2, 3, 4, 5, 6, 7, 8, 9, 10, 13, 15, 17, 18, 19, 20, 21, 22, 23, 24, 25, 26, 27, 29, 31, 37, 42, 46, 48, 51, 58, 59, 60, 61, 65, 66, 68 ja 74.
Voin myös hyväksyä osittain tarkistukset 14, 36, 40, 45, 53, 63, 64, 70, 71, 72 ja 73.
Haluaisin lopuksi korostaa, että on tärkeää yksinkertaistaa menettelyjä.
Olette keskittyneet siihen keskustelun aikana.
On totta, että koko menettely on monimutkainen, mutta kaikki kolme toimielintä haluavat päästä sopimukseen mahdollisimman pian.
Komissio pyrkii omasta puolestaan tekemään niin.
Yritämme lyhentää menettelyjä mahdollisimman paljon.
Paljon kiitoksia, arvoisa komission jäsen Diamantopoulou.
Keskustelu on päättynyt.
Äänestys toimitetaan huomenna klo 12.00.
Uusiutuvista energialähteistä tuotetun sähkön käytön edistäminen
Esityslistalla on seuraavana Rothen laatima teollisuus-, ulkomaankauppa-, tutkimus- ja energiavaliokunnan mietintö (A5-0320/2000) ehdotukseksi Euroopan parlamentin ja neuvoston direktiiviksi uusiutuvista energialähteistä tuotetun sähkön käytön edistämisestä sähkön sisämarkkinoilla (KOM(2000) 279 - C5-0281/2000 - 2000/0116(COD)]).
Arvoisa puhemies, hyvät kollegat, nyt käsiteltävänä olevassa mietinnössä on kyse kuten juuri sanottiin uusiutuvista energialähteistä tuotetun sähkön käytön edistämisestä sähkön sisämarkkinoilla.
Tämä on näin ollen ensimmäinen lainsäädäntömenettely uusiutuvien energialähteiden alalla.
Arvoisa komission jäsen de Palacio, haluaisin antaa teille ja komission avustajille tunnustusta tämän direktiiviehdotuksen esittämisestä.
Direktiiviehdotus on johdonmukaista seurausta Euroopan unionin strategiasta, jonka mukaan uusiutuvista energialähteistä tuotetun energian osuus energiankulutuksesta kaksinkertaistetaan vuoteen 2010 mennessä.
Valiokunnan mietinnöstä näkyy, että kannatamme ehdotuksessa esitettyä strategiaa, jonka mukaan aluksi ei yhdenmukaisteta tukijärjestelmiä Euroopan tasolla, vaan jäsenvaltioiden annetaan suunnata tukijärjestelmät kansallisten tavoitteiden mukaisesti.
Strategian hyväksyminen ei tarkoita kuitenkaan välttämättä yksityiskohtien hyväksymistä.
Valiokunnan mietinnössä ehdotetaan mielestäni tärkeitä ja välttämättömiä tarkistuksia direktiiviehdotukseen.
Aluksi kuitenkin muutamia alustavia huomautuksia.
Kyse on uusiutuvien energialähteiden tukemisesta.
Se kuulostaa monen mielestä subventiolta, tuelta, taloudelliselta kehitysavulta.
Todellisuudessa esimerkiksi auringosta, tuulesta, biomassasta tuotettavan sähkön tukijärjestelmiä tarvitaan vain siksi, että me subventoimme nykyään edelleen suoraan tai epäsuorasti muita energiamuotoja.
Subventiot, joita energia-alalla on maksettu ja maksetaan osittain nykyäänkin useimmiten ympäristöä kuormittaville fossiilisille tai riskialttiille ydinpolttoaineille, vääristävät kilpailua.
Uusiutuvien energialähteiden tukemisella korvataan siis muiden energialähteiden ulkoisia kustannuksia, otetaan huomioon tämän energian tuotantotavan myönteiset ympäristövaikutukset ja tasapainotetaan samalla nykyisiä kilpailun vääristymiä.
Niin kauan kuin ei oteta huomioon fossiilisten ja ydinpolttoaineiden ulkoisia kustannuksia, niin kauan kuin subventoidaan muita energialähteitä, niin kauan tarvitaan korvausjärjestelmiä uusiutuville energialähteille.
Käsiteltävänä olevasta direktiiviehdotuksesta ja mietintöluonnoksesta: komissio ehdottaa jäsenvaltioille alustavia tavoitteita.
Vasta kun välikertomukset ovat osoittaneet, että tavoitteiden täyttyminen ei vastaa Euroopan unionin kokonaisstrategiaa, käyttöön otetaan jäsenvaltioita sitovat yksityiskohtaiset tavoitteet.
Meillä ei ole niin paljoa aikaa!
Tarvitsemme sitovia tavoitteita nyt.
Euroopan unioni ja sen jäsenvaltiot ovat hyväksyneet Kiotossa sitoumuksia, koska siellä tunnustettiin ilmastonmuutoksen kohtalokkuus.
Läntiset teollisuusmaat ovat parhaillaan Haagissa taas häpeäpaalussa, koska ne noudattavat lupauksiaan innottomasti.
Uusiutuvat energialähteet voivat epäilemättä auttaa olennaisesti saavuttamaan Kiotossa määritetyt kasvihuonekaasujen sitovat päästörajat.
Jos hyväksytyt sitoumukset on annettu tosissaan, miksei sitouduta välineisiin, jotka auttavat täyttämään sitoumukset, varsinkin kun rakensin valiokunnan tuella neuvostolle tai jäsenvaltioille sillan sitä varten?
Nämä sitovat kansalliset tavoitteet on laadittava vuoden aikana jäsenvaltioiden asiantuntijoiden avustamana.
Tällöin jäsenvaltioilla on mahdollisuus ilmoittaa jäsenvaltioiden välisen selkeän taakan jakautumisen, jota kutsun mietinnössä myös mahdollisuuksien jakautumiseksi, periaatteen mukaisesti unionin tavoitteen täyttämiseen antamansa panoksen tarkka määrä.
Toinen tärkeä tarkistusehdotus: komissio ehdottaa eri tavoitteiden rinnakkaisuutta viiden vuoden ajaksi.
Mikäli määritämme jäsenvaltioille selkeän, sitovan kehyksen, eri järjestelmien, joiden pitäisi siis olla näiden vaatimusten mukaisia, pitäisi säilyä pitempään.
Kymmenen vuoden kuluttua voimme arvioida jo oikein hyvin, mikä järjestelmä on onnistunein ja tehokkain.
Haluamme saada eurooppalaiset vakuuttumaan siitä, että heidän kannattaa siirtyä energialähteisiin, jotka antavat luonnon joka päivä uudelleen käytettäväksi, jotka eivät aiheuta ympäristö- ja ilmastovahinkoja, jotka auttavat vähentämään CO2-päästöjä.
Oikeastaan ei pitäisi siis olla mitään erimielisyyttä siitä, mitä energiantuotantomuotoja me tarkoitamme ja määrittelemme uusiutuviksi.
Emme kai halua joutua vakavissamme väittämään alueellamme asuville ihmisille, että pidämme uusiutuvana energialähteenä kotitalousjätettä, joka on nykyään pääasiassa muovijätettä.
Pitääkö meidän kenties vielä vaatia heitä tuottamaan yhä enemmän sitä, jotta saavutamme varmasti meille asetetut tavoitteet?
Minun ei tarvitse sanoa, että se pilaisi meidän ja EU:n politiikan maineen.
En vastusta jätteen polttamista.
Vaadin mietinnössä sille jopa omaa direktiiviä.
Vastustan samoin kuin valiokunta sitä, että laissa harrastetaan nimilapuilla petkuttamista.
Te näette, että mietintöluonnokseen sisältyvät kotitalouksien erotetut biojätteet, koska ne kuuluvat sinne.
Te näette, että käsittelemätöntä puu- ja korkkijätettä pidetään uusiutuvana energialähteenä.
Vaikka vesivoima on tarkoitus ottaa tukijärjestelmän piiriin vain 10 megawatin voimaloihin asti, kaikki vesivoima on tietysti uusiutuvaa energiaa ja otetaan huomioon tavoitteen saavuttamisessa.
Sanoakseni selvästi vielä yhden asian: jätteenpoltto ei ole uusiutuva energialähde eikä sitä voi siksi ottaa huomioon tavoitteen saavuttamisessa.
Toinen tärkeä kohta, jota valiokunta puolsi, on uusiutuvien energialähteiden verkkoon liittymiseen ja pääsyyn liittyvä ongelmat.
Keskustelua ei herätä komission ehdotus taata uusiutuville energialähteille verkkoonpääsy.
Siitä vallitsee luullakseni yksimielisyys.
Komission yleisluonteista tekstiä kustannusten jakamisesta on kuitenkin konkretisoitu mietinnössä selvästi.
Se on tarpeen, koska vain selkeys luo oikeusvarmuutta ja estää kiistat.
Nämä olivat tärkeimmät kohdat, joista halusin nyt esittää kantani.
Toivon, että parlamentti pääsee huomenna eteenpäin tämän direktiiviehdotuksen käsittelyssä ja lausuntomme käsittelyssä ja että te voitte kertoa meille komission puolesta, että voitte hyväksyä tarkistuksemme ja että neuvosto voi sitten seuraavaksi kantaa vastuunsa!
Arvoisa puhemies, hyvät parlamentin jäsenet, näinä päivinä osapuolet kokoontuvat Haagissa kuudenteen ilmastomuutosta koskevaan konferenssiin.
Tässä huippukokouksessa pyritään jarruttamaan ilmastomuutosta ja Kioton pöytäkirja joutuu tulikokeeseen.
Lisäksi hallitustenväliseen ilmastonmuutosta tutkivaan paneeliin kuuluvien tiedemiesten tekemät johtopäätökset varoittavat meitä ilmastomuutoksen hälyttävistä vaikutuksista.
Uusiutuvat energiamuodot eivät ole yleislääke tähän ongelmaan.
Kukaan ei kuitenkaan epäile, etteivätkö ne voisi lieventää suurelta osin tätä ongelmaa ja myös monipuolistaa energialähteitä sekä vähentää riippuvuuttamme hiilivedyistä, mikä toisaalta sopisi meille vallan hyvin.
Haluan korostaa, että sekä komissio että komission jäsen toimivat viisaasti ehdottaessaan tätä direktiiviä, joka koskee uusiutuvien energialähteiden avulla tapahtuvan sähköntuotannon edistämistä.
Uskomme siihen, että direktiivin avulla pystytään kehittämään näitä vielä alkuvaiheessa olevia energiamuotoja ja tekemään niistä kilpailukykyisiä, ja että komissio esittelee meille lähiaikoina samantyyppisen ehdotuksen biopolttoaineista.
Haluan myös kiittää jäsen Rothea hänen tehokkaasta työskentelystään ja onnitella häntä siitä.
Mietinnöstä, josta äänestämme huomenna, käy epäsuorasti ilmi, että parlamentti kannattaa päättäväisesti tätä aloitetta, ja pyydän arvoisaa komission jäsentä kertomaan tästä kannatuksesta komissiolle, sillä juuri tuossa toimielimessä eikä parlamentissa tämä direktiivi ja myös tulevat tätä arvokasta aihetta käsittelevät direktiivit voi kohdata voimakkainta arvostelua.
Tarkoitan konkreettisesti ympäristönsuojelua koskevaa yhteisön kehystä tai tukia koskevaa luonnosta.
Tässä asiakirjassa ehdotettua uusiutuvien energiamuotojen tukemista ja yhdistettyä sähkön ja lämmöntuotantoa koskevaa lähestymistapaa ei voida hyväksyä, sillä siinä ei myönnetä, että uusiutuvat energialähteet eivät ole kilpailukyvyltään tasavertaisia perinteisten energiamuotojen kanssa.
Siinä ei myönnetä myöskään sitä, että tällaisilla energiamuodoilla vältetään ulkoisia kustannuksia.
Lisäksi on käsittämätöntä, että kilpailun pääosasto sääntelee tällaisia tukia jo etukäteen ottamatta huomioon tätä direktiiviä koskevan keskustelun tulosta, ja tämä merkitsee vähintäänkin parlamentin aliarvioimista.
Näin ollen haluan sanoa, että on tarpeen liittää näiden asiakirjojen käsittely toisiinsa.
Olemme sitä mieltä, että ellei tätä kehystä muuteta, sen aiheuttamat ympäristövaikutukset tulevat olemaan hyvin kielteisiä.
Konkreettisesti kotimaassani Espanjassa tämän kehyksen noudattaminen johtaisi siihen, että tästä hetkestä vuoteen 2010 mennessä ilmakehään päästettäisiin 225 miljardia tonnia enemmän hiilidioksidia ja että emme pystyisi täyttämään Kioton tavoitteita.
Uusia energiamuotoja koskeva direktiivi merkitsee panostamista tulevaisuuteen ja investointia ympäristöön.
Ympäristöön tehtävä investoinnit eivät ole ilmaisia eikä niillä voida myöskään kilpailla.
Arvoisa puhemies, onnittelen esittelijä Rothea.
Uusiutuva energia on selvästi suurin maailmassa nykyisin käytettävä energialähde.
Miten me muuten näemme, minne me kuljemme päivän aikana?
Halkoja käytetään enemmän kuin mitään muuta polttoainetta.
Puhumme tänä iltana kuitenkin uusiutuvan energian käytön laajentamisesta.
Aion toistaa kolme esittämäämme vaatimusta.
Selkeys on välttämätöntä, kun esitämme näkemyksemme neuvostolle.
Haluamme sitovia tavoitteita, emme ohjeellisia tavoitteita; uusiutuvan energian järkevää määrittelyä - muutenkin poltettavaksi aiotuista jätteistä saatava energia on hyvä ajatus.
Sekalaiset talousjätteet, vanhat siveltimet, polystyreenipakkaukset ja poisheitetyt muovilelut eivät kuitenkaan ole uusiutuvaa energiaa.
Jätteistä saatavalle energialle tarvitaan toinen direktiivi, kuten esittelijä Rothe ehdottaa.
Kolmanneksi: haluamme kohtuullisen ja näin ollen ehdotettua pitemmän varmuusajan, jolloin uusiutuvalle energialle voidaan edelleen maksaa korvausta niistä yhteiskunnalle aiheutuvista ulkoisista kuluista, jotka vältetään sitä käyttämällä.
Kertoisin lopuksi erään hätkähdyttävän tosiseikan.
Yhdistynyt kuningaskunta voisi saada neljä kertaa energiantarvettaan suuremman määrän energiaa pelkästään rannikolla puhaltavasta tuulesta - neljä kertaa energiantarvettaan suuremman määrän energiaa!
Hyvät kollegat, tässä direktiivissä on mieltä.
Arvoisa komission jäsen, kiitos pyrkimyksistänne.
Toivon, että tuette meidänkin pyrkimyksiämme.
Arvoisa puhemies, arvoisa komission jäsen ja arvoisat kollegat, ei voi muuta kuin olla iloinen komission ehdotuksesta luoda puitteet, joiden myötä uusiutuvista energialähteistä tuotetun sähkön osuus voi lisääntyä huomattavasti Euroopan unionissa keskipitkällä aikavälillä.
Ponnistelut, joita esittelijä Rothe on suorittanut Euroopan parlamentin aseman tekemiseksi selväksi tässä asiassa, ansaitsevat siksi kaiken arvostuksen.
Tämä direktiivi on nimittäin yhtäältä tärkeä elementti toimenpiteiden sarjassa, jonka avulla pyritään toteuttamaan Euroopan unionin Kiotossa tekemät sitoumukset kasvihuonekaasupäästöjen vähentämisestä, ja toisaalta ansiokas yritys vähentää Euroopan unionin riippuvuutta öljyntuottajamaista.
Nykyoloissa tulee ymmärtää, että uusiutuvat energialähteet tarvitsevat jonkinlaista rahoitustukea, jotta voidaan huolehtia rehellisestä kilpailusta.
Näiden tukien täytyy mielestäni kuitenkin olla kohtuullisia, ja niitä saa antaa vain tietyn aikaa.
Ristiriitainen asia tässä mietinnössä on tietysti sitovien tavoitelukujen vahvistaminen.
Oleellista tässä mietinnössä on itse asiassa se, ovatko nämä sitovat tavoiteluvut järkeviä vai eivät.
Toivon realistista lähestymistapaa, joka perustuu siihen tietoon, että uusiutuvista energialähteistä saatava tuotanto ei voi koskaan olla oleellinen osa koko energiantuotantoa.
Realististen tavoitelukujen vahvistaminen voi pelkästään vahvistaa kansalaisten luottamusta toteutettavaan energiapolitiikkaan.
Jos tavoiteluvuista ei voida tehdä sitovia, luodaan vääriä odotuksia ikään kuin pyrkimällä ympäristön tilan parantamiseen voimatta toteuttaa sitä.
Tämä tapahtuu ympäristön kustannuksella ja kansalaisten politiikkaa kohtaan osoittaman luottamuksen kustannuksella.
Arvoisa puhemies, lopuksi haluaisin kotitalousjätteiden käsittelyn osalta viitata siihen, että jos siirrytään eriytettyyn kotitalousjätteiden keruuseen, silloin voidaan myös siirtyä eriytettyyn kotitalousjätteiden käsittelyyn, ja että tämän eriytetyn kotitalousjätteiden käsittelyn täytyy voida ilman muuta toimia jonkinlaisena uusiutuvana energialähteenä.
Arvoisa puhemies, arvoisa komission jäsen, arvoisa esittelijä, eniten tarvitsemme selkeää määritelmää siitä, mikä on uusiutuvaa.
Muovi ei ole uusiutuva voimavara, eikä myöskään turve.
Vaarana on, että menetämme "vihreän" sähkön ostamista haluavien Euroopan kansalaisten luottamuksen, jos aiheutamme epäselvyyttä naurettavia määritelmiä laatimalla.
Tarvitaan selkeitä kansallisia tavoitteita, enkä ole jäsen Beysenin kanssa samaa mieltä, sillä liberaalin luulisi kannattavan sitä, että markkinoilla olisi mahdollisimman vähän vääristymiä.
Jos tavoitteet eivät ole selviä, eri maiden välille tulee vääristymiä joidenkin tehdessä jotakin uusiutuvien energialähteiden hyväksi ja toisten toimiessa riittämättömästi.
Nyt pääsemme tukivälineisiin.
Komission jäsen yhtyi parlamentin kantaan, jossa sanottiin, että on liian aikaista tässä vaiheessa päättää näiden kahden välineen, eli ympäristömerkintäjärjestelmän ja toisaalta takuuhintajärjestelmän välillä.
Julkisasiamiehen Luxemburgin tuomioistuimelle esittämän vaatimuksen jälkeen ei ole enää niin suurta vaaraa siitä, että takuuhintajärjestelmä kaatuu valtiontukisäännösten vuoksi.
Kuitenkin vaara sisämarkkinoihin soveltumattomuudesta on aina olemassa.
Mielestäni poliitikon on ennakoitava ongelmat.
En halua, että sähkömiehet aiheuttavat interferenssiä kahden järjestelmän välillä ja luovat sekasotkua ja epäilyjä Euroopan sijoittajien keskuudessa aiheuttamalla toimillaan sen, että takuuhintajärjestelmä ajautuu oikosulkuun.
Takuuhintoja ei ole pelkästään siedettävä, vaan niitä on suojeltava direktiivin avulla.
Tätä on poliitikkona toimiminen, eli sitä, että tehdään mahdolliseksi kahden välineen välinen kilpailu turvaamalla takuuhinnat ja yhdenmukaistamalla kaiken sen, mikä koskee merkintöjä.
Uusiutuvat energialähteet ovat aiheena sellainen, että ne yhdistävät Euroopan kansalaisia näinä aikoina, jolloin Euroopalla on vaikeuksia saada kansalaisia mukaan yhdentämisen syventämiseen.
Mielestäni luja politiikka uusiutuvien energialähteiden alalla on huomisen Euroopan symboli.
Arvoisa puhemies, unionin jäsenvaltioiden riippuvuus tuontienergiasta on suuri ja se kasvaa kaiken aikaa.
Riippuvuus fossiilisista polttoaineista on riippuvuutta tuontienergiasta ja vieraiden valtioiden poliittisista päätöksistä.
Uusiutuvien energialähteiden käyttö lisää kansojen vapautta ja itsenäisyyttä ja on sopusoinnussa ekologisesti ja sosiaalisesti kestävän kehityksen periaatteiden kanssa.
Mietinnön valmistelun yhteydessä on vedetty rajaa siihen, mitkä ovat uusiutuvia energialähteitä.
Ottamatta kantaa siihen, onko turve uusiutuva energiavara, turvetta pitää voida käyttää polttoaineena energiantuotannossa, mieluiten sähkön ja lämmön yhteistuotannossa.
Turvetta on etupäässä Pohjoismaissa, ja meidän maissamme pitää olla mahdollisuus turpeen polttoon, koska se on oma energiavara ja vähentää EU:n tuontiriippuvuutta.
Sen poltossa syntyy hiilidioksidia, mutta sitä syntyy poltettaessa fossiilisia polttoaineita.
Niiden maiden, jotka itse polttavat öljyä tai kaasua, ei pidä kieltää meiltä turpeen polttoa.
Jos me emme polta turvetta, me poltamme öljyä tai kaasua.
Meillä päin ei uskotella muille, että turvetta polttamalla hiilidioksidi vähenisi, mutta se on oma polttoaine, kun taas öljy ja kaasu ovat tuontitavaraa.
Jäte ei ole uusiutuva luonnonvara, vaikka sitä syntyy joka päivä yhä enemmän ja enemmän.
Kaatopaikkojen kaasua voidaan polttaa, mutta jätteen määrää ei pidä lisätä, jotta kaasua voidaan polttaa entistä enemmän.
Arvoisa puhemies, komissio ja esittelijä muotoilevat oikeutetusti pitkän aikavälin tavoitteet uusiutuviin energialähteisiin perustuvan sähköntuotannon edistämiseksi.
Tässä tarvitaan muuten tehokasta lähestymistapaa.
Haluaisin tässä yhteydessä pyytää kiinnittämään erityistä huomiota ehdokasvaltioiden odotettavissa olevan kilpailun vaikutuksiin.
Niillä on kustannusetuja matalampien palkkakulujen sekä tasoltaan heikomman ympäristönsuojelun ansiosta.
Tämä saattaisi painaa energian hintoja alaspäin.
Johdonmukaista seurausta tälle on sitten jälleen kestävän energian tukitoimenpiteiden rahoituksen kasvu.
Samalla - ajatelkaa energialähteiden moninaisuutta - kestävän energian hyvä määritelmä on oleellisen tärkeä.
Siten jätteenpolttoa ei saa ilman muuta nimittää kestäväksi.
Tässä prosessissa pääsee nimittäin ilmaan myös haitallisia aineita.
Siksi olen myös esittänyt tarkistusta siitä, että jätteenpolttoon sovellettaisiin muutetun direktiivin liitteen 5 tiukkoja päästönormeja.
Innovaatiot saavat tarvittavan liikkumavaran päästöjen määrittelyn myötä.
Sitten lopuksi, näillä sopimuksilla Euroopan maiden täytyy osoittaa, että ne aikovat vaikuttaa Kioton tavoitteiden toteuttamiseen.
Kannatan tätä lämpimästi, koska ilmastonmuutokset ovat uhka maapallon kasvi- ja eläinkunnalle.
Lisäksi Jumalan luomia lähteitä ei saa jatkuvasti tyhjentää vain rajoitettu joukko rikkaita maita.
Arvoisa puhemies, OPEC-ministerit kokoontuivat viikonloppuna Wienissä ja päättivät, että tuotantomääriä ei lisätä.
Olemme nähneet viimeksi kuluneen puolentoista vuoden aikana, että raakaöljyn hinta on noussut 9,75 dollarista 33 dollariin barrelilta.
Minusta on todellisuuden kieltämistä, että nyt ei tunnusteta, että meillä on nyt kolmas öljykriisi toisen maailmansodan jälkeen.
Ensimmäinen öljykriisi vuonna 1973 oli poliittinen, vuoden 1979 kriisikin oli poliittinen ja nykyinen on pysyvä kriisi, koska kaikki viittaa siihen, että varannot eivät ole läheskään niin suuret kuin meille uskotellaan.
Sen osoittavat myös yksittäiset tutkimukset.
Valitsen todistajaksi kenties jopa Saudi-Arabian entisen öljyministerin, seikki Jamanin, joka totesi äskettäin Itävallan televisiossa: öljyn aikakausi päättyy, ei kenties öljypulan tähden, mutta eihän kivikausikaan päättynyt kivien puutteeseen.
Emme voi korvata primaarienergian lähdettä, raakaöljyä, muilla energialähteillä, koska niistäkin tulisi pian puutetta.
Raakaöljyä ei voi korvata hiilellä, maakaasulla tai uraanilla.
Siksi tämä direktiivi on nyt pakostakin ajankohtainen.
Tämä on kuitenkin samalla monistakin syistä historiallinen tilaisuus antaa jatkuvasti uusiutuville energialähteille, nimittäin tuulelle, vedelle, auringolle ja biomassalle niiden merkitys tulevassa energiahuollossa: ympäristönsuojelusyistä, sosiaalisista syistä, koska ne luovat työpaikkoja, rauhanpoliittisista syistä, koska käymme sotaa näistä primaarienergian lähteistä, koko vuosisadan ajan, ja lopulta, koska ne tarjoavat suuren taloudellisen mahdollisuuden teollisuusmaille.
Arvoisa puhemies, arvoisa komission jäsen, kannatamme lämpimästi uusiutuvista energialähteistä saatavaa sähköä koskevaa direktiiviluonnosta.
Mielestämme se perustuu kollegamme Mombaurin työhön sikäli, että siinä edistetään näistä lähteistä saatavan sähkön ja energian käytön lisäämistä Euroopan unionissa.
Parlamentissa kiistaa aiheuttavat kysymykset ovat todellakin varsin jyrkkiä: esimerkiksi uusiutuvan energian määritelmää koskeva kysymys.
Monet meistä ovat sitä mieltä, että määritelmään pitäisi sisällyttää jätteistä saatava energia.
Se on arvokas energialähde ja se todellakin uusiutuu päivittäin, joten sen pitäisi kelvata määritelmän piiriin.
On sääli, että jätämme ulkopuolelle ryhmän, joka voi yleensä edistää energian saamista jätteistä - olipa kyse sitten pienimuotoisista hankkeista tai kokonaislaskelmista.
Keskeinen kiistakysymyksemme liittyy kuitenkin tavoitteiden sitovuuteen.
Suhtaudumme tähän suurin varauksin, koska se on ristiriidassa toissijaisuusperiaatteen kanssa.
Vasemmistoa ja vihreitä edustavat ystävämme pyytävät mielestämme liikaa.
Se voisi romuttaa tämän direktiivin, mutta ajattelemme sitä myös käytännön kannalta.
Jos näihin tavoitteisiin kerran pyritään, prosenttiosuudet vaihtelevat jäsenvaltioissa 6 prosentin ja lähes 80 prosentin välillä.
Tämä on erittäin kummallinen tapa edetä, joten komissio on mielestämme oikeassa ehdottaessaan ohjeellisia tavoitteita.
Kolmas kiistanalainen asia on tukiohjelmien kesto.
Puollamme lyhyttä kestoa ja sen jälkeen tehtävää tarkistusta, ja sanoisin kollegalleni McNallylle, että hän maalailee kauniita näkymiä merellä olevista tuulimyllyistä, mutta minun on kerrottava hänelle, että suunnitteluun liittyvien vaikeuksien ja kustannusten takia joudumme odottamaan tuota teknologiaa - kuten auringosta saatavaa energiaa - varsin pitkälle tulevaisuuteen.
Kannatan kuitenkin lämpimästi tätä ehdotusta.
Arvoisa puhemies, arvoisa komission jäsen, arvoisat kollegat, kiitän Rothea hyvästä mietinnöstä ja ymmärtäväisestä toiminnasta.
On tietysti kannatettavaa lisätä uusiutuvista energialähteistä tuotetun sähkön käyttöä.
Tuo osuus pyritään siis kaksinkertaistamaan kymmenessä vuodessa; se voisi olla enemmänkin.
Kuitenkin unionin riippuvuus tuontienergiasta kasvaa nyt liikaa.
Se on parissakymmenessä vuodessa jopa 70 prosentin tasolla.
Se luo epävarmuutta meidän elämäämme, niin talouselämään kuin muutenkin.
Mielestäni tarvitsemme uusiutuvien energialähteiden kehittämisen lisäksi ja rinnalle myös modernin energiansäästöohjelman, koska tämä riippuvuus alkaa olla meille myös turvallisuuskysymys.
Turvetta kertyy jatkuvasti.
Turvemassan muodostuminen yhteyttämisessä ja kariketuotannossa on samanlaista kuin muiden kasvibiomassojen.
Sadan vuoden sijasta, kuten puu, turve tarvitsee tuhansia vuosia uusiutuakseen.
Tarvitsemme turvetta varsinkin oman maani itä- ja pohjoisosissa, jonne kaikki muut polttoaineet paitsi puu tuodaan kaukaa.
Me emme halua polttaa ja olla riippuvaisia pelkästään hiilestä ja öljystä.
Meille riittää turpeessa oikein hyvin vuotuinen kasvuraja.
Sekin on paljon ja liikaa.
Me suomalaiset pidämme sekä metsää että suota miltei pyhinä ja osaamme käyttää niitä kestävän kehityksen periaatteen mukaisesti.
Arvoisa puhemies, arvoisa komission jäsen, arvoisat kollegat, uusiutuvien energialähteiden käytön on oltava yksi uudenaikaisen energiapolitiikan keskeisistä tavoitteista myös Euroopassa, mutta siinä on otettava huomioon terveen järjen mukaiset velvoitteet ja tosiasiat.
Tässä mielessä vesivoimalla tuotettu sähkö on tärkeää, ja se on ollut yhtä aikaa risti ja siunaus vuoristoalueiden asukkaille, jotka ovat maksaneet hyvin korkean hinnan omasta maastaan ja jotka ovat olleet todistamassa juuri tähän energialähteeseen liittyvien paikallisten teollistumisprosessien alkuvaiheita.
Nyt tätä voimavaraa - joka on uusiutuvaa energiaa sanan varsinaisessa merkityksessä - on hyödynnettävä mahdollisimman hyvin: ympäristöä ei tietenkään saa vahingoittaa enempää, ja on hahmoteltava myös tapoja korvata vuoristoalueiden asukkaille voimavarojen käyttö.
Tietysti tämä direktiivi vie toivottuun suuntaan: siihen, että uusiutuvia energialähteitä viimeinkin hyödynnetään tosimielessä.
Arvoisa puhemies, haluaisin kiittää esittelijä Rothea erinomaisesta mietinnöstä, joka on erittäin ajankohtainen tällä viikolla, kun yritämme ratkaista ilmastonmuutokseen liittyvää kriisiä.
Arvoisa komission jäsen, meillä on ongelma: sellaisen verkkoinfrastruktuurin tarjoaminen, joka edistää uusiutuvan energian pääsyä verkkoon.
On olemassa vaara, että uusiutuvat energialähteet tukahtuvat alkuunsa, jos monopoliasemassa olevat laitokset voivat veloittaa valtavia summia verkkoon pääsystä.
Eräältä kotipaikkakunnallani asuvalta viljelijältä, jolla oli tuulivoimahanke, vaadittiin yli kahta miljoonaa euroa verkkoon pääsystä, ja haluaisinkin, että tähän ongelmaan löydettäisiin ratkaisu.
Haluaisin myös ilmoittaa komission jäsenelle, että Irlanti voi erittäin pian olla kilpailukykyinen tuulivoiman alalla.
Uskomme, että voimme olla kilpailukykyisiä, jos saamme alussa asianmukaista tukea, johon kuuluu verkkoon pääsy.
Haluaisin ilmoittaa jäsen Chichesterille, että kotipaikkani rannikon edustalla merellä on jo pitkälle kehitettyjä tuulimyllyjä.
Tämä hanke on todellakin käynnistymässä erittäin pian, joten haluaisin kutsua hänet katsomaan sitä, kun se käynnistetään.
Uskon, että hän arvostaa sitä.
Arvoisa puhemies, ensiksikin uusiutuvista energianlähteistä tuotetun energian osuuden kasvu on myönteinen asia.
Ehdotettu uusiutuvien energialähteiden 22 prosentin osuus vuoteen 2010 mennessä nykyisen 13,9 prosentin sijasta vaikuttaa erittäin kunnianhimoiselta, ja voidaan kysyä, riittääkö tavoitteen saavuttamiseksi yksi direktiivi, joka liittyy vieläpä markkinoihin ilman vastaavia toimia esimerkiksi tutkimuksen tukemiseksi.
Yksi tärkeä kysymys on, kuinka tuotannon lisäkustannukset hoidetaan.
Direktiivissä puhutaan tukijärjestelmistä, käytännössä palkkioista alalla toimiville yrityksille, ja lopullisena ratkaisuna siinä nojaudutaan niin kutsuttuihin markkinamekanismeihin.
Käytännössä tämä tarkoittaa, että työntekijät maksavat yritysten kustannusten lisäksi myös niiden voitot, mitä ei tietenkään tapahtuisi, jos energian tuotanto ja jakelu kuuluisivat julkiselle sektorille, niin kuin Kreikan kommunistinen puolue vaatii, eikä niitä olisi yksityistetty väkivaltaisesti suurpääoman toimesta.
Näistä syistä uskomme, että asetettuja tavoitteita on mahdoton saavuttaa käsiteltävänä olevan direktiivin avulla.
Arvoisa puhemies, kiitän kollega Rothea arvokkaasta työstä mietinnön laatimiseksi.
Uusiutuvista energialähteistä tuotetun sähkönkäytön edistäminen on erittäin kannatettavaa.
EU:n riippuvuus tuontienergiasta nousee joka tapauksessa merkittävästi seuraavan kahdenkymmenen vuoden aikana.
Koska samalla EU:n on pidettävä kiinni Kioton ilmastotavoitteista, on erityisen tärkeää, että uusiutuvien energialähteiden tutkimukseen panostetaan enenevässä määrin.
Olen tyytyväinen, että uusi direktiivi huomioi muun muassa biomassan, turpeen ja muiden puupohjaisten raaka-aineiden merkityksen.
Keskustelu uusiutuvista energialähteistä ei saa kääntyä populismiksi ydinvoimalla tuotettua sähköä vastaan.
Pitää muistaa, että vain ydinvoiman käyttö yhdessä uusiutuvien energialähteiden kanssa mahdollistaa Kioton ilmastosopimuksen velvoitteiden täyttämisen.
Väittely ydinvoimasta luopumisesta muun muassa Ruotsissa ja Saksassa on osoittanut, että ilman näköpiirissä olevia ympäristöystävällisiä ja kilpailukykyisellä hinnalla tuotettavia energiavaihtoehtoja keskustelu jää pakostakin torsoksi.
Sähkömarkkinoiden täydellinen vapauttaminen on myös yksi ennakkoedellytys uusiutuvien energialähteiden käytön lisäämisessä.
Monopoliyhtiöiden ylläpitämät keinotekoiset kaupan esteet ja kaupan rajoitteet on purettava, esimerkiksi pohjoismaisella vesivoimalla tuotettu edullinen sähkö ei vielä nykyoloissa pääse esteettä Keski-Euroopan markkinoille.
Arvoisa puhemies ja arvoisat kollegat, te kaikki tunnette Don Quijoten taistelun tuulimyllyjä vastaan.
Hänen taistelunsa tuulimyllyjä vastaan kuvaa järjetöntä tai mahdotonta taistelua kaikkea itsestään selvää vastaan.
Valitettavasti tuulimyllyt eivät ole nyt itsestäänselvyys.
Yksi nykyisistä itsestäänselvyyksistä on juuri fossiilisen energian tukeminen.
Taistelu näitä tukia vastaan on vaikuttanut toivottomalta työltä.
Tällä kertaa se on kuitenkin taistelua tuulimyllyjen puolesta, ja siksi siitä tulee myös menestyksekästä.
Sosiaalidemokraatteina olemme sitä mieltä, että kestävän energian täytyy saada oikeudenmukainen mahdollisuus.
Kestävä energia voi vaikuttaa oikeudenmukaiseen jakoon maiden välillä.
Kuluttajilla täytyy olla oikeudenmukaisia valintamahdollisuuksia.
Kestävä energia tarjoaa lisäksi vankan pohjan taloudelle.
Taistelussa tuulimyllyjen puolesta ei ole siis häviäjiä.
Emme olisi voineet valita parempaa hetkeä tälle keskustelulle.
Haagin ilmastokonferenssi on juuri alkanut.
Tavoitteemme kestävän energian alalla ovat kunnianhimoiset, mutta ilmasto-ongelman puitteissa olemme kuitenkin vielä vaatimattomia.
Tarvitaan perinpohjaisia teknisiä muutoksia.
Silloin ei saa ryhtyä peukaloimaan kestävän energian määritelmää, jotta tavoitteet voitaisiin saavuttaa mahdollisimman helposti.
Kestävä energia yhdistetään usein pienimuotoisiin ratkaisuihin: kaikille aurinkopaneeli katolle ja tuulimylly jokaiseen kylään.
Se on hienoa, mutta kestävä energia vaatii myös suuria investointeja.
Rahoituksen toteuttamiseksi tarvitaan viranomaisten sitoutumista asiaan.
Kestävällä energialla täytyy olla tietyt markkinat.
Sitoutumattomuus ei riitä tässä tapauksessa.
Siksi jäsenvaltioilla täytyy olla sitovia tavoitteita.
Niiden täytyy olla kulutukseen liittyviä tavoitteita, koska kestävää energiaa saa tuoda ja viedä, jotta kaikki maat voisivat hyödyntää etujaan optimaalisesti.
Lisäksi tuotantotavoitteiden osalta täytyy nimetä tavoiteluvut, koska se on myös jäsenvaltiolle kannustin hyödyntää kaikkia mahdollisuuksia.
Arvoisa puhemies, lopuksi haluaisin kiittää esittelijää hänen hyvästä panoksestaan tässä asiassa.
Arvoisa puhemies, minäkin haluan kiittää esittelijää erinomaisesta työstä tämän mietinnön yhteydessä.
Yhteistyöllä on saatu aikaan todella hyvä esitys.
Valiokunnassa hyväksytty määritelmä uusiutuvista energialähteistä on kohtuullisen onnistunut ja kattava, myös turve on pidettävä siinä mukana, kuten monet kollegat ovat täällä vakuuttavasti perustelleet.
Uusiutuvan energian lisäämisellä voidaan vähentää riippuvuutta öljystä ja luoda työpaikkoja myös harvaanasutuille alueille.
Lisäksi se on tärkeä keino vähentää yhteisön kasvihuonepäästöjä.
Mielestäni on hyvä, että tavoitteet asetetaan korkealle, mutta tärkeintä on, että yhteisistä tavoitteista voidaan sopia uskottavasti ja myös sitovasti, mihin esittelijä täällä jo aikaisemmin viittasi.
Pidän hyvänä periaatetta, jonka mukaan direktiivillä luodaan puitteet uusiutuvien energialähteiden lisäämiseksi sähkön tuotannossa.
Vaikka edistämistoimenpiteistä päättäminen ja toteuttaminen jätetään jäsenvaltioille, tarvitaan myös unionin kasvavaa panosta.
Arvoisa puhemies, haluaisin sanoa selvästi, että uusiutuviin energialähteisiin ja energiatehokkuuteen tehtävät investoinnit ovat ainoa realistinen tapa, jolla Euroopan unioni pystyy täyttämään Kioton pöytäkirjan velvoitteet ja vähentämään voimakasta riippuvuuttaan fossiilisista polttoaineista.
Onnittelen komission jäsentä hänen aloitteestaan ja esittelijä Rothea hänen mietinnöstään.
Toivoisin vain, että tämä direktiivi olisi osa unionin johdonmukaista pitkän aikavälin energiastrategiaa.
Se ei kuitenkaan ole sitä.
Niinpä energiaan liittyviä ehdotuksia tehdään yksi kerrallaan, eivätkä ne ole kovinkaan johdonmukaisia.
Se ei ole teidän vikanne, arvoisa komission jäsen.
Se on lähinnä jäsenvaltioiden syytä.
Emme onnistu unionin energiajärjestelmän muuttamispyrkimyksissämme, ellemme tee energiapolitiikasta - myös verotuksesta - yhteisen politiikan osaa.
Jäsen Chichesterin mainitsema ongelma, joka liittyy jäsenvaltioiden erilaisiin tukijärjestelmiin, on vain yksi esimerkki siitä, että tarvitsemme tällä alalla yhteisen lähestymistavan.
Sanoisin lopuksi pari sanaa kustannuksista.
Kaikki uudet tekniikat ovat alussa kalliita.
Melkein kaikilta mahdollisilta aloilta saatu kokemus kuitenkin osoittaa, että aina, kun kysyntä kasvaa 100 prosenttia, kustannukset laskevat arviolta 10-15 prosenttia.
Uusiutuva energia ei ole poikkeus.
Voisin näyttää teille kaavioita ja käyriä, jotka osoittavat, että tämä matemaattinen kaava pätee sekä tuulivoimaan että aurinkokennoihin.
Suhtaudunkin toiveikkaasti uusiutuvien energialähteiden tuleviin mahdollisuuksiin, mikäli käyttöön otetaan oikeanlaisia kannustimia.
Toivon teille mitä parhainta menestystä, arvoisa komission jäsen.
Arvoisa komission jäsen, tämäniltainen keskustelumme sattuu sopivaan aikaan monet meistä ovat todenneet sen samalla, kun Haagin ilmaston lämpenemistä koskeva konferenssi on käynnissä.
Tällä hetkellä kaikki ovat hyvin tietoisia siitä, että se, mikä uhkaa tapahtua ihmiskunnalle, ei ole enää useiden sukupolvien päästä tapahtuva asia.
Jo tällä hetkellä voimme tuntea, millaisia ovat kasvihuoneilmiön kielteiset seuraukset, eli ilmaston rajujen muutosten ja planeetan lämpenemisen vaikutukset eli lyhyesti sanottuna kaikkien näiden toinen toistaan seuraavien vaikeuksien seuraukset.
Tällä hetkellä ne ovat todella tulleet ajankohtaisiksi ja edellyttävät kiireellisiä, määrätietoisia ja lujia toimia.
Arvoisa komission jäsen, tekemänne hieno ehdotus ja haluaisin kiittää teitä realismistanne energia-asioissa sekä kollegamme Rothin erinomainen mietintö ovat oikeansuuntaisia, koska niillä tehdään uusiutuvien energialähteiden edistäminen mahdolliseksi.
Tätä asiaa tarkasteltaessa nähdään erilaisia etunäkökohtia, koskivatpa ne sitten toimitusvarmuutta, ympäristönsuojelua, kasvihuoneilmiön torjuntaa tai työpaikkojen luomista.
Kuten ranskaksi sanotaan "ei ole kuvaa", mikä tarkoittaa, että meillä ei ole siis vaihtoehtoja, mikäli tietenkin rahoituksesta sovitaan, ja tässä kohdin myös markkinoiden rajoitukset käyvät ilmi.
Vapaalla kilpailulla ei ratkaista kaikkia ongelmia, eikä varsinkaan kasvihuoneilmiön tai tuhlaamisen torjuntaa.
Jäsenvaltioiden on nyt hyväksyttävä niille esitetyt ehdotukset.
Meidän on äänestettävä erittäin runsaslukuisesti esittelijä Rothin ehdotusten puolesta.
Ja lopuksi haluaisin vain ottaa esiin kolme tämän keskustelun aikana ilmennyttä ongelmaa.
Ensimmäinen koskee turvetta, joka on yksi tärkeä energialähde, mutta minusta se ei ole uusiutuva energialähde.
Toinen ongelma liittyy kotitalousjätteisiin: kyseessä ei ole varsinaisesti uusiutuva energialähde, mutta on kartettava sitä, että välitettäisiin kielteinen viesti kotitalousjätteiden polttamisesta.
Lopuksi sitovuuden asteesta toteaisin vain, että koska minulla ei ole enää aikaa tavoite ei ole itsessään koskaan sitova: se on tavoite ja siitä seuraa, että sen saavuttamiseksi on tehtävä kaikki mahdollinen.
Näin meidän olisi toimittava koko unionissa.
Arvoisa puhemies, aluksi haluaisin kiittää jäsen Rothea harkitsevasta ja eläytyvästä toiminnasta tämän asiakirjan yhteydessä.
Minusta vaaditaan erittäin paljon rohkeutta asettaa uusiutuvat energialähteet yhä uudestaan siihen asemaan, jonka ne ovat ansainneet.
Saavuin juuri OPECin kokouksesta, ja raakaöljyn 30 dollarin hinta antaa meille tilaisuuden oikeastaan aivan uusiin investointeihin tällä alalla.
Juuri tutkimuksessa ja kehittämisessä on tärkeää, että panostamme tulevaisuudessa voimakkaammin uusiutuviin energialähteisiin ja että niihin sisällytetään ennen kaikkea myös kaasut, olkoonpa ne peräisin kaatopaikoilta tai selkeytyslaitoksista.
Minusta ei pitäisi kuitenkaan unohtaa koulutustakaan, koska juuri energiatehokkuus ja energian säästäminen ovat ehdottoman tärkeitä tulevaisuudessa, samoin kuin tehokkaan infrastruktuurin hyödyntäminen.
Arvoisa puhemies, ensinnäkin haluan onnitella jäsen Rothea siitä erinomaisesta työstä, jota hän on tehnyt tätä mietintöä laatiessaan, ja lisäksi hänen yksimielisyyteen pyrkivästä asenteesta.
Olen vakuuttunut, että kaikissa energiaan liittyvissä asioissa meidän on tiedostettava, että joko parannamme energialähteitä tai sitten teemme maapallosta asuinkelvottoman vain muutaman sukupolven sisällä.
Minun mielestäni on erittäin tärkeää, että varmistamme tällaisten energialähteiden tukemisen huomattavan pitkäksi aikaa, jotta teollisuudellamme olisi mahdollisuus investoida tähän energiavaihtoehtoon päättäväisesti ja pitkällä aikavälillä.
Mielestäni uudistuville energialähteille on taattava vakaa lainsäädännöllinen kehys vähintään kymmeneksi vuodeksi; meidän kaikkien on kannatettava tätä ehdotusta.
Tämän alan tavoitteidemme osalta meidän on kuunneltava kansalaisia ja mentävä komission ehdottamaa noin 21 prosentin tavoitetta pitemmälle, jota pidän kokonaisuudessa erittäin myönteisenä, ja lisättävä uusiutuvien energialähteiden avulla tuotettavan sähkön osuutta sähkön kokonaistuotannosta.
Toisaalta yhdenmukaisuuden periaatteen vuoksi näiden kansallisiksi parametreiksi muutettujen tavoitteiden on oltava sitovia, sillä muutoin direktiivi olisi sisällöltään ja merkitykseltään puutteellinen.
Tämä sitovuus on tärkeää myös siksi, että voidaan osoittaa, että Euroopan unioni suhtautuu kansainvälisiin sitoumuksiinsa vakavasti myös ympäristöalalla.
Lopuksi tiedostan sen, että tämä kaikki on helpommin sanottu kuin tehty, mutta ellemme toimi välittömästi, joudumme maksamaan siitä muutaman sukupolven jälkeen, mikä vie meidät perikatoon.
Kantakaamme vastuuta yhdessä ja jättäkäämme lapsillemme elinkelpoinen maailman.
.
(ES) Arvoisa puhemies, ensinnäkin haluan onnitella jäsen Rothea hänen erinomaisesta työstään sekä kaikkia niitä jäseniä, jotka ovat osallistuneet keskusteluun ja joista monet ovat myös esittäneet tarkistuksia parlamentille ja neuvostolle ehdotettuun tekstiin.
Tämä komission ehdotus esitellään tilanteessa, jota pidän taloutemme ja elämämme kannalta monella tavoin kielteisenä, mutta kuitenkin juuri tämän aloitteen esittämisen kannalta myönteisenä.
Öljyn hinnan räjähdysmäinen nousu tuo kieltämättä entistä raaemmin esille ne ongelmat, jotka liittyvät riippuvuutemme fossiilisista energialähteistä.
Direktiivin strategisena tavoitteena on luoda vakaa lainsäädännöllinen kehys, jonka puitteissa keskipitkällä aikavälillä voidaan Euroopan unionissa kehittää huomattavalla tavalla uusiutuviin energialähteisiin perustuvaa sähköntuotantoa, ympäristöystävällistä sähköntuotantoa, ja helpottaa sen pääsyä sähkön sisämarkkinoille.
Se on kuitenkin tehtävä tässä järjestyksessä: ensin on lisättävä ympäristöystävällistä sähköntuotantoa ja sen jälkeen tulevat markkinoihin liittyvät kysymykset.
Tämä ehdotus luo tietynlaista oikeusvarmuutta samalla kun siinä noudatetaan toissijaisuusperiaatetta antamalla jäsenvaltioille riittävästi itsemääräämisoikeutta, jotta ne voivat ottaa erityisolot huomioon niin pitkälle kuin mahdollista sen mukaan, miten asiat etenevät, ja tämä on paras keino edistää sähköenergian lähteiden käyttöönottoa.
Haluan kiittää jäsen Rothea siitä, että hän tukee näitä periaatteita, samoin kuin kaikkia niitä puhujia, jotka ovat osoittaneet tukevansa niitä.
Kuten tiedätte, komissio aikoo hyväksyä lähiaikoina vihreän kirjan energian toimitusvarmuudesta ja Kioton tavoitteiden saavuttamisesta eli Euroopan unionin Kiotossa tekemien sitoumusten täyttämisestä.
Nämä kaksi asiaa ovat mielestämme erittäin tärkeitä, ne ovat erilaisia, mutta kuitenkin aivan yhtä tärkeitä.
Euroopan unioni, joka on lipunkantajana ilmastomuutoksen torjunnassa ja päästöjen vähentämisessä, ei voi olla ensimmäisenä laiminlyömässä omia tavoitteitaan ja omia sitoumuksiaan.
Toinen kysymys koskee toimitusvarmuutta, ja se on avaintekijä taloudellisen kehityksen sekä valtioidemme ja koko Euroopan hyvinvoinnin takaamisessa.
On keskusteltava siitä, mikä merkitys kullekin energialähteelle on annettava tässä vihreässä kirjassa.
Ensinnäkin energiansäästö.
Haluan korostaa kuten eräs puhujista sen merkitystä, mutta haluan myös sanoa, ettei kyse ole siitä, että jotain energialähdettä vastustetaan tai sitä vastaan ryhdytään taistelemaan toisen energialähteen puolesta.
Yksi Kioton velvoitteiden täyttämisen ja unionin energiantuotannon tulevaisuuden peruspilareista on uusiutuvien energialähteiden käytön kehittäminen ja lisääminen.
Tämänpäiväisellä asiakirjalla komissio pyrkii tekemään selväksi, että uusiutuvien energialähteiden käyttöönotolle ei ole tällä hetkellä samanlaisia edellytyksiä kuin aikoinaan muunlaisilla energialähteillä, kuten ydinvoimalla, hiilellä tai öljyllä, mainitakseni niistä vain muutamia.
Uusiutuvien energialähteiden tukeminen on perusteltua lisäksi sen vuoksi, että jotkin perinteisten energialähteiden käytöstä aiheutuvat ulkoiset kustannukset jäävät enimmäkseen maksamatta.
Lisäksi uusiutuvat energiamuodot voivat osaltaan taata toimitusvarmuuden, koska Euroopan unionissa on niiden osalta valtavasti tuotantopotentiaalia.
Ehdotettujen tarkistusten osalta haluaisin sanoa teille, että jo niiden lukumäärä on vaikuttava, mikä osoittaa parlamentin suurta kiinnostusta tätä aihetta kohtaan.
Ne osoittavat myös, että on olemassa erilaisia mielipiteitä siitä, mikä olisi tarkoituksenmukaisin keino edistää tällaista sähköntuotantoa.
Kaikesta huolimatta olemme kaikki samaa mieltä siitä, että Euroopassa on nopeutettava ja tehostettava tällaisten energiamuotojen käyttöä ja että se vaatii ponnisteluja.
Ponnistellessamme vahvojen ja dynaamisten ympäristöystävällisen sähkön markkinoiden luomiseksi, meidän on ensin kuunneltava, jotta voimme oppia toinen toisiltamme.
Olen huomannut, että on olemassa kaksi ajatussuuntaa, joiden lähestymistavat tähän aiheeseen ovat vastakkaisia.
Ensimmäinen korostaa pikaista markkinavoimien mukaan tuomista, kun taas toinen korostaa tarvetta siirtymäkausien käyttöönottoon ja aktiiviseen valtiontukeen.
Arvoisa puhemies, hyvät parlamentin jäsenet, komissio yrittää ehdotuksessaan säilyttää parhaimmat ominaisuudet näistä kahdesta lähestymistavasta, jotta tekstistä saataisiin tasapainoinen, mutta minun on sanottava myös hyvin selkeästi, että ensisijainen tavoite tällä hetkellä on uusiutuvien energiamuotojen edistäminen, niiden kehittäminen.
Näin ollen markkinoita koskevat kysymykset jäävät toissijaiseksi.
Ne ovat kyllä tavoitteita, joita ei sovi unohtaa, mutta ne eivät ole ensisijaisena tavoitteena tässä aloitteessa, jolla pyritään pääasiassa kehittämään ja edistämään uusiutuvien energiamuotojen käyttöä.
Tarkistuksissa 1, 2, 8, 20 ja 21 korostetaan, että tarvitsemme politiikkaa, joka suosii ympäristöystävällistä sähköntuotantoa ja sen monia etuja, ja komissio hyväksyy ne suoralta kädeltä.
Samasta syystä hyväksymme myös osittain tarkistuksen 3, mutta emme kuitenkaan tarkistusta 7, joka on liian tekninen tähän ehdotustekstiin.
Tarkistuksen 5 osalta voin tyytyväisenä todeta, että koska tämä kysymys on hyvin tärkeä, komissio tutkii mahdollisuutta esittää uutta direktiiviä uusiutuviin energialähteisiin perustuvista biopolttoaineista, tarkemmin sanottuna biomassasta, maataloustuotteista, mikä yksinkertaistaa joitakin muita kohtaamiamme ongelmia.
Kun alamme puhua uusiutuviin energialähteisiin perustuvan sähköntuotannon tavoitteista, meidän on ensinnäkin sovittava siitä, mitä tarkoitamme uusiutuvilla energialähteillä.
Tämä on erittäin tärkeää, jotta voimme luoda perustan tulevaisuuden markkinoille, ja monet teistä ovat viitanneetkin tähän.
Tämä tarkoittaa sitä, että voimme noudattaa enimmäkseen Euroopan parlamentin tarkistuksessa 27 esittämää määritelmää, mutta kun puhumme biomassan käytön laajentamisesta vaikka se voitaisiinkin ehkä hyväksyä siinä muodossa kuin se on esitetty sillä ei missään tapauksessa voida tarkoittaa talousjätettä.
Enimmäkseen se ei kelpaa uusiutuvaksi energialähteeksi.
Komissio ei voi myöskään hyväksyä turvetta, koska kyseessä on selvästi fossiilinen polttoaine.
Tosin se lisääntyy muita nopeammin, mutta se on silti fossiilinen polttoaine.
Biomassaa ei saa väärinkäyttää myöskään kuten sanoin pilaantumattoman puun kohdalla, ja kannatamme tarkistusta 24.
Jätteiden pitäminen uusiutuvana energialähteenä ilman sen kummempaa luokittelua kuten juuri äsken sanoin ei ole riittävä ja se on myös ristiriidassa kiinteiden jätteiden hävittämistä koskevan politiikan kanssa.
Komissio hylkää tähän viittaavan osan tarkistuksesta 27 sekä tarkistukset 11, 54, 55, 61 ja 57, jotka liittyvät kaikki tähän kysymykseen.
Komissio on myös sitä mieltä, että kaikkea uusiutuvista energialähteistä tuotettua ja hybridivoimaloissa käytettävää sähköä on pidettävä ympäristöystävällisenä sähkönä eikä ainoastaan sitä, jota käytetään varavoimana.
Näin ollen emme voi hyväksyä tarkistusta 28.
Komission ehdotukseen sisältyvässä liitteessä on mainittu jäsenvaltioiden ohjeelliset tavoitteet uusiutuvista energialähteistä tuotetun sähkön osuudelle, jotka ovat tarpeen, jotta ympäristöystävällisen sähkön osuus Euroopan unionin kokonaissähkönkulutuksesta nousisi vuoteen 2010 mennessä 22,1 prosenttiin niiden tavoitteiden mukaisesti, jotka vahvistettiin valkoisessa kirjassa vuonna 1997.
Tässä tilanteessa minun on tuotava esille kaksi kysymystä.
Ensinnäkin näiden tavoitteiden on oltava ohjeellisia.
Hyvät parlamentin jäsenet, minäkin haluaisin asettaa pakollisia tavoitteita, mutta meidän on oltava realistisia, ja vaikka olenkin tästä pahoillani, en voi silti tässä vaiheessa hyväksyä teidän ehdotustanne, koska jäsenvaltiot hylkäisivät sen heti.
Tämä on ensimmäinen kerta, kun unionin direktiivissä asetetaan tällaisia kansallisia tavoitteita.
Ne eivät ole velvoitteita, jotka pitää täyttää, vaan kansallisia tavoitteita.
Totta kai harkitsemme tätä mahdollisuutta, mutta erään neuvottelun vuoksi, joka käytiin toisen osapuolen eli neuvoston kanssa, en voi periaatteessa hyväksyä näitä tarkistuksia, vaikka ymmärränkin teidän näkökantojanne ja vaikka pidänkin niitä erittäin myönteisinä.
Tämän vuoksi korostan, että 3 artiklan 4 kohdalla on hyvin ratkaiseva merkitys.
Kun siinä kertomuksessa, joka jäsenvaltioiden täytyy laatia uusiutuvien energialähteiden käyttöön liittyvien tavoitteiden saavuttamisesta ja käytön kehittymisestä, käy ilmi, että jokin jäsenvaltioista laiminlyö selvästi näitä tavoitteita, laaditaan parlamentille ja neuvostolle ehdotuksia tilanteen korjaamiseksi.
Nämä olisivat tietenkin pakollisia tavoitteita tälle jäsenvaltiolle, jotka sen täytyy saavuttaa, jotta se voisi saavuttaa tällä tavoin ne tavoitteet, jotka ovat vain tavoitteita eivätkä velvoitteita.
Sen matkan, joka tämän direktiivin myötä alkaa, täytyy perustua avoimiin toimiin, jotka vahvistavat luottamusta, mutta on todennäköistä, että tämä prosessi ei pääse koskaan alkamaan, jos asetamme tekstissä sitovia tavoitteita.
Monet jäsenvaltiot eivät halua hyväksyä enää edes ohjeellisia tavoitteita, joten olisi täysin mahdotonta saada niitä hyväksymään sitovia tavoitteita.
Mitä laskelmiin tulee, meidän laskemamme 22,1 prosentin tavoite vuonna 1997 asetetun 23,5 prosentin tavoitteen sijaan perustuu uskottavuuteen.
Emme ole valinneet näitä lukuja sattumalta tai hetken mielijohteesta, vaan ne vastaavat käsittelemiämme tosiasioita.
Tämän vuoksi emme voi hyväksyä niitä tarkistuksia, joissa ehdotetaan oikeudellisesti sitovia tavoitteita neuvoa-antavan komitean perustamista tai 23,5 prosentin tavoitetta ja tämän vuoksi meidän on hylättävä tällä hetkellä tarkistukset 6, 9, 12, 25, 30, 31, 32, 33, 34, 35, 50, 51, 52, 67 ja 68.
Tukijärjestelmien osalta tässä on toinen joukko tarkistuksia, joiden osalta komissio piti ennenaikaisena ehdotusta yhdenmukaistetusta tukijärjestelmästä, mutta totesi kuitenkin, että se esittää tarvittaessa tätä asiaa koskevan ehdotuksen tiettyjä periaatteita noudattaen.
Komission mielestä monet parlamentin esittämistä tarkistuksista vahvistavat komission käytännöllistä lähestymistapaa samalla kun ne myös selventävät, parantavat ja täydentävät sitä.
Näin ollen kannatamme tarkistuksia 36 ja 56 ja myös joitakin näkökohtia tarkistuksissa 4, 15 ja 62, joihin sisältyy ajatus ulkoisten kustannusten sisällyttämisestä ja maksamatta jäävien ulkoisten kustannusten korvaamisesta uusiutuvien energialähteiden hyväksi.
Hyvät parlamentin jäsenet, emme voi kuitenkaan hyväksyä niitä kohtia, joissa valtiontukia koskevien sääntöjen soveltaminen tuomitaan ennalta.
Emme voi hyväksyä myöskään sitä osaa tarkistuksesta 37, jossa vaaditaan, että tuleva yhdenmukaistettu tukijärjestelmä tyydyttäisi ulkoisten kustannusten sisällyttämisen tarpeen, sillä tämä voitaisiin tehdä vain yhdenmukaisen verotuksen avulla, joka puolestaan menee tulevan ehdotuksen soveltamisalan ulkopuolelle.
Toisaalta voisimme hyväksyä tarkistukset 10 ja 59, joissa täsmennetään, että suuriin vesivoimaloihin kohdistuvia investointeja voitaisiin tukea vain siinä tapauksessa, että niillä edistetään ympäristön parantamista.
Suurille vesivoimaloille maksettavia tukia ei voida missään tapauksessa sisällyttää ympäristöystävälliselle sähköntuotannolle maksettaviin tukiin.
Suuret vesivoimalat on pääosin erittäin kannattavia jo itsestäänkin ja niiden ympäristökustannukset ovat hyvin korkeita.
Tarkistus 53 merkitsisi sitä, että kaikki kilpailukykyiset uusiutuvat energiamuodot jäisivät tukien ja muiden etujen ulkopuolelle, minkä vuoksi komissio ei voi hyväksyä sitä tässä muodossa.
Niiden periaatteiden osalta, joihin tulevan yhdenmukaistetun tukijärjestelmän täytyy perustua, komissio voi hyväksyä tietyt osat tarkistuksissa 37 ja 38, joiden mukaan tässä järjestelmässä on otettava huomioon perustamissopimuksen ympäristötavoitteet, tehokkaiksi ja myönteisiksi osoittautuneista tukijärjestelmistä saadut kokemukset sekä maantieteelliset olot.
Sen sijaan komissio ei voi hyväksyä niitä osia tarkistuksissa 37, 38 ja 39, joissa ratkaistaan ennalta, millaisia tukijärjestelmiä ei pidä soveltaa, tai joissa vaaditaan, että biomassamarkkinoita ei saa vääristää.
Samasta syystä hylkäämme tarkistuksen 23.
Komissio voi hyväksyä tarpeen soveltaa siirtymäkausien aikana nykyisiä tukijärjestelmiä, ja se on jo otettu jo huomioon ehdotuksen 4 artiklan d kohdassa.
Komissio pitää kuitenkin tarkasti mielessään sen, että käytetyt määräajat eivät heikennä sen aloiteoikeutta ja että niiden täytyy olla yhteensopivia sähkön yhtenäismarkkinoiden kanssa.
Komissio voi hyväksyä osittain yhdistetyt tarkistukset 17 ja 18, sikäli kuin kymmenen vuoden siirtymäkausi liittyy investoijien luottamuksen säilyttämiseen eikä pelkästään tukijärjestelmien jatkamiseen.
Hyvät parlamentin jäsenet, on tietenkin edettävä rauhallisesti.
Kuten jotkut teistä äsken sanoivat, tuulienergiasta on hyvin pian tulossa kilpailukyinen, mutta myös jatkossa on annettava todellista tukea uusiutuvien energiamuotojen kehittämiseen.
Joku teistä sanoi, että nämä tuet synnyttävät suurempaa kysyntää, parempaa teknologista kehitystä ja näin ollen parempaa kilpailukykyä, ja tähän me luotamme.
Näin ollen myöhemmin, kun aika on sopiva, on otettava vähitellen huomioon myös markkinanäkökohtia, mikä kuten sanoin on seuraava askel, sillä ensin meillä on oltava riittävästi uusiutuvia energiamuotoja.
Edellä mainitsemistani syistä komissio kuitenkin hylkää tarkistukset 13, 32, 40, 41, 63 ja 64.
Markkinavoimiin ja kilpailuun liittyvien tarkistusten osalta, komissio voi hyväksyä asianomaiset kohdat tarkistuksissa 17 ja 18 sekä tarkistuksen 22, sillä niissä korostetaan tarvetta luoda ympäristöystävälliset sähkömarkkinat, mutta hylkää tarkistuksen 19, jossa vaaditaan kansallisten tukijärjestelmien yhdenmukaistamista.
Meidän on ymmärrettävä tukijärjestelmä laajasti, emmekä näin ollen voi hyväksyä tarkistuksia 16 ja 19.
Teknisten toimien osalta ja ympäristöystävällisen sähkön alkuperän takaamisen osalta emme voi valitettavasti hyväksyä tarkistuksia, joissa tämän takuun piiriin halutaan kaikilla eri menetelmillä tuotettu sähkö tai kolmansista maista peräisin oleva sähkö, sillä tämä menee ehdotuksen soveltamisalan ulkopuolelle.
Hylkäämme tarkistukset 14, 42, 43 ja 44 sekä tarkistuksen 58, jossa pyritään alkuperätodistusten rajat ylittävään kauppaan.
Se on vielä tässä vaiheessa ennenaikaista eikä sitä voida tällä hetkellä hyväksyä.
Emme voi hyväksyä tarkistusta 45, joka heikentäisi ehdotusta velvoittamalla jäsenvaltiot tarkistamaan oikeudellista kehystä, emmekä myöskään tarkistusta 46.
Emme hyväksy myöskään tarkistuksia 26, 47 ja 60 emmekä tarkistusta 65, sillä niissä annetaan pakollisia sääntöjä, jotka koskevat liittymiskustannusten ja muiden verkosta aiheutuvien kustannusten jakamista yhteisön tasolla.
Tarkistusten 48, 49 ja 66 osalta komissio voi hyväksyä sen, että aikanaan asetetaan kansalliset ympäristöystävällistä sähköä koskevat tavoitteet jaksolle 20102020, mutta ei kuitenkaan voi hyväksyä näissä tarkistuksissa niitä osia, joiden perusteella voitaisiin päättää ennalta valtiontukiin liittyvien kilpailuoikeutta koskevien sääntöjen soveltamisesta.
Hyvät parlamentin jäsenet, olen pahoillani, että venytin puheenvuoroani, mutta mielestäni tämä keskustelu vaatii sen verran huomiota.
Haluan onnitella vielä kerran esittelijä Rothea ja kaikkia teitä parlamentin jäseniä tekemästänne työstä ja korostaa, että on ehdottoman tärkeää, että annamme viimeinkin todellisen sysäyksen uusiutuvien energiamuotojen käytölle Euroopan unionissa.
Tähän me pyrimme tällä aloitteella.
Keskustelu on päättynyt.
Äänestys toimitetaan huomenna klo 12.00.
Naisten osallistuminen konfliktien rauhanomaiseen ratkaisemiseen
Esityslistalla on seuraavana Theorinin laatima naisten oikeuksien ja tasa-arvoasioiden valiokunnan mietintö (A5-0308/2000) naisten osallistumisesta konfliktien rauhanomaiseen ratkaisemiseen (2000/2025(INI)).
.
(SV) Arvoisa puhemies, kylmän sodan loppumisen jälkeen taistelukenttänä ovat nyt kylät, kadut ja kodit.
Konfliktit ovat pikemminkin valtioiden sisäisiä kuin niiden välisiä.
Sota ja konfliktit ovat aina liittyneet miehiin, mutta suurin osa uhreista, 90 prosenttia, on siviilejä.
Naiset ja tytöt joutuvat lisäksi erityisten hyökkäysmuotojen kohteiksi.
Heitä raiskataan, ryöstetään ja pidetään seksiorjina.
Konflikteissa leskeksi jääneiden on itse kasvatettava lapset ja elätettävä vanhemmat.
Naisia ei kuitenkaan oteta mukaan rauhanneuvotteluihin, eikä heidän tarpeitaan ja tärkeinä pitämiään asioita oteta huomioon.
Tadžikistanin, jossa asuu 25 000 leskeä, kansallisen sovittelukomission 26 jäsenestä vain yksi oli nainen.
Ensimmäisissä rauhanneuvotteluissa, jotka pidettiin Burundin konfliktin ratkaisemiseksi, 126 valtuutetusta vain kaksi oli naisia.
Bosnian konfliktin lopettaneessa rauhanprosessissa ei ollut mukana yhtään naista.
Tämä siitäkin huolimatta, että koko maailma oli tietoinen niistä järjestelmällisistä raiskauksista, joiden kohteeksi naiset joutuivat, ja siitä vastuusta, jonka he joutuisivat ottamaan yhteiskunnan jälleenrakentamisesta.
Neljä vuotta myöhemmin pidetyissä NATOn Kosovon-pommituksia edeltäneissä neuvotteluissa valtuuskuntaan osallistui vain yksi kosovolainen nainen.
Kun Kaakkois-Euroopan jälleenrakentamista koskeva vakaussopimus luotiin, naisia ei ylipäänsä mainittu, vaikka heillä olikin ainutlaatuista kokemusta ruohonjuuritason rauhanrakentamisesta.
Sitäkin vähemmän he osallistuivat jälleenrakentamisesta vastaavaan komiteaan.
Taloa ei voi rakentaa puolikkaalle perustalle!
Jos jätämme huomioimatta 50 prosenttia väestöstä, emme saa aikaan kestävää rauhaa.
Naisten on osallistuttava täysin kaikkiin rauhanneuvotteluihin, kaikkeen jälleenrakentamistyöhön ja rauhanturvaoperaatioihin.
Siinä missä muodolliset rauhanprosessit ovat lähes poikkeuksetta miesten alaa, kansainväliset kokemukset ja julistukset osoittavat, miten tärkeää on, että naiset osallistuvat konfliktien ratkaisemiseen ja rauhanrakentamiseen.
Niissä harvoissa tapauksissa, joissa kansalaisyhteiskunnan edustajat ja naiset ovat osallistuneet muodollisiin rauhanneuvotteluihin, se on kuitenkin osoittautunut tulokselliseksi, esimerkiksi Etelä-Afrikassa, Guatemalassa ja Kambodžassa.
Tämä käy ilmi myös YK:n asiakirjojen sarjasta, esimerkiksi viimeksi siitä naisia, rauhaa ja turvallisuutta koskevasta päätöslausumasta, jonka turvallisuusneuvosto hyväksyi kaksi viikkoa sitten.
Kyse on siviiliväestön, pakolaisten ja turvapaikanhakijoiden turvaamisesta, siitä, että taistellaan sodan aikana tapahtuneiden raiskausten rankaisemattomuutta vastaan, edistetään naisten aktiivista osallistumista konfliktien ratkaisemiseen ja rauhanrakentamiseen kaikilla tasoilla.
Siitä mietinnössäni on kyse, ja se on saanut laajaa tukea valiokunnalta.
Jotta PPE-DE-ryhmä voisi äänestää päätöslauseen puolesta, olen suostunut 12 kohtaa koskevaan kompromissitarkistukseen 19, jota siis sekä PSE-ryhmä että PPE-DE-ryhmä kannattavat.
Ehdotan neljänteen Geneven pöytäkirjaan tehtävää lisäystä siten, että siinä rinnastettaisiin raiskaukset, pakotettu raskaaksi saattaminen ja seksiorjuus terrorismiin ja kidutukseen verrattavissa oleviin sotarikoksiin.
Kehotan jäsenvaltioita ratifioimaan Rooman sopimuksen, jolla perustetaan pysyvä kansainvälinen rikostuomioistuin.
Tällainen tuomioistuin on välttämätön, jotta voisimme murtaa trendin raiskauksien järjestelmällisestä käytöstä sotastrategiana.
Lisäksi kaikkien rauhanturvaajien, niin miesten kuin naistenkin, on osallistuttava tasa-arvokoulutukseen.
Tämä koskee erityisesti rauhanturvajoukkoja.
Tavoitteen on oltava, että kaikista rauhaan ja jälleenrakentamistyöhön osallistuvista vähintään 40 prosenttia olisi naisia.
Paikallisten tahojen osallistuminen rauhan- ja sovitteluprosesseihin on tärkeää.
Kehotan sen vuoksi jäsenvaltioita ja komissiota teknisesti, taloudellisesti ja poliittisesti tukemaan yksittäisiä järjestöjä, jotka työskentelevät konfliktien ehkäisemisen ja rauhantyön parissa.
Vaikka naisten määrä on ollut rajoitettu, tutkimukset osoittavat, että naisten osallistuminen YK:n rauhanturvajoukkoihin parantaa suhteita paikalliseen väestöön ja yleistä moraalia.
Miespuolisten rauhanturvaajien läsnäolo lisää sen sijaan seksuaalista väkivaltaa ja prostituutiota leirien läheisyydessä.
Rauhanturvaajia, myös Euroopan unionin jäsenvaltioista peräisin olevia rauhanturvaajia, on lähetetty kotiin heidän syyllistyttyään seksuaaliseen väkivaltaan Somaliassa ja Mosambikissa.
Rauha on aivan liian raskas taakka vain yhden ainoan toimielimen, yhden hallituksen tai yhden sukupuolen harteilla kannettavaksi.
Kestävää rauhaa ei voida luoda, jos puoli ihmiskuntaa jätetään huomioimatta.
Rauha voidaan saavuttaa vain, jos naiset osallistuvat täysin rauhanprosessiin.
Arvoisa puhemies, arvoisa komission jäsen, hyvät parlamentin jäsenet, kiitän jäsen Theorinia, esittelijää siitä, että hän käsitteli tätä aihetta "naisten osallistuminen konfliktien rauhanomaiseen ratkaisemiseen" Euroopan parlamentin valiokunta-aloitteisena mietintönä.
Sodat ja sotatilanteet koskevat naisia erityisesti sen tähden, että he ovat vastuussa perheistä, lapsista ja vanhuksista, mutta myös siksi, että he ovat usein vastuussa yksin miesten tai isien puuttuessa ja joutuvat näin ollen myös huolehtimaan yksin perheen selviämisestä.
Tilanne on naisten kannalta erityisen vaikea, mikäli he joutuvat edelleen kamppailemaan tunnustuksesta ja oikeudesta tasa-arvoiseen osallistumiseen.
Avustustoimien toteuttamista ja täytäntöönpanoa koskevat päätökset ovat kriisinhallintaryhmien vastuulla, ja naisten asiantuntemusta siellä ei huomata tai tunnusteta.
Tuntuu kuitenkin aivan liian itsestään selvältä hyödyntää tällaisissa vaikeissa tilanteissa sellaisia ihmisiä, jotka ovat vastuussa paikan päällä, niin sanotusti kotirintamalla, ja käyttää konfliktien ratkaisemisessa hyväksi heidänkin kokemustaan.
Koska se ei valitettavasti kuitenkaan ole itsestään selvää, mietinnössä vaaditaan konkreettisesti sitä, että naiset on otettava mukaan elimiin, että heidän on saatava vaikuttaa.
Mietinnössä valitetaan sitä, että konfliktitilanteissa päädytään yhä väkivaltaisuuksiin ja pelottavasti myös seksuaaliseen väkivaltaan.
Sitä on ehkäistävä ennalta, suojelemalla naisia pakolaisleireilläkin järjestämällä heille erilliset tilat.
Seksuaalisen väkivallan kohteeksi joutuneita naisia on autettava.
Siitä olemme yksimielisiä.
Tämä konflikteissa ilmennyttä seksuaalista väkivaltaa käsittelevä osa hajottaa mietintöä, ja sitä olisi pitänyt käsitellä aiheen arkaluonteisuuden ja tärkeyden tähden erikseen.
Theorinin mietinnössä käsitellään tätä asiaa erittäin yksityiskohtaisesti ja sitä toistetaankin, minkä Euroopan kansanpuolueen ja Euroopan demokraattien ryhmä pyytää poistamaan, koska kyse on julkisesta asiakirjasta.
Meidän on myös huolehdittava siitä, että vaatimukset ovat sellaisia, että ne voivat toteutua.
Siksi toivon, että täysistunnon enemmistö tukee löydettyä kompromissia jäsen Theorin viittasi siihen 12 kohdan yhteydessä.
Siltä osin kuin jäsenvaltiot ovat toimivaltaisia tekemään päätöksiä, Euroopan parlamentti voi tuoda esiin tarkistuksia, toivottavia parannuksia.
Emme voi kuitenkaan vaatia niitä.
Jäsenvaltioiden on tehtävä omalla vastuullaan myös pakolaisleirien naisia koskevia päätöksiä.
Näette mietinnön arkaluonteisuuden.
PPE-DE-ryhmän ei ollut helppo tehdä sopivia tarkistuksia, ja pyydän kollegoja tukemaan myös esittelijän tekemää, 12 kohtaa koskevaa kompromissitarkistusta.
Jos haluamme, että meitä kuunnellaan ympäri maailmaa, meidän on käsiteltävä ja edistettävä asioita diplomaattisesti ja herkkätunteisesti.
Arvoisa puhemies, kysymys naisista sodan ja rauhan problematiikkaan nähden on viime aikoihin saakka saanut ainoastaan vähäistä huomiota kansainvälisissä elimissä.
Tätä aihetta käytetään liian usein riitelevien osapuolten poliittisena tilapäisperusteluna.
Tällainen on tilanne myös selvästi ollut vuodesta 1975 lähtien järjestetyissä YK:n toistuvissa maailmankonferensseissa erityisesti Lähi-idän konfliktin yhteydessä.
Koska kysymyksellä naisista ja rauhasta on ollut itsessään vain vähäistä poliittista painoarvoa, keskustelua ovat voineet hallita myös utopistiset virtaukset.
Vuonna 1995 Pekingissä järjestetystä naisten maailmankokouksesta lähtien tilanne on muuttunut huomattavasti.
Siellä aloitettiin tämän aiheen käsittely kypsällä tavalla.
Sitä seuranneiden vuosien aikana erityisesti YK:ssa ja siihen sidoksissa olevissa organisaatioissa on pantu käyntiin monenlaista.
Oli siis jo aika, että tälle asialle annettiin muoto myös EU:ssa, ja kuten monissa naisten oikeuksiin liittyvissä asioissa, Eurooppa tulee hieman jälkijunassa.
Vastahakoisuus, jota jotkut miehet ovat tässä parlamentissa osoittaneet tämän aiheen vakavaa käsittelyä vastaan, on enne.
He haluavat tunnetusti pitää itsellään valta-asemansa ulkopolitiikassa ja puolustuksessa ja katsovat, että miehet voivat huolehtia naisten eduista.
Kollega Theorin ansaitsee kunnian siitä, kuinka päättäväisesti hän on puolustanut tätä aihetta painostuksesta huolimatta.
Turvallisuusneuvosto hyväksyi 31. lokakuuta kaksipäiväisen keskustelun jälkeen päätöslauselman, jonka otsikkona oli "Nainen, rauha ja turvallisuus".
Theorin ilmoitti jo tästä.
Tämä päätöslauselma muistuttaa tarkoitukseltaan suurelta osin tätä, mikä meillä on edessämme.
Myös tämä on osoitus asian tärkeydestä.
Arvoisa puhemies, lopuksi haluan ilmaista pettymykseni mielestäni epämääräisiin toimiin, jotka ovat johtaneet 12 kohdan heikentämiseen.
Tämä kohta koskee sellaisten naisten oikeuksia ja vapaata valintaa, jotka ovat joutuneet raiskauksen ja sotatilanteiden uhreiksi.
Mielestäni näistä oikeuksista ei ole syytä tinkiä.
Poliittisessa mielessä voin tulkita nykyisen tarkistuksen 19 pikemminkin taktiseksi tappioksi tai taktiseksi vetäytymiseksi kuin sisällölliseksi kompromissiksi, mikä on oikeastaan sopimatonta naisasian kannalta.
Arvoisa puhemies, haluaisin muiden puhujien tavoin onnitella esittelijää erittäin kattavasta ja hyvästä mietinnöstä, joka sisältää useita ehdotuksia, joista päättäjien kaikkialla maailmassa olisi innostuttava ja otettava oppia.
Tällaisen mietinnön ongelmana on kuitenkin se, että siinä esitettyjä useita ehdotuksia ei laiteta tärkeysjärjestykseen.
Myönnän ilomielin, että se ei ole ollut tarkoituskaan.
Sen vuoksi on kuitenkin myös helposti vaarana, että äänestyksen jälkeen siirrymme suoraan seuraavaan asiaan.
Ehdotan sen vuoksi, että korostamme seuraavaa vaihetta ja aloitamme sillä, mitä voimme konkreettisesti tehdä sen käytännön toteuttamisen osalta, joka koskee EU:ssa näinä kuukausina tapahtuvaa ei-sotilaallisen ja sotilaallisen valmiuden rakentamista.
Sen vuoksi kehottaisin, että neuvosto, korkea jäsen Solana ja komissio, mukaan lukien komission jäsen Chris Patten, kävisivät läpi mietinnön sisältämät monet ajatukset ja ottaisivat niistä vaikutteita ja sisällyttäisivät nämä ajatukset ja ehdotukset siihen työhön, joka on parhaillaan käynnissä silmiemme edessä ja jonka lopullisesta konkreettisesta muodosta emme valitettavasti tiedä kovinkaan paljon.
Tästä voi muodostua erittäin hyvä koetinkivi sen osalta, mitä kaikki sanat tasa-arvosta, valtavirtaistamisesta, naisten aseman vahvistamisesta ja niin edelleen merkitsevät käytännössä.
Aloittakaamme konkreettisista toimista.
Seuraavaksi neuvoston ja komission on annettava parlamentille selonteko siitä, mitä on tehtävissä.
Varastossa on useita asioita, joihin meidän on puututtava, esimerkiksi poliisien koulutus tai sotilaallisen henkilöstön koulutus, lisäksi on varmasti syytä saada ihmiset paremmin ymmärtämään, että raiskaus on todellakin hyökkäys, jota ei voi hyväksyä, ja samaa mieltähän olemme myös kidutuksesta, jota ei myöskään voi hyväksyä.
Opetusta voitaisiin antaa myös kansalaisjärjestöjen mukaan ottamisessa, kriisien kohteeksi joutuneita henkilöitä varten rakennettavien tilojen osalta ja niin edelleen.
Voisimme sen jälkeen järjestää näitä asioita koskevia kuulemistilaisuuksia, seminaareja ja niin edelleen.
Lisäksi koko prosessista ja näiden ennalta ehkäisevien panosten luomisesta tulisi avoimempia, ja jos lähtökohtana olisi naisten mukaan ottaminen, olisimme ehkä yhtäkkiä täysin odottamatta saaneet annettua EU:lle inhimilliset kasvot yhdessä asiassa.
Arvoisa puhemies, haluaisin ensiksi sanoa, miten kiinnostunut olen tästä mietinnöstä, jonka erinomaisuuden, jopa tavattoman erinomaisuuden haluaisin tuoda esiin.
Vastedes, jos se teille sopii, meidän on ryhdyttävä käytännön työhön, ja puhuisin teille kahdesta ajankohtaisesta seikasta.
Koska naiset ovat vaikuttaneet historian kulkuun, naistoimijoiden näkökulmasta toteaisin, että heitä tarvittaisiin tästä lähin myös rauhanprosessin toimijoina.
Niinpä tämä on ajankohtainen viittaus kymmenen Euroopan parlamentin jäsenen Lähi-itään tekemään valtuuskuntavierailuun joka tehtiin kaksi viikkoa sitten, ja jäsen Morgantini voisi puhua teille siitä pitkään jonka aikana pyrittiin siihen, etteivät naiset olisi ainoastaan mukana rauhanprosessissa, vaan että olisi myös olemassa eurooppalaista politiikkaa, ja me naiset kannatamme eurooppalaista politiikkaa Lähi-idän rauhan hyväksi.
Pysykäämme siis käytännönläheisinä.
Toinen seikka puolestaan ei liity rauhan puolesta toimijoihin, vaan sodan uhreihin, koska kahden viikon päästä kansalaisjärjestöt kokoontuvat järjestämäänsä Tokion tuomioistuimeen.
Joulukuussa 2000 yritetään siis tuomioistuimessa ja pyydän parlamentilta tukeamme hankkeelle tuoda julki toisen maailmansodan aikaisten "naislohduttajien" kysymys.
Tämä on erittäin tärkeää, koska tuomioistuin haluaa tehdä uraauurtavaa työtä ja ottaa ensimmäisenä esille nämä naisiin kohdistuneet rikkomukset ihmiskuntaa vastaan.
Naislohduttajat, jotka olivat enimmäkseen korealaisia, raiskattiin ja heitä johdettiin harhaan, jotta Japani, joka ei halua tunnustaa tätä rikosta, sai heistä toisen maailmansodanaikaisia seksiorjia.
Heitä pidettiin vankeina.
Asiasta on tehty jo elokuvakin, lisäksi on olemassa todistuslausuntoja, jotka esitellään tuomioistuimelle.
Arvoisa jäsen Theorin, toivoisin, että tekisimme naisten oikeuksien valiokunnan puolesta aloitteen, jolla tuemme tätä tempausta tunnustuksen saamiseksi ja jotta tämä naisiin kohdistunut rikos ihmiskuntaa vastaan hyvitettäisiin.
Arvoisa puhemies, arvoisa komission jäsen, naisten osallistuminen konfliktien rauhanomaiseen ratkaisemiseen on tärkeää ja valitettavasti sen vuoksi, että konflikteilla on vaikutuksia naisten elämään ja että he eivät perinteisesti ole olleet niissä aktiivisena osapuolena.
Suurin osa pakolaisista on naisia ja lapsia.
Naisista tulee aseellisissa konflikteissa kaksinkertaisia uhreja, sillä he altistuvat raiskauksille ja seksuaaliselle väärinkäytölle, joita on käytetty toisinaan sotatilanteessa aseena.
Tästä naisille aiheutuvat vakavat ongelmat lisääntyvät, sillä heidän oma yhteisönsä hylkää heidät.
On näytetty toteen, että naisten osallistumisella konfliktien ratkaisuun ja pakolaisleirien organisaatioon on erittäin myönteisiä vaikutuksia.
Olemme samaa mieltä siitä, että raiskaukset, pakotettu raskaaksi saattaminen, pakkosterilisaatio ja kaikenlainen muu seksuaalinen väkivalta määritellään rikoksiksi ihmisyyttä vastaan, minkä vuoksi lainsäädäntötekstit on saatettava ajan tasalle, jotta naisia voidaan suojella tehokkaasti.
Tarvitaan myös rahoitusta, jonka avulla tällaisen tilanteen uhriksi joutuneita naisia voidaan auttaa.
Naisten osallistuminen konfliktien rauhanomaiseen ratkaisemiseen ja jälleenrakennusaloitteisiin auttaisi suuresti näiden tavoitteiden saavuttamisessa.
Myös miesten kouluttaminen kaikissa sukupuoleen liittyvissä näkökohdissa olisi tehokasta auttamista.
Tässä mietinnössä, jota pidämme tärkeänä käsiteltävän aiheen merkityksen vuoksi, on kuitenkin liikaa toistoa ja joitakin elementtejä, joista emme pidä, mutta myönnämme, että kyseessä on todellinen ongelma, joka on ratkaistava, ja tämän vuoksi ryhmämme kannattaa sitä.
Arvoisa puhemies, arvoisa komission jäsen, 90 prosenttia sodan uhreista ja neljä viidesosaa kaikista maailman pakolaisista on nykyään siviilejä, pääasiassa naisia ja lapsia.
Siitä huolimatta, kun kyse on naisten osallistumisesta aseellisten selkkausten ehkäisemiseen ja torjuntaan tai rauhanaloitteisiin koskevaan päätöksentekoon, saamme havaita, että heidän mukanaolonsa on hyvin vähäistä.
Emme voi sallia tämän jatkuvan, sillä naisten oikeuksia, prioriteetteja ja etuja ei useinkaan oteta huomioon rauhanneuvotteluissa.
Siksi näissä asioissa päätösvaltaisten naisten antamat vähälukuiset esimerkit ovat osoittautuneet äärimmäisen tehokkaiksi.
Mainitsen vain kaksi esimerkkiä, jotka valaisevat hyvin äskeisiä sanojani: Yhdistyneiden Kansakuntien humanitaarisen avun johtotehtävissä toimiva Mary Roberts on hoitanut tehtäviään suunnattoman rohkeasti ja päättäväisesti käyden vaarallisissa paikoissa vaarallisina aikoina, tuoden julki häpeällisiä tilanteita sekä pakottaen valtiot ja kansainväliset tahot luopumaan hiljaisesta rikoskumppanuudestaan ja ryhtymään vaadittuihin toimiin.
Myös Portugali, jossa diplomaatin ura avautui naisille vasta vuoden 1974 neilikkavallankumouksen jälkeen, osoitti äsken Itä-Timorin ja Indonesian suurlähettiläs Ana Gomesin avulla, kuinka yksi nainen ja hänen herkkyytensä 25 vuoden ajan yksinäisyydessä kärsineen ja taistelleen kansan ongelmille ja kärsimyksille voi saada koko maailman ja erityisesti Euroopan parlamentin tietoiseksi niistä.
On tullut aika sanoa "riittää" naisten jäämiselle pois tämänkaltaisten ongelmien ratkaisemisesta.
Se voidaan tehdä järkevästi mutta päättäväisesti, jotta poliittiset vastuunkantajat olisivat tulevaisuudessa riittävän tietoisia siitä seikasta, että sodat ovat kaikkien ongelma, ei ainoastaan miesten, ja että naiset kärsivät niistä eniten; juuri siksi naisten pitää olla edustettuina kaikissa elimissä, joissa käsitellään aseellisia selkkauksia.
Ennen kaikkea selkkausten ehkäisemiseksi ja jos suinkin mahdollista, niistä kehittyvien sotien estämiseksi, mutta ainakin noiden tilanteiden lieventämiseksi ja ihmisarvon palauttamiseksi niiden viattomille uhreille: naisille ja lapsille.
Nämä ovat muutamia niistä syistä, joiden takia me äänestämme tämän sangen tärkeän mietinnön puolesta.
Arvoisa puhemies, kiitän jäsen Theorinia hänen ainutlaatuisesta mietinnöstään ja hänen ehdottamistaan aloitteista.
Minä, feministi ja pasifisti, joka olen muiden naisten kanssa ponnistellut suhteiden ja rauhansiltojen rakentamiseksi konfliktialueelle, panin merkille tässä mietinnössä kaikkien niiden kokemusten rikkauden, joita naiset kaikkina näinä vuosina ovat saaneet sellaisen rauhan rakentamisessa, joka ei merkitse vain sodatonta tilaa vaan taloudellisen ja yhteiskunnallisen oikeudenmukaisuuden tunnustamista.
On totta, että me naiset olemme suurimpia uhreja sotaa käyvillä alueilla, mutta emme ole pelkästään uhreja, vaan tarjoamme vaihtoehtoja sodalle ja väkivallalle ja olemme muutoksen rakentajia ja tekijöitä.
Tästä on esimerkkinä sotaa ja väkivaltaa vastustava kansainvälinen verkosto "Naiset mustissa", joka on Israelissa jo 12 vuotta osoittanut mieltä Palestiinan miehitystä vastaan vuoropuhelun ja solidaarisuuden hengessä palestiinalaisten naisten kanssa.
Myös me naisparlamentaarikot saatoimme nähdä tämän, kun kävimme tuolla alueella noina traagisina päivinä.
Vastaavasti entisessä Jugoslaviassa sodan aikana Belgradin "Naiset mustissa" -verkosto solmi suhteita kroatialaisiin ja bosnialaisiin naisiin, ja eri puolilla maailmaa olemme ylittäneet rajoja ja torjuneet yhdessä nationalistisia aatteita.
Tätä naisten tekemää työtä ja heidän hankkimaansa tietoa, ruohonjuuritason diplomatiaa, joka tarjoaa toisen vaihtoehdon valtioiden väliselle diplomatialle, ei saa enää jättää huomiotta, vaan se on otettava huomioon siellä, missä päätöksiä tehdään, ja kaikilla diplomatian tasoilla.
Tästä syystä ratkaisevan tärkeää on osallistuminen neuvotteluihin, ennalta ehkäisevään toimintaan, ylläpitoon...
(Puhemies keskeytti puhujan.)
Arvoisa puhemies, nyt on sanottu jo paljon, enkä aio ryhtyä toistamaan asioita.
Haluaisin kiittää Theorinia, koska hän on tuonut Euroopan tasolle ongelman, josta olemme keskustelleet harvoin.
Kuunnellessani eri huomautuksia ajattelen, että ne, jotka sanovat, että olisi hyvä, jos tarkastelisimme vielä painopisteitämme ja jos hieman vähentäisimme niiden asioiden määrää, joita haluamme toteuttaa, ovat oikeassa.
Mietintöön sisältyy hyvin runsaasti asioita, ja kaikkea ei voida välittömästi toteuttaa.
Mainitsen omasta puolestani pari painopistettä.
Ensimmäinen on se, että meidän täytyy painostaa kaikkia jäsenvaltioita ratifioimaan Rooman sopimus.
Hyvin harvat jäsenvaltiot ovat tähän mennessä tehneet sen.
Minulle on sanottu, että vain kaksi tai kolme jäsenvaltiota on ratifioinut sen.
Jos voisimme tehdä sen, se olisi ensimmäinen askel.
Tässä sopimuksessa mainitaan, että sodan aikana tapahtuvaa raiskausta ja kaikkia sen seurauksia täytyy pitää sotarikoksena.
Tämä kuulostaa nykyisin ehkä normaalilta, mutta tämä ei ollut vielä hetki sitten todellakaan normaalia eikä itsestään selvää.
Sitten toinen asia.
Turvallisuusneuvosto hyväksyi 31. lokakuuta päätöslauselman 1325, jossa "kehotetaan naisia osallistumaan laajasti rauhan rakentamiseen ja konfliktien jälkeiseen jälleenrakentamiseen".
Tämän siis hyväksyi Yhdistyneiden Kansakuntien turvallisuusneuvosto.
Mielestäni olisi hyvä - kun ajatellaan, että tämä hyväksyttiin siellä - että myös Euroopan unioni selvittäisi, mitä asioita siellä pyydettiin, koska ne on hyväksytty YK:ssa, ja ne täytyy voida hyväksyä myös Euroopan tasolla.
Asioita pyydettiin noin 18, mikä on runsaasti.
Vielä kerran kiitokset, ja toivokaamme, että jotakin saadaan aikaan.
Arvoisa puhemies, arvoisa komission jäsen, haluaisin aluksi onnitella Theorinia, joka on aloitteentekijä tässä erinomaisessa mietinnössä, joka käsittelee tärkeää ja ajankohtaista kysymystä.
Kuinka siis naisten olennainen osallistuminen neuvotteluihin yhteenottojen ratkaisemiseksi voisi muuttaa maailmaa ja muuttaa vallitsevan vastakkainasetteluiden ja väkivallan kulttuurin rauhan, vuoropuhelun ja erimielisyyksien demokraattisen ratkaisemisen kulttuuriksi?
Tämä on mahdollista, koska historiallisesti naiset kokonaisuutena yhdistetään väkivallattomuuteen, heillä on erilaisia kokemuksia miehistä sodan ja yhteenottojen asioissa samalla, kun heidän koko elämänsä on kietoutunut yhteen elämän suojelun, vuoropuhelun, sovittelun ja neuvottelun kanssa.
Nämä naisten rauhaa rakastavat arvot voivat muodostaa vaihtoehtoisen ratkaisun, pohjan uuden kulttuurin rakentamiselle, rauhan ja kaikilla tasoilla tapahtuvan vuoropuhelun lujittamisen kulttuurin, jonka keinoihin erimielisyyksien ratkaisemiseksi eivät kuulu sota ja väkivalta.
Naisten rauhaa rakentavan järjestelmän puuttuminen on erityisen tuntuva, kun käy kriisialueilla, kuten Lähi-idässä, jossa itse kävin äskettäin.
Olen vakuuttunut, että jos naisilla, sekä palestiinalaisilla että israelilaisilla, olisi ollut rooli rauhanprosessissa, Palestiinan kysymyksen olisi mitä todennäköisimmin löytynyt ratkaisu eikä olisi nykyistä kriisiä, joka on seurausta kaikkiaan seitsemän vuoden epäonnistuneista neuvotteluista.
Irakin tapauksessa, jossa kävin kauppasaarron käytännössä kyseenalaistavan valtuuskunnan mukana, naiset eivät missään tapauksessa pitäisi mitään poliittisia ja sotilaallisia tavoitteita ihmiselämää tärkeämpinä eivätkä uhraisi joka kuukausi 6000:ta viatonta lasta minkään poliittisten, taloudellisten tai sotilaallisten etujen alttarille.
Tästä syystä on tarpeen ottaa huomioon myös tämä ulottuvuus, kun hahmotellaan Euroopan unionin tulevaa politiikkaa.
Arvoisa puhemies, arvoisa komission jäsen ja arvoisat kollegat, haluan aluksi yhtyä muiden kollegojen moniin puheenvuoroihin ja kiitoksiin sekä erityisesti myös Joke Swiebelin sanoihin Maj Britt Theorinin mietinnöstä, joka koskee naisten roolia konfliktien rauhanomaisessa ratkaisemisessa.
Mietintö on valaiseva, ja sen perustana on runsaasti asiantuntemusta.
Mietintö on myös uskalias ja rehellinen sekä joidenkin mielestä jopa järkyttävä, mutta siinä kerrotaan kyllä totuus.
Siksi tuen lähes alkuperäistä koko mietintöä, ja olemme sitä mieltä, että suurin osa kollegojemme tarkistuksista on heikentäviä ja joskus jopa suorastaan tekopyhiä.
Kollega Theorin on laatinut taisteluhenkisen mietinnön, ja toivomme, että adoptiokeskuksen avustamista, tarkistus 19 c, ei poisteta.
Vihreät eivät hyväksy kompromissitekstiä, jonka kollegamme ovat laatineet tarkistukseen 19 liittyen.
Kiitokset teille Theorin uskalluksestanne ja päättäväisyydestänne.
Arvoisa puhemies, jäsen Theorinin mietinnössä esitetty vaatimus naisten sosiaalisesta tasa-arvosta on mielestäni erittäin rohkea.
Tarkoilla sanavalinnoilla syytetään naisten arvon loukkauksista ja vaaditaan muutoksia.
Mietinnössä ei viitata vain naisten sosiaalisen syrjäytymisen muodostamaan ongelmaan sinänsä, vaan siinä korostetaan myös perustellusti sitä, että rikollisuudelta suojelua ja henkilökohtaista turvallisuutta ei voida taata vain kansallisten rajojen sisäpuolella.
Siksi kannatan mietinnössä esitettyjä vaatimuksia siitä, että naisten pitäisi saada oikeus diplomaattiseen vaikuttamiseen.
Kannatan mietinnön aloitetta sekä siihen sisältyvää toteamusta, että yhteiskunnan on tuettava seksuaalisen väkivallan kohteeksi joutuneita naisia ja että siihen syyllistyneet miehet eivät saa enää jäädä rankaisematta.
Naiset ja miehet, ihmiset ovat sinänsä erilaisia.
Aito tasa-arvo vaatii toisenlaista kohtelua millaista, sen ihmiset määrittelevät yhä edelleen itse.
Arvoisa puhemies, Theorinin mietintö sisältää monia outoja ja kummallisia kohtia, ja minun on sanottava, että meidän pitäisi välttää sitä ajatusta, että armeijoissa on kyse jonkinlaisesta sosiaalipalvelusta ja että niiden päävaikuttimena pitäisi olla poliittinen korrektius.
Haluan keskittyä lyhyesti vain yhteen mietinnön kohtaan: 3 kohtaan, jossa tuomitaan niin sanottujen lapsisotilaiden käyttö.
Valitettavasti käsitteitä ei määritellä eikä asioiden välille tehdä eroa.
Me kaikki tuomitsemme varauksetta sen, että joskus jopa alle teini-ikäisiä lapsia siepataan julmasti tietyissä Afrikan maissa, erityisesti Sierra Leonessa ja Ugandassa, ja että heidät raaistetaan murhaamaan ihmisiä ja osallistumaan julmuuksiin, kuten ihmisten silpomiseen ja vahingoittamiseen.
Nämä eivät ole sotilaita, eikä heitä pitäisi sekoittaa omissa asevoimissamme oleviin nuoriin.
Ongelmana on, että kun puhumme lapsisotilaista, jotkin eturyhmät käyttävät tilaisuutta hyväkseen ja arvostelevat brittiarmeijan kaltaisia arvovaltaisia instituutioita, kuten äskettäin tapahtui.
Johtavana periaatteenamme on välttää lähettämästä nuoria operatiivisille alueille, mutta joskus näin tapahtuu ja nämä nuoret suorittavat palveluksensa ylpeinä kurinalaisissa yksiköissä.
Meidän pitäisi todellakin välttää sekoittamasta tällaista kunniakasta toimintaa - jota olisi syytä rohkaista - sellaiseen barbaarisuuteen, joka tämän mietinnön laatijalla varmastikin on mielessään.
Arvoisa puhemies, onnittelen puheenjohtaja Theorinia tästä erinomaisesta mietinnöstä ja olen sitä mieltä, että lisäksi kaikkien meidän naisten pitäisi onnitella itseämme, sillä tulemme hyötymään suorasti tai epäsuorasti hänen esittämistään arvokkaista ja uudistuksellisista ehdotuksista ja esityksistä.
Arvoisa puhemies, tämä mietintö avaa yhteisön politiikassa tien, jota ei ole ennen kuljettu, ja se on naisten osallistuminen rauhan rakentamiseen.
Tällä tiellä on mielestäni paljon mahdollisuuksia, ja se voisi todellakin muuttaa sitä synkkien epäonnistumisten leimaamaa satoa, jota miesten poissulkeva määräysvalta on niittänyt jo vuosisatojen ajan.
Tällä alalla on vain häpeällisiä epäonnistumisia, ja siitä huolimatta naiset jätetään edelleenkin ulkopuolelle.
Mietintöä varten on tehty paljon tutkimustyötä, se on perusteellinen, kurinalainen, ja siinä pystytään tuomaan perusperiaatteita esille hyvin selkeästi, kuten esimerkiksi 17 artiklassa, se on rohkea, mutta samalla se on hyvin käytännönläheinen ja siinä on todella tärkeitä ehdotuksia.
Arvoisa puhemies, on todella harmillista, että se on täytynyt alistaa yksimielisyydelle!
Ainoa lohtu on se, että tämähän on vain suurenmoinen osoitus jäsen Theorinin parlamentaarisista kyvyistä.
On häpeällistä, ettei paikalla ole yhtään neuvoston edustajaa.
Arvoisa puhemies, sanoisitteko, kuka edustaa tällä hetkellä neuvostoa, tai YUTP:n korkeaa edustajaa?
Uutta yhteistä ulko- ja turvallisuuspolitiikkaa ei voida toteuttaa huomioimatta parlamentin ehdotusta, eikä myöskään huomioimatta niiden eurooppalaisten naisten tahtoa, jotka haluavat osallistua tähän politiikkaan.
Olkaa hyvä ja välittäkää neuvostolle meidän vasalauseemme.
Neuvoston poissaolo tästä keskustelusta on suuri virhe.
Arvoisa puhemies, puheenvuoro aloitetaan yleensä kiittämällä hyvästä työstä.
Minun on kuitenkin mahdotonta tehdä niin, sillä mielestäni esittelijä Theorinin mietintö pitäisi hylätä.
Olen myös sitä mieltä, että naisten oikeuksien valiokunnan puheenjohtaja on heikoilla jäillä väittäessään, että mietintö on saanut laajaa tukea, sillä se hyväksyttiin kahdeksalla äänellä viittä vastaan.
Parlamenttia ajatellen on hävytöntä, että valiokunta-aloitteista mietintöä käytetään ajamaan sellaisia kysymyksiä, jotka eivät kuulu sen tehtävien piiriin.
Esittelijä Theorinin piti kirjoittaa valiokunta-aloitteinen mietintö naisten osallistumisesta konfliktien rauhanomaiseen ratkaisemiseen.
Sen sijaan mietinnössä käsitellään niin naisten asemaa pakolaisleireillä kuin naisten osoittamaa lujuutta ja voimaakin.
Kaiken pahan vastustamisen innoittamana järjestelmälliset raiskaukset ja seksiorjuus tuomitaan.
Itse haluaisin tuomita kaikki raiskaukset ja kaiken orjuuden!
Mietinnössä on kohtia, jotka mahdollisesti voisivat olla osa sellaista mietintöä, josta voisimme keskustella vakavasti kaikissa valiokunnissa ja josta käytävään keskusteluun voitaisiin saada mukaan jopa ulko- ja turvallisuuspoliittisia sidosryhmiä, esimerkiksi kun kyse on diplomaattiyksiköistä.
Esittelijä Theorin on taistellut pitkään sen puolesta, että Ruotsi ei olisi unionin jäsen.
Nyt hän yhtäkkiä taistelee sen puolesta, että EU saisi päättää siitä, millaisia virkamiehiä ulkoasiainhallintomme saisi palkata.
Tämä ei ole ollenkaan johdonmukaista!
Tehkäämme sen sijaan konfliktien ratkaisemisesta sellainen kysymys, jonka avulla voimme vahvistaa rauhan mahdollisuuksia kaikilla tasoilla ja kaikkien toimijoiden parissa, ja olkaamme takertumatta sukupuolikysymyksiin.
Vastustan voimakkaasti sitä toiseen sukupuoleen kohdistettua syyllisyyden kollektivisoimisen henkeä, jota on ilmennyt tänä iltana.
Mielestäni se on niiden miesten pilkkaamista, jotka ovat kuolleet vapauden, rauhan ja demokratian säilyttämiseksi omissa maissaan, tai rauhanturvaamistoimissa.
Sukupuolten välisten jännitteiden luominen, johon täällä tänä iltana keskitytään, ei ole mielestäni rauhanomaista tai rakentavaa.
Sen vuoksi niin minä kuin useat muutkin aiomme huomenna äänestää tätä mietintöä vastaan.
Minusta sitä ei nimittäin voi ottaa vakavasti.
.
(EL) Arvoisa puhemies, mielestäni kyseessä on uutta luova mietintö ja päätöslauselma, joka antaa hyvin konkreettisella tavalla uuden ulottuvuuden ulkopolitiikan harjoittamiseen.
Kukaan ei voi väittää, että naiset olisivat parempia kenraaleja tai parempia neuvottelijoita.
Kukaan ei voi väittää, että naiset ovat demokraattisempia tai rauhantahtoisempia.
Päätöslauselmasta käy kuitenkin selväksi, että kaikista kriisinhallintapolitiikoista, kaikista politiikoista, joilla hallitaan yhteenottoja ja sodan yhteiskunnallisia vaikutuksia, puuttuu yksi yhteiskunnan peruskomponentti, niistä puuttuu sukupuoliulottuvuus.
Naisten yhteiskunnalliset kokemukset ovat erilaisia, eivät heidän mahdollisuutensa ole suurempia tai pienempiä.
Heillä on erilaista kokemusta, joka on välttämätöntä politiikan harjoittamiselle erityisesti yhteenottojen hallinnassa.
Mietinnössä tätä todellisuutta kuvataan monilla mielenkiintoisilla ja usein järkyttävillä tiedoilla.
Olen kuitenkin samaa mieltä joidenkin puhujien kanssa siitä, että tarvitaan hyvin konkreettisia tavoitteita ja toimia, jotta sukupuoliulottuvuus konkretisoituisi politiikoissa, ohjelmissa ja toimissa.
Sallinette, että puhun joistakin päätöslauselman perussuosituksista, jotka vaativat toimia komissiolta.
Ensiksi, se, että suosituksessa molempien sukupuolten valistustyöstä aloitteissa, jotka koskevat rauhaa ja turvallisuutta, nopean reagoinnin helpottamisen osalta on olemassa jotain, joka sisältyy asetukseen, josta äänestetään 4. joulukuuta.
Asetuksessa sanotaan selvästi, että Euroopan unionin rajojen ulkopuolisessa turvallisuudessa ja vakaudessa pitää ottaa huomioon naisten ja miesten ruumiillinen loukkaamattomuus silloin, kun se on uhattuna.
Toiseksi, mitä tulee ihmisoikeussäännöksiin.
Nämä säännökset edellyttävät oikeusperustaa sille, että EU ryhtyy poliittisiin toimiin kolmansien maiden suhteen yhteenottojen ehkäisemiseksi, niiden seurausten hoitamiseksi, luottamusta herättävien toimien mahdollistamiseksi, inhimillisen oikeudenkäytön edistämiseksi ja yhteenottojen ehkäisemiseksi toimivien kansainvälisten alueellisten ja paikallisten järjestöjen tukemiseksi.
Kaikissa näissä komission rahoittamissa hankkeissa sukupuoliulottuvuus on jo esillä.
Mainitsen esimerkkinä Angolan, joka sai viime vuonna rahoitusta siihen, että myös naiset ja naisjärjestöt voisivat osallistua yritykseen saavuttaa kriisiin lopullinen ratkaisu.
Kolmas kohta on Euroopan yhteisön osallistuminen kidutuksen uhrien kuntouttamiseen.
Yksi tavoitteistamme on pitää erityistä huolta naisten erityistarpeista, ja viime vuonna saimme ensimmäisen esimerkin, jossa ryhdyttiin aloitteisiin terveydellisen, psykologisen ja sosiaalisen avun tarjoamiseksi Bosnian kodeistaan karkotetuille naisille.
Neljäs esimerkki on naisten tärkeä rooli rauhanprosessissa, jota Euroopan yhteisö on tukenut Balkanilla ja Välimeren ympärillä.
Viides kohta on ECHO, Euroopan yhteisön humanitaarisen avun toimisto, jota parlamentti on pyytänyt ja yllyttänyt ottamaan huomioon myös sukupuoliulottuvuuden.
Meidän on sanottava, että ECHO-ohjelmissa sukupuoliulottuvuus otetaan säännönmukaisesti huomioon ja että monissa ECHOn rahoittamissa ohjelmissa, joissa vastaanottajat ovat muita järjestöjä, kuten Yhdistyneiden Kansakuntien pakolaisjärjestö, Kansainvälinen Punainen Risti jne., pyritään aina ottamaan huomioon sukupuoliulottuvuus.
Viime vuosina on ryhdytty konkreettisiin toimiin, jotka koskevat naisten suojelua, terveyttä ja sosiaalista tilannetta ja joihin suuri osa ohjelmista on suunnattu.
Lopuksi haluaisin puhua Euroopan pakolaisrahastosta.
4.2 artiklassa edellytetään, että turvapaikkaoikeuden myöntämisen ehtojen osalta erityistoimiin voidaan ryhtyä silloin, kun kyseessä ovat erityisen haavoittuvassa asemassa olevat yksilöt, kuten naiset.
Koska tämä ohjelma on mainittu myös päätöslauselmassa, siitä on erikseen sanottava, että hankkeista vastaavat jäsenvaltiot.
Komission aloitteesta 5 prosenttia varoista voidaan osoittaa erityistoimiin, kuten vastaanottokeskuksissa työskentelevien virkamiesten, poliisien ja terveydenhoitohenkilökunnan kouluttamiseen, jotta voitaisiin vastata naismaahanmuuttajien erityistarpeisiin.
Kuten myös päätöslauselmassa korostetaan, myös pakolaisrahaston toiminnassa otetaan mahdollisimman hyvin huomioon sukupuoliulottuvuus.
Arvoisa puhemies, on varmaa, että edessämme on ensimmäinen vaihe, jolloin sukupuoliulottuvuus, naisten osallistuminen, joka tapauksessa ilmenee eri ohjelmissa, ellei se ala olla peräti jo sääntö.
Tämä ei tietenkään riitä.
Tämä on tietenkin ensimmäinen vaihe, mutta uskon, että poliittisella toiminnalla ja tämän kaltaisilla päätöslauselmilla ja konkreettisilla tavoitteilla, jotka sekä parlamentin että komission pitää omaksua, pystymme muuttamaan tilanteen.
Arvoisa komission jäsen, paljon kiitoksia!
Keskustelu on päättynyt.
Äänestys toimitetaan huomenna klo 12.00.
Ennen kuin siirrymme eteenpäin esityslistalla, haluan tehdä kaksi huomautusta.
Kollega Izquierdo Rojo valitteli äsken sitä, että neuvosto ei ole enää läsnä.
Hyvä kollega, neuvosto ei ole milloinkaan läsnä yöistunnoissa.
Ongelma johtuu osittain siitä, että siirrämme esityslistaa laatiessamme tärkeitä asioita yöistuntoon.
Se johtuu puheenjohtajakokouksesta, ja jos sitä halutaan muuttaa, on huolehdittava siitä, ettei uusiutuvista energialähteistä tai tärkeistä naisasioista keskustella tähän aikaan, koska kuten sanottu, neuvosto ei ole milloinkaan paikalla tähän aikaan.
Jos sallitte, teen henkilökohtaisen huomautuksen: minusta edistyisimme, mikäli kiinnittämättä huomiota siihen, mitä mieltä olemme sen ainoan miehen mielipiteistä, joka tähän keskusteluun osallistui tällaiseen keskusteluun osallistuisi useampia miehiä.
Kotitaloustyön sääntely
Esityslistalla on seuraavana Smetin laatima naisten oikeuksien ja tasa-arvoasioiden valiokunnan mietintö (A5-0301/2000) epävirallisen talouden piirissä tehtävän kotitaloustyön sääntelystä (2000/2021(INI)).
.
(NL) Arvoisa puhemies, siirrymme nyt maallisemman asian pariin, nimittäin sellaisen kotitaloustyön sääntelyyn, jota kolmannet osapuolet tekevät yksittäisissä perheissä.
Siitä on nyt kysymys.
Ongelmana on se, että miljoonat ihmiset, ennen kaikkea naiset, tekevät tällaista työtä ja että sille on myös hyvin runsaasti kysyntää mutta että tätä työtä ei ole säännelty lainkaan.
Osittaisista saatavilla olevista tiedoista käy ilmi, että kysymys on hyvin laajasta sektorista.
Olen yrittänyt selvittää eri maiden osalta mutta myös Euroopan tasolla, kuinka paljon ihmisiä - siltä osin kuin tätä voi selvittää, koska usein on luonnollisesti kysymys pimeästä työstä - tällä sektorilla työskentelee.
Heitä on monta miljoonaa.
Olen turhaan etsinyt Euroopan tasolla kattavaa tutkimusta, joka voisi tarjota meille kuvan sektorin laajuudesta, sektorilla esiintyvistä ongelmista, Euroopan maissa toimivista järjestelmistä, olivatpa ne miten suppeita tahansa, käynnissä olevista kokeiluhankkeista sekä kokeiluista, joita siellä täällä tehdään, mutta minun täytyy sanoa, että Euroopan komissiosta ei löytynyt mitään.
Sen vuoksi ensimmäinen suositukseni komissiolle on, että teettäkää tutkimus, ja jos tarvitsette siihen rahoitusta, ottakaa rahoitus esimerkiksi naistutkimukseen osoitetuista varoista, koska kysymys on pääasiassa naisista, tai köyhyystutkimukseen osoitetuista varoista, koska usein köyhät naiset tekevät tätä työtä.
Mielestäni nämä molemmat varat tulevat kysymykseen, jotta voitaisiin suorittaa kattava tutkimus näistä ongelmista ja tarkastella, mitä tietyissä maissa yritetään saada aikaan.
Tämän on ensimmäinen konkreettinen pyyntö.
Sitten tulen toiseen asiaan.
Jos tätä sektoria halutaan säännellä, silloin täytyy tietysti tutkia muutamia asioita.
Ensimmäinen näkökohta on kysynnän ja tarjonnan tasapainottuminen.
Ei ole pelkästään kysymys siitä, että kotitaloustyön kysyntä kasvaa ja työstä kiinnostuneiden tarjonta vähenee.
Kuka tosiaan haluaisi työskennellä tällä sektorilla, jos olisi tiedossa, että sen täytyy tapahtua pimeästi ilman sosiaaliturvaa ja niin edelleen.
Lisäksi ei ole paikkaa, missä kysyntä ja tarjonta voivat kohdata.
Tämä on ensimmäinen näkökohta.
Toinen näkökohta on se, että kustannukset työnantajalle, siis yksittäiselle perheelle, joka työllistää kotiapulaisen säännellyillä, laillisilla markkinoilla, eivät saa olla juurikaan suuremmat kuin kustannukset epävirallisilla markkinoilla, koska muuten pimeä työ jää tietysti vallitsevaksi.
Kolmas näkökohta on se, että hyödyn, joka koituu työntekijälle, siis kotiapulaiselle, täytyy olla suurempi kuin nykyinen pimeästä työstä saatava hyöty.
Neljäs näkökohta on se, että täytyy tutkia, mitä sosiaalijärjestelmää tähän voidaan soveltaa.
Loppujen lopuksi tähän kaikkeen sisältyy välttämättä viranomaisten rahoitustoimia, verotuksellisia tai veroluonteisia, koska yksittäiset perheet eivät voi maksaa koko järjestelmää - eivät edes rajoitettua - ja silloin kaikki työntekijät jäävät epävirallisille markkinoille.
Mielestäni jäsenvaltiot täytyy saada sääntelemään tätä asiaa työllisyyssuuntaviivojen kautta, mitä on jo pyydetty Euroopan parlamentin näitä suuntaviivoja koskevassa lausunnossa.
Kysynkin komissiolta, missä määrin komissio ponnistelee sen hyväksi, että työllisyyssuuntaviivoja muutettaisiin tulevaisuudessa ja, kun on kysymys palveluista, myös näihin palveluihin viitattaisiin ja että jäsenvaltioita pyydettäisiin etsimään tästä ratkaisun alkua.
Sitten tulen viimeiseen asiaani, maahanmuuttajanaisiin.
Tässä on luonnollisesti kysymys hyvin erityisistä ongelmista.
Monet maahanmuuttajanaiset oleskelevat täällä laittomasti, tulevat tänne turistiviisumilla ja palaavat kolmen kuukauden kuluttua takaisin esimerkiksi itäblokin maihin uusiakseen viisumin, ja samalla he ovat täällä töissä kotitaloudessa.
Joissakin tapauksissa heitä riistetään ja käytetään hyväksi.
He eivät saa mistään apua.
He pelkäävät, että jos he kääntyvät jonkun puoleen, heidän laiton asemansa tulee ilmi.
Siksi tähän asiaan täytyy ehdottomasti kiinnittää erityistä huomiota.
Olen viime viikkojen aikana havainnut, että sekä kansainväliset ammattiliittopiirit että jotkin kansalliset ammattijärjestöt ovat hyvin kiinnostuneita tästä asiasta.
Luonani on käynyt alankomaalaisia, belgialaisia sekä myös italialaisia näiden ongelmien tiimoilta.
Haluaisin siis neuvoa komissiota ainakin aloittamaan ratkaisun etsimisen.
Arvoisa puhemies, arvoisa komission jäsen, kotitaloustyö on kaikkein vanhin naisten tekemistä töistä.
Se on työtä, jota ei ole tunnustettu eikä arvostettu ei taloudellisesti eikä yhteiskunnallisesti.
Nykyisin se on osa niin sanottua harmaata taloutta, ja sillä on kielteisiä vaikutuksia sekä niille, jotka sitä harjoittavat, että myös valtioiden talouteen.
Tässä työssä on kuitenkin joustava aikataulu, mikä helpottaa suunnattomasti perhe- ja työelämän yhteensovittamista.
Perheolosuhteiden muuttumisen myötä tämän työn merkitys työelämässä on kasvanut jatkuvasti, ja sen vuoksi on tärkeää, että se voidaan määritellä ja että sen todellista laajuutta tutkitaan.
Kyse on työstä, joka on tunnustettava täysin ja joka olisi sisällytettävä työllisyyttä käsitteleviin direktiiveihin, jotta työntekijän sosiaalisia oikeuksia voidaan säännellä.
Nykyisin jäsenvaltioissa on hyvin erilaisia tilanteita, joita pitäisi yhtenäistää.
Työntekijöille, joista suurin osa on naisia, pitäisi antaa mahdollisuudet koulutukseen.
Siirtolaisväestö on yleensä tällä alalla merkittävä ryhmä, mikä edellyttää erityistoimia, kuten erityisiä tukikeskuksia, jotka tarjoaisivat tarvittavaa apua.
Tämä valiokunta-aloitteinen mietintö on hyvin onnistunut, sillä siinä otetaan huomioon kasvava tarve työmarkkinoilla.
Jäsen Smet on tehnyt erinomaista työtä, jota aiomme tietenkin tukea.
Arvoisa puhemies, haluaisin ryhmäni nimissä sanoa arvostavani Smetin aloitetta tämän mietinnön laatimiseksi.
Tässä on itse asiassa kysymys poliittisen tabun rikkomisesta, koska jos ollaan sitä mieltä, että kotitaloustyö täytyy tunnustaa täysiarvoiseksi ammatiksi - Smet sanoi niin, ja minä sanon sen hänen jälkeensä - silloin törmätään aluksi epäuskoon ja harhaluuloihin.
Tarkastelen erikseen muutamia näistä vastalauseista.
Vastalause yksi.
Kuuluuko kotitaloustyö käsitteeseen työ?
Voidaanko sitä mitata työtilastoilla?
Vastaus on kyllä, mutta silloin täytyy saada aikaan eurooppalainen määritelmä, ja maiden ja viranomaisten täytyy ponnistella enemmän, jotta pimeä työ saataisiin paremmin esiin.
Vastalause kaksi.
Kannatatteko sitten kotirouvan palkkaa?
Vastaus on ei.
Se, joka kysyy tällaista, sekoittaa kaksi asiaa.
Tässä on kysymys kotitalouspalveluista, joita kolmannet osapuolet suorittavat maksusta kotitaloudessa.
Alankomaissa puhumme työntekijästä.
Belgiassa puhutaan siivoojasta ja joskus myös sisätilojen hoitajasta.
Kuinka vitsikästä.
Vastalause kolme.
Työntekijän työn säänteleminen on pimeän työn muuttamista viralliseksi, ja siitähän tulee silloin liian kallista.
Vastaus on, että nyt olemme pääsemässä asian ytimeen.
Kotitaloustyötä tekee ryhmä, jolla on kaikkein heikoimmat mahdollisuudet työmarkkinoilla.
Siihen kuuluu naisia, joilla on riittämätön tai vanhentunut koulutus, ja niin edelleen.
He ovat joutuneet tähän kotitaloustyöhön, jossa on hankalat työajat ja jossa ei ole lainkaan oikeusturvaa eikä sosiaaliturvaa.
Tällaista riistoa tapahtuu, koska työnantajat, jotka ovat siis perheitä, joissa kotiapulaiset työskentelevät, voivat pestä viattomina kätensä lainsäädännön puuttuessa.
Nyt kun yhteiskunnallisten muutosten myötä kuitenkin kotitalouspalvelujen kysyntä lisääntyy, tulee aika korjata suhdetta kotitaloustyöntekijöiden, työnantajien ja viranomaisten välillä.
Tarvitaan vielä runsaasti tutkimuksia ja neuvotteluja, jotta voidaan selvittää, kuinka tämän täytyy tapahtua.
Joka tapauksessa tämäntyyppiselle työlle täytyy saada aikaan juridinen ja yhteiskunnallinen asema, joka tuo mukanaan asianosaisille tunnustuksen ja sosiaaliturvan sekä itse työn laadullisen parantumisen.
Tämä olisi parempi myös työnantajien kannalta, ja siksi heiltä voidaan odottaa suhteellista osallistumista kustannuksiin.
Arvoisa puhemies, arvoisa komission jäsen, haluan aloittaa kiittämällä esittelijää.
Sallikaa meidän todeta, että kotitaloustyö on tärkeää; sitä on kunnioitettava ja sen arvostusta on lisättävä.
Me liberaalit voimme sen vuoksi tukea suurinta osaa mietinnön päätelmistä.
Toissijaisuusperiaatteeseen viitaten äänestämme kuitenkin koko mietintöä vastaan.
Tämä on jäsenvaltioille kuuluva kysymys.
Tietyt ehdotukset ovat aivan liian yksityiskohtaisia.
Jäsenvaltioiden on kuitenkin otettava huomioon seuraavat kohdat: naisten kahden työn tekemiseen on kiinnitettävä huomiota, kotitaloustyön tekeminen monen muun työn ohella on usein raskasta, palkka on liian huono, pimeä työ lisääntyy ja usein hyväksi käytetään ensi sijassa naisia, erityisesti siirtolaisia.
Monet jäävät sosiaaliturvan ulkopuolelle.
Sosiaalisen Euroopan kannalta on ehdoton velvollisuus, että jäsenvaltiot huolehtivat siitä, että siirtolaisnaiset, jotka tulevat usein ehdokasvaltioista, saavat siedettävät työehdot.
Kotitaloustyön tarkasteleminen avarammasta näkökulmasta antaa useille, muun muassa nuorille ja siirtolaisille, hyvän mahdollisuuden päästä työmarkkinoille.
"Valkoisten" suorittamat kotitaloustyöt ovat nykyään usein liian kalliita, koska niistä on maksettava arvonlisäveroa ja työnantajamaksuja.
Verovähennyksiä ja yksinkertaistamisia koskevia kokeiluja pitää tehdä.
Kotitaloustyön parissa toimivan yrityksen aloittamisen ja hoitamisen on oltava helpompaa.
Kotimaassani Ruotsissa palkallisen kotitaloustyön helpottamista vastustetaan usein pääasiassa kahden väitteen perusteella: Ensiksikin sen väitetään heikentävän miesten ja naisten tasa-arvoa.
Väärin!
Se auttaa monia perheitä ja lisää tasa-arvoa.
Monet naiset voivat valita uran ja osallistua työelämään, jos he saavat apua käytännön asioissa - eiköhän niin ole asian laita muutamien parlamentin naistenkin kohdalla.
Toiseksi väitetään, että se loisi B-ryhmän työmarkkinoilla.
Väärin!
Kaikki tällä hetkellä pimeää työtä tekevät saisivat työtä, johon liittyy kohtuulliset sosiaaliehdot.
Niin taloudelliset kuin moraalisetkin syyt puhuvat siis mietinnön pyrkimysten puolesta, mutta asia on ratkaistava kansallisella tasolla, ei EU:n tasolla.
Arvoisa puhemies, arvoisa komission jäsen, hyvät kollegat, esittelijä Smet on laatinut erittäin mielenkiintoisen mietinnön, jossa käsitellään kotitaloustyön sääntelyä, mutta se herättää minussa hieman ristiriitaisia tunteita.
On tietenkin aivan välttämätöntä pyrkiä selviytymään pimeästä työstä yhteiskunnan eri aloilla, erityisesti kotitaloustyön osalta.
Meidän on myös aika arvostaa enemmän kotityötä ja tunnustaa kotitaloustyö täysiarvoiseksi ammatiksi.
On myös tärkeä huolehtia siitä, että siirtolaisnaisia ei käytetä hyväksi; kyse on niin huonosta palkasta, sosiaaliturvan puuttumisesta kuin suoranaisesta sorrostakin.
Se, mitä mietinnössä ehdotetaan, toisin sanoen, että jäsenvaltioiden olisi direktiivin tai muun lainsäädännön avulla mukautettava sekä kotitaloustyön hinnat että tehtävä kotitaloustyö verovähennyskelpoiseksi, antaa kuitenkin täysin väärän signaalin.
Siinä mennään liian pitkälle ja se on sitä paitsi vääränlainen tapa edetä.
Se on ristiriidassa sen pyrkimyksen kanssa, että kotitaloustyön pitäisi olla täysiarvoista työtä.
Miten voidaan nimittäin perustella se, että lattioiden kiillottamisen on oltava verovähennyskelpoista työtä mutta roskien viemisen ei?
Kotitaloustyön tarkasteleminen sellaisena työnä, jonka luonne eroaa täysin muista töistä, ei todellakaan paranna kotitaloustyön asemaa.
Lopuksi haluan vain lisätä, että kaipaan mietintöä, jossa tunnustetaan, että lähitulevaisuudessa meillä on suurta tarvetta siitä työvoimasta, jota siirtolaisemme tarjoavat.
Arvoisa puhemies, arvoisa komission jäsen, kotiapulaisista, joita oli aiemmin lähes yksinomaan hyvin ansaitsevien kotitalouksien palveluksessa, on tullut nyt tarpeellisia ja välttämättömiä työssä käyvien naisten ja miesten sekä ennen kaikkea yksinhuoltajaäitien ja vanhusten apulaisia.
Tarve on moninkertaistunut viime vuosina, mutta tätä tosiasiaa ei kuitenkaan juuri huomioitu normaalissa työelämässä ja siihen liittyvissä oikeuksissa ja velvollisuuksissa.
Mutta minne ja miten tämä toiminta pitäisi luokitella?
Tarvitaan sellainen oikeusperusta, joka tunnustaa kotitaloustyön, jota kutsutaan monilla eri nimillä, kaikissa jäsenvaltioissa täysiarvoiseksi ammatiksi ja panee täytäntöön työlainsäädännölliset määräykset.
Kotitaloustyö on määriteltävä ammattina Euroopan laajuisesti työmarkkinajärjestöt määrittelyyn mukaan ottaen, ja mikäli sitä ei ole otettu vielä mukaan työllisyyspoliittisiin suuntaviivoihin, se on otettava sinne.
Kotitaloustyön määrittely on kuitenkin varmasti vaikeaa.
Kun töitä on niin paljon, mihin vedetään raja?
Onko kotitaloustyötä vain siivous tai ruoanlaitto, vain lastenhoito tai vain puutarhatyöt?
Tosiasiassa on tuhansia naisia, jotka tekevät vuosia kaikki nämä tehtävät ilman vakuutusturvaa tai oikeutta eläkkeeseen.
Myönnän, että sekä työnantajat että työntekijät suostuvat usein tähän tilanteeseen, koska niin säästetään kustannuksia.
Tiedottamista ja toimintaedellytyksiä, jotka joissakin maissa jo on olemassa, on lisättävä ja parannettava houkuttimien antamiseksi nyt olemassa olevan epävirallisen talouden purkamiseksi.
Itävallassa, erityisesti minun kotiseudullani, on ollut kolme vuotta käynnissä EU:n tukema hanke, jossa naisten neuvontapiste toimii erittäin onnistuneesti kotiapulaisten välittäjänä.
Monet naiset ovat saaneet sen ansiosta pysyvän työpaikan.
Kaksi tai kolme perhettä on hankkeen ansiosta myös usein palkannut yhteisen kotiapulaisen.
Kyse on jokaisen työsuhteen ilmoittamisesta ja lopulta kotiapulaisten työn imagon arvonnoususta.
.
(EL) Arvoisa puhemies, minun täytyy sanoa, että parlamentin jäsen Smetin, jota onnittelen, parlamentille jättämän mietinnön jälkeen olen siinä epämieluisassa asemassa, että minun on sanottava, että komissiolla ei ole mitään erityistä politiikkaa tai tietoja kysymyksessä, joka koskee epävirallisen talouden piirissä tehtävän kotitaloustyön sääntelyä ja tämän toiminnan siirtämistä laillisen talouden piiriin.
On tietysti olemassa komission tiedonanto pimeästä työstä, jonka parlamentti hyväksyi äskettäin ja jota myös jäsenvaltioiden pitää käyttää perustana yhteistyössä komission kanssa politiikoille, joilla tämä toiminta voidaan siirtää laillisen talouden alueelle.
Niinpä tiedonannon mukaan kaksi ensimmäistä perusasiaa ovat, ensiksi ilmiön kuvaaminen ja tilastollinen analyysi - kuten myös Smet sanoi, nykyään tiedot puuttuvat paitsi Euroopan tasolla myös Monissa jäsenvaltioissa, joissa ongelmaa ei ole kirjattu - toiseksi ilmiön hoitaminen liittämällä se osaksi työllisyyden kokonaisstrategiaa.
Tämä strategia, joka tarkoittaa, että pimeät työntekijät pitää siirtää laillisen talouden piiriin, vaatii eri osapolitiikkojen yhdistämistä, ja nämä politiikat voivat olla sakkoja silloin, kun esiintyy hyväksikäyttöä, ne voivat olla tiedotuskampanjoita, joita tarvitaan kaikilla tasoilla niistä hyödyistä, joita näiden työntekijöiden laillistamisella on, ja kolmanneksi jatkuvaa pyrkimystä lainsäädännön yhdenmukaistamiseksi ja nykyaikaistamiseksi.
Kokemusta on vähän ja kotiapulaiset ovat vain harvojen erityisongelma jäsenvaltioissa.
Tällä hetkellä on vaikeaa sitoutua siihen, että voisimme puuttua ongelmaan vuoden 2002 työllisyyden suuntaviivojen kautta.
Minun täytyy kuitenkin sanoa, että vuoden 2001 suuntaviivoissa mainitaan ensimmäistä kertaa selvästi pimeä työ, ja meistä olisi parempi työskennellä päätelmäehdotuksen pohjalta ja edetä tilastollisiin tutkimuksiin ja ongelman kuvaamiseen, jotta toisessa keskustelussa voisimme nähdä, mikä Euroopan tasolla on seuraava askel.
Keskustelu on päättynyt.
Äänestys toimitetaan huomenna klo 12.00.
(Istunto päättyi klo 24.00.)
Jugoslavian liittotasavallan presidentin Kostunican puhe
Arvoisa puhemies, Euroopan parlamentti ottaa teidät tänään vastaan suurta iloa tuntien ja teitä sekä Jugoslavian kansaa syvästi kunnioittaen ja odottaen tulevaisuudessa paljon teidän maaltanne ja uudenlaisilta suhteiltamme.
Esitin teille tämän kutsun samana päivänä, kun demokraattisten vaalien tulos ei antanut meille aihetta epäillä kansan tahtoa, sillä sehän oli ilmaissut kantansa vapaasti ja runsaslukuisesti teidän puolestanne.
Nyt, kun edellisen vuosikymmenen synkät luvut ovat jääneet taakse, läsnäolonne parlamentissamme on osoitus siitä, että pyrimme yhdessä siihen, että näkisimme Jugoslavian palaavan varsin pian eurooppalaisen perheen huomaan.
Te itsekin toivoitte sitä heti virkaan astuessanne, ja Euroopan unioni teki välittömästi ensimmäisen merkityksellisen luottamusta kuvaavan eleen, jota osasitte odottaa, poistaessaan kansainväliset pakotteet.
Olimme pitämässä lokakuun ensimmäisen istuntojakson täysistuntoa, kun saimme kuulla Jugoslavian tilanteesta keskustellessamme Serbian kansan rohkeasta reaktiosta, ja, hyvät kollegat, te muistatte sen, että pyysimme välittömästi kansainvälisten pakotteiden poistamista.
Kuitenkaan ilo tästä suuresta vapauden voitosta, jonka saavutitte rauhanomaisesti oman vapautenne vaarantaen, ei saisi johtaa aliarvioimaan edessänne olevia valtavia haasteita: demokratian lujittamista, Jugoslaviassa asuvien kaikkien kansojen keskinäisen yhteisymmärryksen palauttamista, Jugoslavian jälleenrakentamista vaurauden saavuttamiseksi, rauhanomaisia suhteita naapureihin, siirtymään joutuneiden ihmisten paluuta kotikyliinsä, sodassa kadonneita ihmisiä, joista perheet odottavat epätoivoisina tietoja, välttämätöntä yhteistyötä, kun hetki koittaa, Haagin kansainvälisen tuomioistuimen kanssa, jotta menneet tapahtumat eivät voisi koskaan enää toistua ja lopuksi tietysti hallinnollista tulevaisuutta Kosovossa, jossa haavat ovat vielä avoimia, sekä Montenegron tulevaisuutta.
Tietenkin Euroopan parlamentti tietää, että 10 konfliktivuoden päättymisen jälkeen kaikki ei ole Jugoslaviassa mahdollista tai ei ole mahdollista ainakaan heti ja että asiat on nähtävä eri tavoin kiireellisinä, koska Balkan, jossa te asutte, sijaitsee suurten sivilisaatioiden ja suurten uskontojen rajakohdassa, mikä on liian usein jättänyt traagisesti leimansa yhteiseen eurooppalaiseen menneisyyteemme, sekä teidän että meidän menneisyyteemme.
Myös hankalimmista ratkaistavana olevista kysymyksistä, erityisesti Kosovon kysymyksestä, sanoisin, että Euroopan parlamentti on aina toivonut, että löydettäisiin rauhanomaisia ratkaisuja niiden Yhdistyneiden Kansakuntien päätöslauselmien mukaisesti, jotka koskevat Jugoslavian koskemattomuutta ja täysivaltaisuutta ihmisten perusoikeuksia kunnioittaen.
Arvoisa presidentti, tässä mielessä voitte olla varma siitä, että Euroopan parlamentti, joka on mukana päättämässä yhteisön talousarvioista, antaa teille kaiken tukensa, jotta unionin antama apu maanne jälleenrakentamiseksi olisi todellisten tarpeiden mukaista.
Puhuakseni tarkemmin tarpeellisista hätätoimista, maanantaina, kuten tiedätte, ensimmäinen Euroopan unionista lähtenyt lämmityspolttoainetta ja polttoöljyä kuljettava säiliöautosaattue saapuu maahanne.
Kuten kaivoksista ja energiasta vastaava ministeri Antic totesi, pitäisin sitä osoituksena siitä, että Jugoslavialla on ystäviä Euroopassa.
Päätän sanomalla, että Euroopan unioni valmistautuu ottamaan vastaan yli 10 vapautensa ja demokratian takaisin saanutta Keski- ja Itä-Euroopan maata.
Näiden maiden liittyminen on solidaarisuuden hengessä suuri askel kohti niiden valtioiden ja kansojen muodostaman perheen yhdistymistä, joista Eurooppa koostuu.
Olen lisäksi varma, ettei moni parlamentissa epäile sitä, että jonain päivänä, jos Jugoslavia sitä itse toivoo, unionin ovet avataan sille, mikä on luonnollista, koska asumme saman Euroopan alueella ja kunnioitamme samoja arvoja.
Arvoisa presidentti, odotamme paljon puheenvuoroltanne, jotta voisimme selkiyttää tämän yhteistyön ja uudelleen löydetyn veljeyden toteuttamistapoja, joita tästä lähin toteutamme yhdessä.
Olen iloinen voidessani antaa teille nyt puheenvuoron.
(Erittäin voimakkaita suosionosoituksia)
.
(EN) Arvoisa puhemies, hyvät naiset ja herrat, onko olemassa mitään poliittista instituutiota, jonka edessä voisimme puhua pienen eurooppalaisen kansan historiallisista toiveista ja poliittisista päämääristä avoimemmin ja vilpittömämmin kuin Euroopan parlamentin edessä?
Eurooppa on onnekas, kun sillä on tällainen kansalaisten suoraan valitsema edustuksellinen elin, vaikka kyse onkin toistaiseksi varsin pienestä määrästä maita.
Olen myös erittäin iloinen, että voin tässä lyhyessä puheenvuorossani kertoa tälle foorumille sellaisen maan sisäisistä ongelmista, joka on selvinnyt oman historiansa myrskyistä ja jonka edessä häämöttää vihdoin rauhan ja vapauden ranta.
Jugoslavian liittotasavallan valtiollisen elämän elpymiselle ja sosiaaliselle kehitykselle ei ole olemassa parempaa maamerkkiä kuin Euroopan unioni.
On päivänselvää, että kestää aikansa, ennen kuin maamme pystyy todella tulemaan osaksi tätä suurta monikansallista rakennelmaa.
Nyt, kun olemme ottaneet ratkaisevan poliittisen suunnanmuutoksen 24. syyskuuta tai kokeneet sitäkin ratkaisevamman käänteen 5. lokakuuta, Jugoslavian ulkopolitiikan keskeisenä päämääränä on lähentyä kokonaisvaltaisesti Euroopan unionin kansakuntien perhettä ja myöhemmin liittyä siihen.
Juuri Euroopan unionin kokemus on loistavana esimerkkinä paitsi niille Euroopan maille, jotka eivät ole vielä liittyneet Euroopan unioniin, myös koko maailmalle, kun ajatellaan, mikä suunta ihmiskunnan olisi valittava, jos se haluaa hylätä pakkokeinot, sodat ja ylivallan tiettyjen kansallisten etujen tavoittelussa.
Euroopan unioni on kansallisvaltioiden yhteisön luotuaan mahdollistanut koko ihmiskunnan uuden aikakauden.
Kyse ei ole pelkästään saavutetuista tuloksista vaan - tätäkin enemmän - niistä keinoista, joilla tulokset saavutettiin.
Eurooppa on näin osoittanut sekä sivilisaationsa elinvoimaisuuden maailmanhistoriassa että poliittisen luovuutensa ja mielikuvituksensa tulevan kehityksensä hyväksi.
Aivan kuten Eurooppa keksi viime vuosisadan alkaessa uuden poliittisen foorumin - kansallisvaltion - ja selvisi keskiaikaisen partikularismin kriisistä, se keksi tänä postmodernina aikana korkeamman poliittisen järjestäytymisen muodon, monikansallisen yhteisön, jonka avulla se pystyi vastaamaan globaalistumisen haasteisiin.
Euroopan unionin malli merkitsee Jugoslavialle Balkanin maana kahta haastetta.
Ensiksi: kannatamme periaatteessa vapaaehtoista yhdentymistä Euroopan taloudellisiin, kulttuurisiin ja poliittisiin rakenteisiin, koska olemme lähihistoriamme aikana kokeneet monenlaisia suurvaltojen yliherruusstrategioita.
Toiseksi: meidän olisi Balkanin maiden yhdentymisprosesseissa sovellettava samaa asteittaista lähestymistapaa, jota Länsi-Euroopan maat ovat noudattaneet yhdentymisessään, jotta meidät kelpuutettaisiin Euroopan unionin jäseniksi.
Tiedostamme, ettei yksikään Balkanin maa pysty yksinään liittymään Euroopan unioniin, joten on selvää, että meidän on ensin kehitettävä hyviä naapuruussuhteita, vapaakauppaa ja yhteisiä turvallisuusrakenteita.
Olemme varmoja, että Euroopan unioni tukee nimenomaan tällaista kehitystä Kaakkois-Euroopassa ja että se edistää näiden maiden historiasta periytyneiden puutteiden ratkaisemista Kaakkois-Euroopan vakaussopimuksen ja muiden keinojen avulla.
Olemme sitoutuneet vahvasti astumaan eurooppalaisen kehityksen maaperälle, joten haluamme mahdollisimman pian allekirjoittaa Euroopan unionin kanssa assosiaatiosopimuksen ja suunnata sopimuksen määräysten mukaisesti maamme poliittista ja taloudellista elpymistä ja myöhempää kehitystä kohti Euroopan yhdentymistä.
Tiedostamme, että meidän olisi tuossa toivottavassa tilanteessa muutettava monia politiikkamme ja talouselämämme tapoja ja instituutioita sekä kansana että valtiona.
Meidän ei pitäisi ainoastaan rakentaa demokraattisia instituutioita, mihin olemmekin jo ryhtyneet, vaan myös puhaltaa niihin demokraattista henkeä, mikä voi osoittautua paljon vaikeammaksi tehtäväksi.
Meidän on paitsi yksityistettävä keskitetty taloutemme myös luotava sellainen oikeusjärjestelmä, joka takaisi liiketoiminnan vapauden ja koko talousprosessin.
Meidän on paitsi luotava vapauteen ja rauhaan perustuva sisäinen järjestelmä myös sovitettava se niihin sääntöihin ja tapoihin, joita Euroopan yhteisössä ja Euroopan unionissa on noudatettu vuosikymmenien ajan.
Samalla, kun rakennamme kansalaistemme luottamusta valtiollisiin instituutioihimme, meidän on saatava heidät luottamaan eurooppalaisiin instituutioihin, jotka ovat lähes 50-vuotisen olemassaolonsa aikana tuoneet kansalaisilleen pysyvän rauhan ja hyvinvoinnin.
Jugoslaviassa 5. lokakuuta alkaneet demokraattiset muutokset ovat hämmästyttävän nopeasti tuottaneet tulosta kansainvälisellä poliittisella tasolla.
Jugoslavia on saanut takaisin paikkansa Yhdistyneissä Kansakunnissa ja Euroopan turvallisuus- ja yhteistyöjärjestössä sekä liittynyt Kaakkois-Euroopan vakaussopimukseen, ja menettelyt on pantu vireille sen liittymiseksi Euroopan neuvostoon.
Tärkeimpänä tehtävänämme on nyt ryhtyä selvittämään demokraattisesti Jugoslavian liittotasavallan sisäisiä suhteita.
Kosovo on kiistatta kaikkein vaikein ongelmamme.
On täysin selvää, että Kosovon asemaa koskeva kysymys on demokraattinen kysymys.
Olemme lähteneet siitä, että YK:n turvallisuusneuvoston päätöslauselma 1244 tarjoaa mahdollisuuden monien tärkeiden humanitaaristen ja demokraattisten prosessien tehostamiseen.
Tarvitsemme Euroopan apua ja tukea, jotta kosovolaispakolaiset voisivat mahdollisimman pian palata kotiinsa parhaiden demokraattisten perinteiden mukaisesti.
Tarvitsemme ilman muuta paljon apua heidän tuhottujen kotiensa kunnostamiseen, jotta pakolaisilla olisi paikka, minne palata.
Vetoamme Eurooppaan, jotta se auttaisi määrätietoisesti meitä luomaan sellaiset turvallisuuteen liittyvät ja taloudelliset edellytykset, että maanpaosta palanneet kokisivat olevansa täysin turvassa kotonaan.
Uskon, että Euroopalla on sekä kykyä että halua auttaa meitä toteuttamaan jokaisen ihmisen perusoikeuden elää omassa kodissaan.
Tarvitsemme Euroopan apua myös ratkaistaksemme ne suuret ekologiset ongelmat, joita on aiheutunut Jugoslavian pommituksissa käytetystä köyhdytetystä uraanista.
Olemme valmiita aloittamaan albaaniosapuolten kanssa avoimen vuoropuhelun poliittisista, humanitaarisista, turvallisuuteen liittyvistä ja muista keskeisistä kysymyksistä, jotta serbien ja albaanien suhteisiin Kosovossa saadaan demokraattinen ratkaisu.
Kun on kyse Serbian ja Montenegron suhteista liittovaltiossa, sanoisin, että Jugoslavian liittotasavallan entinen, epädemokraattinen järjestelmä uhkasi vakavasti valtion toimintaa.
Kun pyrimme uudistamaan liittovaltion perustuslaillista rakennetta, ensimmäisenä askeleena on sellaisen kehyksen määrittely, että voimme käydä mahdollisimman laajaa demokraattista vuoropuhelua näiden kahden tasavallan välisten suhteiden luonteesta.
Tarvitsemme paljon kärsivällisyyttä ja viisautta, jotta pystymme tasavaltojen ja liittovaltion parlamenteissa käytävän vuoropuhelun ja laajan kansalais- ja asiantuntijakeskustelun myötä selvittämään, miten Jugoslavian liittotasavallasta pystytään parhaiten rakentamaan hyvä, toimiva, varakas ja oikeudenmukainen valtio, joka huolehtii kansalaistensa eduista ja turvaa kansakuntaa muovaavien perinteiden tasavertaisuuden Montenegrossa ja Serbiassa.
On tärkeää sanoa, että Serbiassa ja Montenegrossa asuu merkittävä määrä muslimeja ja albaaneja.
Ei ole yhtäkään hyvää syytä, miksi heitä ei pitäisi ottaa mukaan Jugoslavian yhdentymiseen.
Demokraattinen yhteinen valtio mahdollistaa sen, että Montenegron ja Serbian muslimit ja albaanit voivat elää yhdessä valtiossa ja että voimme yhdistää voimamme niin ikään yhteisen valtiomme rakentamisessa.
Euroopan tuki on välttämätöntä, kun pyrimme löytämään ratkaisuja vilpittömän vuoropuhelun avulla ja täysin demokraattisesti ilman minkään osapuolen painostusta tai uhkavaatimuksia.
Toisaalta haluaisimme tilaisuuden osoittaa Euroopalle, että pystymme itse kehittämään Serbian ja Montenegron perustuslaillista tasavertaisuutta Jugoslaviassa siten, että tunnustamme aidot demokraattiset periaatteet.
Kiinnitämme erityistä huomiota paikallisen itsehallinnon kehittämiseen Jugoslaviassa.
Tiedostamme, että se on kaikkien demokraattisten järjestelmien ydin, ja arvioimme eurooppalaisia ja omia kokemuksiamme paikallisen itsehallinnon kehittämisessä.
Jugoslavian vakavasta taloudellisesta tilanteesta on keskusteltu pitkään.
Se humanitaarinen apu, jota maallemme on alettu antaa, on korvaamatonta, mutta toivomme, että Eurooppa voisi sen asemesta aloittaa investointiohjelmia, jotta voisimme tehdä työtä ja ansaita itse toimeentulomme.
Kun muistamme kaikki nämä valtavat ongelmat, on selvää, että tiemme Eurooppaan, jossa Serbialla ja Montenegrolla oli aikoinaan niiden arvolle sopiva asema, tulee olemaan pitkä.
On kuitenkin varmaa, että mahdollisuutemme ovat nyt paljon realistisemmat kuin puolitoista kuukautta sitten.
Ehkäpä Euroopan unionin kansalaiset pystyvät parhaiten ymmärtämään sen, jos he muistelevat historiaansa ja kauan sitten taakse jääneitä toisen maailmansodan jälkeisiä vuosia, jolloin Manner-Euroopan ja muun Euroopan sivilisaation tulevaisuudennäkymät olivat erittäin epävarmat.
Silloin urheat edeltäjänne aloittivat epävarman hankkeen, joka on ajan myötä kantanut hedelmää.
Te Euroopan parlamentin jäsenet, jotka edustatte suoraan unionin jäsenvaltioiden kansalaisia, Euroopan kansalaisia, pystytte parhaiten ymmärtämään, miksi pelkkä mahdollisuus liittyä Eurooppaan tuntuu meistä nykyisen Jugoslavian liittotasavallan kansalaisista erittäin epävarmalta.
Niinpä käännynkin puoleenne ensimmäisenä demokraattisesti valittuna Jugoslavian presidenttinä, en niinkään siksi, että tarvitsemme kipeästi tukea maan jälleenrakentamiseen, vaan siksi, että pystytte tukemaan ja ymmärtämään maamme ja valtiomme tilannetta.
Eurooppahan on meidän yhteinen kotimme.
(Voimakkaita ja jatkuvia suosionosoituksia)
Arvoisa presidentti, kiitän teitä tästä puheenvuorosta, joka teki vaikutuksen parlamenttiin, kuten voitte huomata.
Tuona syyskuun 24. päivänä soitin teille, minkä ehkä muistatte.
Uskaltauduin jo silloin onnittelemaan teitä ja lupaamaan teille tukeni.
Minun on sanottava, että teitä kuunnellessani minuun vaikutti voimakkaasti se, miten hyvin hallitsitte niinkin mahdottoman vaikean tilanteen, samoin kuin määrätietoisuutennekin vuoksi.
Jos sallitte, minun tekisi mieli käyttää ilmausta "teidän rauhallinen voimanne"...
(Naurua ja suosionosoituksia)
minusta tuntuu siltä, että olemme saaneet uuden osoituksen tästä rauhallisesta voimasta, joka johdattaa teidät toivoakseni kehittämään välillemme uudenlaisia suhteita.
Olette ilmoittanut useaan otteeseen, että Euroopan unioni on malli.
Arvoisa presidentti, toivomme, että se pysyisi sellaisena ja työstämme asiaa tällä hetkellä kiihkeästi, millä tarkoitan tunnetusti Nizzassa lähiviikkoina pidettävää erittäin tärkeää Euroopan huippukokousta.
Mainitsitte demokraattisen prosessin kehittymisen, ja kuulimme kaiken sen, minkä siitä meille kerroitte.
Ja sen lisäksi käsittelitte sangen vilpittömästi teitä odottavia suuria haasteita, jotka mainitsin lähes kaikki itsekin.
Vetositte kaikkien näiden haasteiden kohdalla Euroopan, sen toimielinten ja tarkemmin ottaen Euroopan parlamentin tukeen.
Arvoisa presidentti, katson voivani vakuuttaa teille, että tämän tuen, tämän yhteistyön takana on lähes koko parlamenttimme ja että meillä on pitkä matka yhdessä kuljettavanamme.
Toivotamme teille paljon rohkeutta, ja uskaltautuisin sanomaan, että "olemme teidän rinnallanne".
(Voimakkaita ja jatkuvia suosionosoituksia)
(Juhlaistunto päättyi klo 12.25.)