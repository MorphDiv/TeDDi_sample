# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Me tarvitsemme välineen tytärdirektiivien aikaansaamiseksi.
Tämä oli periaatteessa tarkistuksen 36 ajatuksena, vaikka uskonkin, että tätä ajatusta ei ole pohdittu vielä loppuun saakka.
Me tarvitsimme siksi tilaa työstääksemme tätä ajatusta ja toteuttaaksemme sen.
Jäsen Scheele, yksi asia on nimittäin aivan selvä: tehän olette vielä hyvin nuori, ja niin kauan kuin te olette tässä parlamentissa te ette saa lentoliikennettä koskevaa tytärdirektiiviä!
Ne löytävät aina tavan keplotella ohi vasemmalta tai oikealta tai keskeltä tai mistä tahansa.
Niillä on myös taloudellisia intressejä.
Sen minä ymmärrän tietysti myös.
Me tarvitsemme siksi parametrejä.
Niitä meidän on kehitettävä täällä parlamentissa.
Tämä oli se ajatus, joka oli pyyntömme taustalla, eli saada vielä 10 tai 15 päivää lisää.
Kyse ei ole niinkään siitä, mitä me toivomme, vaan kyse on viime kädessä siitä, mitä toiveita me panemme toimeen politiikassa.
Jalkapallopelin päätteeksi lasketaan maalit.
En suhtaudu siihen lainkaan omahyväisesti.
Olen kuitenkin erittäin jännittynyt, millainen päätös huomisessa äänestyksessä tehdään.
Hyvä kollega de Roo, hyvä lähestymistapa on valitettavasti nähtävästi kuollut tänään!
Arvoisa puhemies, kun tarkastelen komission ehdotusta, minun on ajateltava yhtä kuvaa.
Siinä joku istuu Suomessa puron varressa ja yrittää pyytää lohia haavilla.
Haavin silmukat ovat kuitenkin niin kaukana toisistaan, että kaikki lohet pujahtavat siitä läpi.
Sikäli pidän oikeana ja hyvänä asiana sitä, että me tiukennamme hieman komission ehdotusta, nimittäin aivan samalla tavalla kuin menettelimme myös ilman- ja vedenlaadun kohdalla.
Ensinnäkin me tarvitsemme puitedirektiivin, jossa säädetään mittausmenetelmät ja toimintasuunnitelmat, joiden avulla saadaan kokonaisuutena ottaen aikaan tätä alaa koskevan politiikan standardisoiminen.
Toiseksi meillä on laatustandardeja koskevia tytärdirektiivejä.
Juuri melupolitiikan alalla meidän on pohdittava hyvin tarkkaan, mitä laatustandardeja me haluamme, nimittäin vertailukelpoisia standardeja lento-, rautatie- ja maantieliikenteen välillä ja myös annosvasteen osalta.
Meidän on tiedettävä aivan tarkasti, millainen annos on ihmisille vaarallinen lyhyellä ja pitkällä aikavälillä.
On siis kehitettävä hyvin huolellisesti tytärdirektiivejä ja yhdistettynä lähestymistapana sitten samalla raja-arvoja tietyille melulähteille.
Sikäli se on oikein, me tarvitsemme puitedirektiivin ja yhdistetyn lähestymistavan, ja pidän siksi oikeina ja hyvinä monia asioita, joita ympäristöasioiden, kansanterveyden ja kuluttajapolitiikan valiokunta päätti.
Minulle aiheuttavat ongelmia tarkistukset 10 ja 36/37, nimittäin se, että lentokenttien lähistöllä havaittavaa lentomelua koskevaa tytärdirektiiviä esitetään jo nyt.
Meidän pitäisi pohtia sitä hyvin huolellisesti ja luoda sitten molemmilla tasoilla yhdistetty lähestymistapa, toisaalta raja-arvot yksittäisille melulähteille ja toisaalta laatustandardit melupäästöille.
Tässä mielessä meidän pitäisi mielestäni edetä.
Arvoisa puhemies, tässä direktiivissä sovellettu menettelytapa muistuttaa Natura 2000 -mallia, joka johtaa jatkossa tietysti suurten alueiden taloudellisen hyötykäytön massiiviseen rajoittamiseen, ja sitä meidän pitäisi ajatella keskustelussamme.
Pelkästään eurooppalaiset rautatiet arvioivat tarvitsevansa melukarttoja varten 20 miljoonaa euroa, siis summan, jota komissio on kaavaillut kaikkiin kuluihin.
Pelkästään rautatiet varautuvat tähän summaan.
Haluaisin myös korostaa, että pienille ja keskisuurille yrityksille on mahdotonta maksaa tällaisia summia näistä melukartoista!
Meidän pitäisi uskoakseni valita tähän liittyen pikemminkin kannustinvälineitä ja pohtia tukialoitteita, joiden avulla saavutetaan tavoite eli melun vähentäminen.
Lisäksi on tärkeää, että me ajattelemme myös ehdokasvaltioita: myös ne haluavat pystyä nukkumaan rauhassa mutta työskentelemään myös häiriöttä!
Arvoisa puhemies, käytän mielelläni tilaisuuden hyväksi puhuakseni tästä tärkeästä puitedirektiivistä, vaikka olisinkin arvostanut sitä, että olisimme odottaneet pari viikkoa kenties tammikuun täysistuntoon asti jotta olisimme voineet käydä kunnollista vuoropuhelua kaikkien asianosaisten osapuolien kanssa, koska se olisi johtanut lopuksi järkevämpään lainsäädäntöön.
Suhtaudun kuitenkin myönteisesti puitedirektiiviin, ja se olisi ollut tervetullut koko parlamentissa, ennen kuin tarkistukseen 36 ja muihinkin tarkistuksiin sisältyvät tietyt kohdat esiteltiin.
Tämä on ensimmäinen direktiivi, jossa käsitellään ympäröivää melua erotuksena tietystä lähteestä peräisin olevaan meluun, ja tämä on myönteinen asia.
Tiedämme kaikki, millaisia terveysriskejä melu aiheuttaa elämässämme.
Terveysriskien merkitys on kasvava, ja tulevan merkityksemme määrää se, miten aiomme käsitellä niitä.
Emme voi töniä ihmisiä, yhteisöjä tai teollisuutta kohti erityisiä normeja käymättä kunnollista ajatustenvaihtoa ja kunnollisia neuvotteluja.
Saanen kysyä myös, voisiko komissio viitata talousvaikutustutkimukseen, jonka oletan komission tehneen tämän ehdotuksen yhteydessä, kuten perustamissopimuksessa määrätään.
Haluaisin tietää, mikä oikeastaan ratkaisi asian.
Tukisin täysin tarvetta yhdenmukaistaa meluindikaattoreita ja arviointimenetelmiä, koko melukarttoihin liittyvää aluetta, sellaisten toimintasuunnitelmien laatimista, joiden tarkoituksena on vähentää melua ja suojella vähämeluisia alueita siellä, missä se on tarkoituksenmukaista, sekä laajentaa koko väestölle tiedottamisen ulottuvuutta.
Toivoisin myös, että kun pääsemme tämän puitedirektiivin sijasta tytärdirektiiviin, jossa on EU:n laajuisen pelikentän määrittelevät normit, jokaisen alueen maasto, olot ja väestötiedot otetaan huomioon, ja että meillä on aikaa keskustella kunnolla tästä asiasta.
Näin meidän pitäisi toimia ja käsitellä asiaa.
Esimerkiksi tarkistuksessa 36 mainitaan keskimääräiset mittaukset, jotka koskevat erityisesti yöaikaa, mutta yksikin kahdeksan tunnin mittaisena yöaikana laskeutuva lentokone voisi aiheuttaa niin paljon melua ja kovaa ääntä, että kone voisi herättää koko naapuruston, kuitenkin tarkistuksen 36 määräyksien mukaisesti.
Tätä emme halua.
Kyse ei ole keskiarvoista vaan erikoistapauksista.
Tarvitsimme enemmän aikaa, ja olen pahoillani siitä, että emme saaneet sitä, vaikka kannatankin yleisesti puitedirektiiviä.
Haluaisin kiittää esittelijä de Roota hänen tekemästään työstä.
Ympäristömelu haittaa terveyttä ja hyvinvointia 25 prosentilla Euroopan väestöstä.
Melu aiheuttaa sairauksia, kuten stressiä ja verenpaineen kohoamista, ja huonontaa lasten oppimiskykyä.
Lentomelu erottunee nykyään parhaiten Euroopassa, kun taas tieliikenteestä sekä junista ja rakennustöistä peräisin oleva paikallinen melu on yleensä suurin ongelma.
Mitä meidän pitäisi tehdä ratkaistaksemme tämä kasvava ongelma?
Oli houkuttelevaa käyttää tätä direktiiviä ja muita direktiivejä asettaaksemme EU:n uudet meluraja-arvot mahdollisimman nopeasti.
Se voi vaikuttaa johdonmukaiselta tavalta valvoa melutasoa, mutta on kaksi syytä, joiden vuoksi olisi ennenaikaista asettaa tällä tavalla uusia raja-arvoja.
Ensinnäkin siksi, että markkinoillepääsyä säädellään jo lainsäädännöllä, jossa asetetaan raja-arvot monille tieliikenteessä käytettäville ajoneuvoille ja ulkona käytettäville varusteille.
Olisi yksinkertaisempaa ja nopeampaa kiristää olemassa olevan lainsäädännön melunormeja kuin antaa uusia tytärdirektiivejä.
Pohdimme näitä normeja, kunhan saamme tiedot strategisista melukartoista.
Toiseksi, ehdotuksessa noudatetaan uutta lähestymistapaa, jolla arvioidaan Euroopan yleistä melutilannetta sen mukaan, kuinka monia ihmisiä melu häiritsee.
Tällä hetkellä on mahdotonta luonnehtia melua eri jäsenvaltioissa, koska käytämme niin monia erilaisia indikaattoreita ja arviointimenetelmiä.
Lentokenttien lähistöllä havaittava melu on erityinen ongelma.
Lentokenttien ja lentokoneiden valmistajien välisen kaupallisen kilpailun vuoksi ei ole ollut mahdollista saada tietoa oikeista ja tarkistetuista melutasoista.
Verrattavissa olevan tiedon saaminen lentokenttien lähistöllä havaittavasta melusta on suuri edistysaskel.
Komissio ei voisi tästä syystä tukea niitä tarkistuksia, joissa otetaan tässä vaiheessa käyttöön raja-arvot lentokenttien lähistöllä havaittavalle ympäristömelulle.
Kun jäsenvaltiot ovat antaneet verrattavissa olevia tietoja, komissio tarkastelee kysymystä yhteisön raja-arvoista ja muista toimista, joilla on määrä rajoittaa niiden ihmisten määrää, jotka kärsivät melusta, ja antaa asiasta kertomuksen neuvostolle ja parlamentille.
Ehdotamme, että jäsenvaltioiden viranomaisten pitäisi luoda toimintasuunnitelmia tiiviissä yhteistyössä väestön kanssa, jotta tilannetta voitaisiin parantaa yleisesti.
Viranomaisten pitäisi hahmotella toimet, joihin jäsenvaltioissa ryhdytään tai joihin aiotaan ryhtyä, jotta meluongelmaa voitaisiin vähentää.
Emme määrää niistä toimista, joihin pitäisi ryhtyä.
Niistä on jäsenvaltioiden päätettävä.
Toimintasuunnitelmat on kuitenkin julkaistava, vaikka niissä sanottaisiinkin vain, että tilannetta aiotaan parantaa, jotta paikallinen väestö tietää, mikä on tilanne, ja jotta se voi keskustella asiasta äänestämiensä edustajien kanssa.
Olen kiitollinen parlamentin jäsenille heidän tarkistuksistaan, jotka vahvistavat tekstiä, ja heidän julkisesta osallistumistaan, jonka hyväksymme varauksettomasti.
Ensimmäisenä prioriteettinamme on laatia strategisia melukarttoja käyttämällä vakioituja indikaattoreita ja arvioida kaikkia melupäästötyyppejä, jotta saisimme tarkan kuvan siitä, kuinka moni kärsii ja missä.
Direktiiviä koskeva ensimmäinen kertomuksemme on määrä antaa parlamentin käsiteltäväksi vuonna 2007.
Siihen kuuluu raja-arvojen huolellinen tarkastelu.
Viiden vuoden välein toistuva tarkistusprosessi takaa siten, että jäsenet saavat jatkuvaa palautetta.
Arvostamme palautettanne, ja suhtaudumme myönteisesti suurimpaan osaan niistä tarkistuksista, joita olette tänään esittäneet.
Toivon, että pääsemme nyt sopimukseen myönteisestä tavasta, jolla voimme saavuttaa neuvoston kanssa yhteisen kannan ensi viikolla.
Tarkistuksista komissio on tarkastellut 49:ää tarkistusta, ja se voi hyväksyä niistä 25 täysimääräisesti tai osittain.
Komissio voi hyväksyä tarkistukset 1 - 3, 14, 18, 27, 30, 34, 35 ja 43.
Seuraavat tarkistukset voidaan hyväksyä periaatteessa tai osittain: tarkistukset 6, 7, 12, 13, 17, 21, 22, 25, 28, 29, 32, 39, 42, 44 ja 45.
Komissio ei voi hyväksyä muita tarkistuksia.
Lopuksi haluaisin kiittää Euroopan parlamenttia siitä seikkaperäisestä huomiosta, jolla se on tarkastellut tätä ehdotusta, sekä monista hyödyllisistä tarkistuksista, joita on esitetty.
Kiitos, arvoisa komission jäsen.
Keskustelu on päättynyt.
Äänestys toimitetaan huomenna klo 10.00.
Muut lisäaineet kuin väri- ja makeutusaineet
Esityslistalla on seuraavana Lannoyen laatima ympäristöasioiden, kansanterveyden ja kuluttajapolitiikan valiokunnan suositus toiseen käsittelyyn (A5-0347/2000) neuvoston yhteisestä kannasta Euroopan parlamentin ja neuvoston direktiivin antamiseksi elintarvikkeiden muista lisäaineista kuin väri- ja makeutusaineista annetun direktiivin 95/2/EY muuttamisesta (9662/1/2000 - C5-0425/2000 - 1999/0158(COD)).
Arvoisa puhemies, minusta ei ole viisasta enää venyttää keskustelua näin myöhään, varsinkin kun siinä ei loppujen lopuksi käsitellä kovinkaan monia asioita.
Tekstiin on jätetty vain yksi, mutta sitäkin tärkeämpi tarkistus.
Kerron teille miksi se on niin tärkeä.
Hyväksyimme itse asiassa ensimmäisessä käsittelyssä viisi tarkistusta, joista kaksi on erityisen tärkeitä.
Ensimmäisen tarkistuksen tavoitteena on kieltää etyylihydroksietyyliselluloosan - anteeksi tämä hieman monimutkainen tieteellinen termi - eli E 467:n käyttö uusina elintarvikkeiden lisäaineina.
Neuvosto oli samaa mieltä kanssamme, mikä on erittäin hyvä asia.
Sitä vastoin se ei ollut samaa mieltä kanssamme toisesta tarkistuksesta, jonka tarkoituksena oli hylätä erään toisen lisäaineen, natriumalginaatin (E 401), käytön laajentaminen siten, että sen käyttö sallitaan jalostamattomissa kuorituissa ja/tai paloitelluissa nautintavalmiissa porkkanoissa.
Tämä vaikuttaa jokseenkin harmittomalta seikalta, mutta kerron nyt teille minkä vuoksi ympäristöasioiden, kansanterveyden ja kuluttajapolitiikan valiokunta teki aivan oikein, kun se ehdotti parlamentille tuon lisäaineen käytön kieltämistä.
Ensinnäkin toteaisin, että jonkin uuden lisäaineen käytön hyväksyminen tai hylkääminen edellyttää yleensä kolmen kriteerin täyttymistä.
Ensimmäinen kriteeri on lisäaineen teknologinen tarve.
Tässä tapauksessa tuota teknologista tarvetta on vaikea kiistää.
On nimittäin syytä huomauttaa, että natriumalginaattia käytetään kuorittujen, paloiteltujen, pakattujen ja nautintavalmiiden porkkanoiden kiinteyttämisaineena.
Aine siis estää palojen pehmenemisen ja auttaa säilyttämään porkkanoiden aistinvaraisesti arvosteltavat ominaisuudet.
Toinen kriteeri koskee lisäaineiden hyödyllisyyttä kuluttajien kannalta.
On havaittu, että alginaattikäsittely saattaa harhauttaa kuluttajaa, koska elintarvike vaikuttaa tuoreemmalta kuin mitä itse asiassa onkaan.
Lisäaineita ei myöskään yleensä voida lisätä jalostamattomiin elintarvikkeisiin, joita ei ole käsitelty millään tavalla, joka saa aikaan olennaisen muutoksen elintarvikkeiden alkuperäisessä tilassa, kuten on asianlaita tässä tapauksessa.
Tämä on siis toinen tapa petkuttaa kuluttajia, joten sen vuoksi ei voida väittää, että lisäaine olisi hyödyllinen kuluttajien kannalta, vaan päinvastoin se olisi heille haitallista.
Kolmas kriteeri koskee lisäaineen vaarattomuutta.
Kaiken tieteellisen tiedon ja elintarvikealan tiedekomitean mukaan kyseinen lisäaine on vaaraton, mutta sillä on laksatiivisia vaikutuksia, joita kuitenkin pidetään vähäisinä nautitun alginaatin määrä huomioon ottaen.
Sen käyttö saattaa kuitenkin aiheuttaa erään ongelman, kun otetaan huomioon sellaisten lisäaineiden määrä, joilla on laksatiivisia vaikutuksia.
Ei nimittäin ole arvioitu näiden laksatiivisia vaikutuksia omaavien lisäaineiden yhteisvaikutusta ihmiseen.
Tällaisia lisäaineita on kuitenkin paljon markkinoilla, ja muistuttaisin, että elintarvikealan tiedekomitea suositteli vuonna 1992, että muiden vastaavia biologisia ominaisuuksia omaavien elintarvikeainesten, joilla on potentiaalisia laksatiivisia ominaisuuksia, vaikutusta kokonaisravintoon, pitäisi tutkia.
Tutkimusta ei koskaan tehty.
Näin ollen olisi varotoimenpiteenä luonnollista kieltää tällaisia ominaisuuksia sisältävien uusien lisäaineiden käyttö siihen asti, kunnes niiden vaikutuksista on tehty tutkimus.
Tässä olivat kolme kriteeriä.
Kaksi niistä ei tyydytä meitä.
Mielestäni on täysin perusteltua kieltää tuon lisäaineen käyttö.
Kyse ei ole vain yhteen lisäaineeseen takertumisesta vaan siitä, että näin toimimalla osoitetaan tiukkuutta asiassa.
Euroopan markkinoilla on nykyään 307 lisäainetta, joista 163 on täysin vaarattomia.
Tilanne on siis tyydyttävä.
Loput 144 eivät ole vaarallisia, mutta saattavat yhdessä käytettynä olla haitallisia terveydelle.
Kyse on siis aina niiden yhteisvaikutuksesta.
Tiedämme, että komissio valmistelee uutta direktiiviä lisäaineista.
Olisi todella mielenkiintoista tuoda esiin parlamentin kanta direktiivin tarkistukseen, jonka tarkoituksena on vähentää lisäainekuormitusta sen nykyisestä tasosta.
Vähentäminen olisi mielekästä kansanterveyden kannalta, mutta sen pitäisi tapahtua teollisuutta mitenkään vahingoittamatta.
Arvoisa puhemies, äänestimme ympäristövaliokunnassa EVP-ryhmän kanssa Lannoyen mietinnön puolesta, ja mietintö vastaa muuten täysin meidän toiveitamme.
Sen takia ehdotan kollegoilleni, että he tukevat sitä ja sen ainoaa tarkistusta.
Emme halua kuorittuja porkkanoita, jotka on upotettu alginaattiin.
Tuemme esittelijää hänen tarkistuksessaan.
Emme toivo näkevämme sellaista.
Arvoisa puhemies, koska on jo myöhä ja koska kurkussani on pala porkkanaa, minulla ei ole kollegoille muuta sanottavaa.
Uskon tehneeni ryhmäni kannan selväksi.
Kiitän teitä, hyvä kollega.
Tunnen yhteenkuuluvuutta teitä kohtaan, sillä teillä on kurkussa porkkana ja minulla on kurkussa sammakko, kuten me Rijn-joen pohjoispuolella sanomme.
Täällä monella on tosiaan flunssa.
Arvoisa puhemies, toin porkkanoita mukanani, mutta onneksi en yrittänyt Thyssenin tavoin syödä niitä, vaikka olisimmekin molemmat läpäisseet Lannoyen kokeen.
En olisi koskaan uskonut, että viimeinen puhe, jonka pidän tässä parlamentissa 1900-luvulla, käsittelee natriumalginaattia.
Olisin kuitenkin voinut lyödä vetoa siitä, että kyseessä on vastaus Lannoyen aloittamaan keskusteluun, koska hän puolustaa väsymättä kuluttajia niin pienissä kuin suurissakin asioissa.
Vaatimaton mielipiteeni on, että nämä asiat ovat suhteellisen pieniä kenties yhtä pieniä kuin nämä porkkanan palat.
Tunnustan, että epäilen itse E-401:n vaarallisuutta, mutta tässähän ei ole loppujen lopuksi kyse vaarallisuudesta.
Yhdistyneen kuningaskunnan ravintoasioita käsittelevä viranomainen on selittänyt minulle yksityiskohtaisesti, että natriumalginaatti on vaaratonta, että sen käyttö on sallittu Yhdysvalloissa ja monissa maissa, että sitä on käytetty 1930-luvulta asti, ja jos on kyse laksatiivisista aineista, sen vaikutukset ovat vähäisemmät kuin hedelmien ja viljan kuitujen tai äärettömän paljon vähäisemmät kuin, jos ottaisi suun täydeltä japanilaisissa ravintoloissa tarjottavaa levää.
Se siitä tieteellisestä lähestymistavasta.
Miksi sitten tuen Lannoyeta?
PSE-ryhmän toverini tekevät samoin, monesta syystä, ja tässä hän tekee omalaatuisen palveluksen keskusteluillemme.
Hän sanoo ensinnäkin: miten kuluttaja hyötyy tästä?
Valmistaja hyötyy sikäli, että tämä porkkanan pala pysyy oranssina eikä muutu harmaaksi.
Miten kuluttaja sitten hyötyy siitä?
Toiseksi, missä määrin teollisuuden edustajat ovat valmiita tulemaan esiin ja hyväksymään sen, että monet käyttämistämme lisäaineista voidaan poistaa?
Kukaan ei sano siitä mitään.
Kukaan ei tule kertomaan meille asiasta.
Sitä odotellessamme meidän pitäisi tukea Lannoyeta ja hänen tarkistuksiaan ja toivottaa hänelle hyvää uutta vuotta.
Arvoisa puhemies, voin omasta puolestani tukea täysin yhteistä kantaa.
Elintarvikelisäaineiden entistä laajemman rajoittamisen puolesta esitetyissä perusteluissa kyseessä on enemminkin poliittinen arvio kuluttajien tarpeista saada näitä lisäaineita.
Meidän pitäisi kuitenkin yrittää luopua tällaisista arvioinneista.
Mielestäni meidän on sen sijasta nojauduttava tieteelliseen tutkimukseen perustuviin riskiarvioihin.
Komissio on neuvoston käsittelyn kynnyksellä päättänyt peruuttaa etyylihydroksietyyliselluloosan käyttöä koskevan luvan.
Käytännöllisesti katsoen pelkästään gluteenille allergiset ihmiset käyttävät Ruotsissa ja Suomessa etyylihydroksietyyliselluloosaa.
Näillä allergikoilla on monivuotisia kokemuksia selluloosan käytöstä ennen kaikkea leivän sidosaineena.
Jos he lopettavat sen käytön, he ottavat sen riskin, että heidän ruokavalionsa toimii huonommin.
Ruokavalioin huonontuminen lisää vatsavaivojen ja ripulin vaaraa.
Lasten lyhytkasvuisuus saattaa myös lisääntyä.
Krooniset ruokavalioon liittyvät ongelmat lisäävät myös syöpäsairauksien määrää.
Viime viikonlopun aikana tapasin joukon erikoisruokavaliota noudattavia henkilöitä, jotka olivat huolissaan siitä, että etyylihydroksidietyyliselluloosan käyttöluvan peruminen johtaisi siihen, että gluteenille allergisten ravinnonsaanti vaikeutuisi.
Sen vuoksi kysymykseni komissiolle kuuluu: mitä mahdollisuuksia ruotsalaisilla gluteenille allergisilla henkilöillä on käyttöluvan perumisen jälkeenkin saada leipää, jossa tätä lisäainetta on käytetty, ja aikooko komissio kiirehtiä niitä elintarvikealan tiedekomitean kanssa käytäviä neuvotteluja, jotka mahdollistavat, että asia voidaan ottaa uudelleen käsittelyyn ja päätöstä muuttaa?
Arvoisa puhemies, esitän 14-vuotiaan ruotsalaispojan jouluterveiset.
Poika on allerginen gluteenille ja kamppailee todellakin ruokavalionsa kanssa.
Nyt hän on saanut tietää, että Euroopan parlamentti haluaa kieltää selluloosan hänen ruokavaliostaan ja jopa hänen jouluruoastaan.
Hänen jouluterveisensä teille kaikille kuuluu: mitä te EU:ssa oikein teette?
Arvoisa puhemies, haluan kiittää esittelijä Lannoyeta ja ympäristöasioiden, kansanterveyden ja kuluttajapolitiikan valiokuntaa mietinnöstä, joka koskee ehdotusta Euroopan parlamentin ja neuvoston direktiiviksi elintarvikkeiden muista lisäaineista kuin väri- ja makeutusaineista.
Mitä siihen tarkistukseen tulee, jossa käsitellään natriumalginaatin käytön laajentamista, komissio esitti alkuperäisessä ehdotuksessaan heinäkuussa 1999, että tätä lisäainetta voitaisiin käyttää myös pakatuissa kuorituissa porkkanoissa.
Olemme nyt tarkastelleet uudelleen perusteellisesti tätä alkuperäistä ehdotusta, ja olemme tulleet siihen tulokseen, ettei ole tarpeen sallia natriumalginaatin kaltaisen lisäaineen käyttöä uutena lisäaineena jalostamattomissa elintarvikkeissa.
Koska uuden lisäaineen tai lisäaineiden käytön salliva kriteeri on enemmän kuin pelkkä turvallisuusarvio, komissio voi hyväksyä parlamentin tarkistuksen, jossa kielletään natriumalginaatin käytön laajentaminen siten, että sen käyttö sallitaan porkkanoissa.
Rehujen virallinen valvonta
Esityslistalla on seuraavana keskustelu Staesin laatimasta Euroopan parlamentin sovittelukomiteavaltuuskunnan mietinnöstä (A5-372/2000) sovittelukomitean hyväksymästä yhteisestä tekstistä Euroopan parlamentin ja neuvoston direktiiviksi rehujen virallisen valvonnan järjestämistä koskevista periaatteista annetun neuvoston direktiivin 95/53/EY muuttamisesta.
.
(NL) Arvoisa puhemies, arvoisa komission jäsen, hyvät kollegat, rehujen virallisen valvonnan järjestämistä koskevan mietinnön käsittelyä voidaan verrata pyöräilyosuuden loppuvaiheeseen jossakin pyöräilykilpailussa.
Kollegat, uskon, että yhteisen tekstin hyväksymällä voimme varmistaa huomisen voiton.
Hyvät kollegat, arvoisa komission jäsen, se ei kuitenkaan vielä merkitse sitä, että keltainen paita on varmistettu tai että kokonaiskilpailun voitto on näköpiirissä.
Kuten selitin jo toisen käsittelyn aikana, niin tämän direktiivin muuttaminen lähti liikkeelle kriisistä.
Muutamia vuosia sittenhän paljastui, että Brasiliasta tuotua dioksiinin saastuttamaa sitrushedelmämassaa oli joutunut rehuun Alankomaissa, Belgiassa ja Saksassa.
Silloin kävi myös ilmi, että komissiolla ei ollut käytettävänä oikeanlaisia välineitä asianmukaisiin toimiin ryhtymiseksi.
Sitä me nyt olemme korjaamassa, hyvät kollegat.
Kolmikantakokouksen aikana totesin, että jäsenvaltioiden hallitukset asettavat oman etunsa yleisen edun edelle.
Neuvottelut puheenjohtajavaltio Ranskan kanssa olivat kohteliaat mutta kovat.
Tein kaikkeni sen varmistamiseksi, että Euroopan komissio hätätilanteissa ja ehdottomasti silloin, kun ihmisten ja eläinten terveys on uhattuna, voi toimia itsenäisesti, siis neuvottelematta jäsenvaltioiden kanssa.
Komission määräämiä toimenpiteitä sovelletaan välittömästi ja ne on jätettävä kymmenen päivän kuluessa pysyvän rehukomitean käsiteltäväksi.
Neuvottelut johtivatkin siihen - ja pidän sitä voittona tälle parlamentille - että komission määräämiä suojatoimia noudatetaan kunnes ne on korvattu muulla päätöksellä.
Toinen ongelma oli se, että jäsenvaltiot eivät tunteneet omakseen meidän vaatimustamme ilman etukäteisilmoitusta tehtävien tarkastusten mahdollistamisesta.
Kolmikantakokouksen kuluessa kävi selväksi, että neuvosto ei halunnut tehdä sen suhteen myönnytyksiä.
Sainkin puheenjohtajavaltio Ranskalta erittäin selvän vihjeen, erittäin selvän viestin "no passaran".
Jäsenvaltiot pitävät selvästikin ilman etukäteisilmoitusta tehtäviä tarkastuksia niiden itsemääräämisoikeuteen kajoamisena, mutta ne olivat kuitenkin valmiita auttamaan kaikin tavoin komission asiantuntijoita näiden tarkastustehtävässä.
Lisäksi tarkastusten tuloksista ilmoitetaan Euroopan parlamentille.
Kollegat, mielestäni pelastin tulesta sen minkä voin.
Uskon, että parlamenttimme terävöittää tuntuvasti neuvoston yhteistä kantaa, ja suosittelen yhteisen tekstin hyväksymistä.
Mutta kuten juuri äsken sanoin, niin me päätämme tässä ikään kuin pyöräilykilpailun osuutta.
Huomenna ohjelmassa on jo uusi osuus.
Silloin satulassa istuu kollega Marit Paulsen liberaaliryhmästä, ja hän saa tilaisuuden terävöittää käsiteltävänä olevaa direktiiviä vielä lisää.
Hän ansaitsee siihen kaiken tukemme, toivotan hänelle onnea, ja hän tietää, että hän voi luottaa minuun.
Arvoisa puhemies, arvoisa komission jäsen, hyvät parlamentin jäsenet, Jumalan myllyt jauhavat hitaasti, mutta ne jauhavat.
Minusta ne jauhavat oikeastaan liian hitaasti.
Kahden vuoden ajan meillä on ollut komission ehdotus.
Tavoite: tarkastusjärjestelmän yhdenmukaistaminen ja rehujen virallisen valvonnan koordinoimisen parantaminen Euroopan unionin jäsenvaltioissa.
Elintarviketurvallisuus on nykypäivän sana, ehkä jopa vuoden sana.
Sen, miten läheisesti elintarvikkeidemme turvallisuus liittyy eläinten syömään rehuun, ovat osoittaneet viime aikojen skandaalit, rehuseoksen sisältämästä dioksiinista ja jäteöljystä liha- ja lihaluujauhon valmistamiseen.
Lihaluujauhohan voi olla, kuten me kaikki tiedämme, hyvä valkuaislähde erityisissä valmistusmenetelmissä.
Sen valmistamisessa havaittiin kuitenkin käytäntöjä, jotka on luokiteltava viime kädessä rikolliseksi toiminnaksi.
Kuluttaja reagoi oikeutetusti radikaalisti.
Kuluttaja siirtyy käyttämään toisia elintarvikkeita, joiden hän uskoo olevan turvallisia.
Politiikkaa vaaditaan tekemään kaikkensa voidakseen taata elintarvikkeiden turvallisuus.
Miten voidaan kuitenkin antaa takeita, jos ei ole suoritettu valvontaa?
Sisämarkkinoilla, joilla ei suoriteta rajatarkastuksia, valvontavelvollisuus on meidän mielestämme Euroopan unionilla.
Rehujen ja elintarvikkeiden valvonta kuuluu kuitenkin jäsenvaltioiden toimivaltaan.
Pitkissä sovittelukomiteassa käydyissä neuvotteluissa löydettiin nyt kompromissi, joka voidaan hyväksyä: vakuutus siitä, että komission toteuttamia suojatoimia noudatetaan siihen asti, kunnes ne on korvattu toisella päätöksellä, ja että jäsenvaltioilla on velvollisuus antaa tarkastuksia paikan päällä tekeville komission ja jäsenvaltion asiantuntijoille "kaikki apu".
Yksi asia on varmaa: vain yhdessä ja yhdistämällä kaikki voimat, sekä jäsenvaltioiden että komission, me voimme lisätä merkittävästi herkän rehualan turvallisuutta.
PPE-DE-ryhmä puoltaa saavutettua kompromissia.
Me toteamme kuitenkin erittäin selvästi, että seuraamme jatkossa kehitystä edelleen kriittisesti ja reagoimme ongelmiinkin taas asianmukaisesti.
Haluaisin kiittää Euroopan parlamenttia siitä, että se on tukenut Euroopan komission kantaa, ja siitä, että parlamentti on ponnistellut huomattavasti vastatakseen neuvoston huolenaiheisiin.
Tässä sovittelussa ylitetään tosiaan oikeudellisen tekstin tekniset yksityiskohdat ja korostetaan Euroopan parlamentin, neuvoston ja komission voimakasta tahtoa suojella terveyttä ja kuluttajien etua sekä näiden elimien yhteistä sitoutumista tähän tavoitteeseen.
Jäsenvaltioilla ja komissiolla on nyt käytössään parempi väline, jolla voidaan taata, että eläinten ravintoon liittyvä yhteisön lainsäädäntö pannaan kunnolla täytäntöön, ja jos kolmansissa maissa sattuu hätätapauksia, niihin on mahdollista reagoida nopeasti.
Kiitoksia, arvoisa komission jäsen Liikanen.
Te olette tänään niin niukkasanainen, ettei sinä aikana ehtinyt juomaan edes yhtä pientä kahvitilkkaa!
Keskustelu on päättynyt.
Äänestys toimitetaan huomenna klo 10.00.
Kaupunkien kestävä kehitys
Esityslistalla on seuraavana Lienemannin laatima ympäristöasioiden, kansanterveyden ja kuluttajapolitiikan valiokunnan mietintö (A5-350/2000) ehdotuksesta Euroopan parlamentin ja neuvoston päätökseksi kaupunkien kestävää kehitystä edistävästä yhteisön yhteistyöjärjestelmästä.
Arvoisa puhemies, suhtaudun myönteisesti kompromissitarkistuksien sarjaan, joka on esitetty Lienemannin ja Roth-Behrendtin nimissä sosialistipuolueen puolesta ja jonka olen itse esittänyt PPE-DE-ryhmän puolesta, etenkin, kun sopimuksen myötä voidaan ottaa käyttöön 14 miljoonan euron suuruinen talousarvio, jonka avulla taataan, että tämä nelivuotinen ohjelma voidaan käynnistää vuonna 2001 ilman toista käsittelyä.
Tiivistetysti voidaan sanoa, että tämä sitoutuminen yhteisön kehykseen johtaa komission ja neuvoston myötävaikutuksella toivottavasti siihen, että olemassa oleville järjestelmille luodaan oikeusperusta; näitä järjestelmiä noudattavat sellaisten paikallisten ja alueellisten viranomaisten, jotka edistävät aktiivisesti kaupunkien kestävää kehitystä, muodostamat verkostot.
Meidän on pidettävä huolta siitä, että emme noudata erittelevää "ylhäältä alas" -lähestymistapaa, kun kyse on kokoavasta "alhaalta ylös" -aloitteesta.
Komission ei pidä määrätä prioriteetteja ylhäältä, vaan sen on seurattava ja helpotettava paikallisella tasolla tehtyä työtä, koska paikalliset viranomaiset eivät ole pelkästään komission politiikkojen edistäjiä.
Paikalliset viranomaiset ovat kansalaisia lähimpänä oleva hallinnon taso.
Heillä on demokraattinen, taloudellinen ja hallinnollinen vastuu kaupunkien kestävyydestä.
Suhtaudun myönteisesti tähän lainsäädäntöön.
Arvoisa puhemies, tästä asiasta on varmastikin keskusteltu niin paljon ja olemme niin yksimielisiä, että varsinaista mietinnön esittelyä ei sitten tarvitakaan.
Mutta joka tapauksessa ajatus kaupunkien kestävästä kehityksestä on aivan viime vuosina saanut enemmän ja enemmän tuulta purjeisiinsa.
Kysymys on ennen muuta horisontaalisesta lähestymistavasta, siitä, että kestävä kehitys on yhteinen nimittäjä sekä sosiaaliselle, taloudelliselle että ekologiselle toiminnalle kaupungeissa.
Tiedämme, että komissio on valmistelemassa tällä hetkellä kestävän kehityksen ohjelmaa koko Euroopan unionille, ja tuon ohjelman tulisi olla puolen vuoden kuluttua valmis.
Toivon, että yhtenä erittäin tärkeänä osana tässä unionin kestävän kehityksen strategiassa tulee olemaan kaupunkien kestävä kehitys.
Tiedämme, että valtaosa eurooppalaisista asuu kaupungeissa, ja tähän saakka nimenomaan kaupunkien osalta nämä asiat ovat jääneet lapsipuolen asemaan.
Mietinnön esittelijä Lienemann on aivan oikein kasvattanut komission ehdottamaa budjettia.
Nytkään tuo summa ei ole kovin suuri, mutta tällä summalla päästään ratkaisevasti aloittamaan kaupunkien välistä verkottumista niin, että nimenomaan kansalaiset pääsevät suoraan yhteyteen toimijoiden kanssa eri maiden verkostoissa.
Tällä tavalla voidaan kehittää eurooppalaista näkemystä kaupunkien kehittämisestä.
Toivon, että nämä varat käytetään siihen, että nimenomaan kansalaisten näkökulmasta kehitetään eurooppalaista yhteistoimintaa.
Arvoisa puhemies, Euroopan kestävän kehityksen kaupungit -kampanjassa, jonka 540:n eri paikallisviranomaisen muodostama yhteenliittymä on perustanut, on sitouduttu panemaan täytäntöön sellaisia paikallisia politiikkoja ja toimia, joiden tavoitteena on edistää vakautta.
Kyse on tosiaankin sellaisten parhaiden käytäntöjen käyttöön ottamisesta, jotka todella voivat kehittää kaupunkejamme myönteisesti.
Irlannissa kaupunkien uudistamisohjelmat vaikuttavat merkittävästi pienten kaupunkien ja kylien parantamiseen.
Pienten kaupunkien ja kylien uudistamisohjelma on olennainen osa maaseudun kehittämistä.
Pääasiassa Euroopan sosiaalirahastosta sekä kansallisista valtiovarainministeriöistä saadut rakennerahastot on kohdistettava aina yhteiskuntamme vähäosaisimpien ja köyhimpien alueiden kehittämiseen.
Kestävyyteen liittyvä kysymys ei koske kaupunkeja.
Euroopan unionissa on monia maaseutupaikkakuntia, joita on kehitettävä ja tuettava myönteisesti.
Työttömyyden aiheuttamia ongelmapesiä on sekä kaupungeissa että maaseudulla.
Koska olemme lakiasäätävä toimielin, meidän ei pitäisi missään vaiheessa pahentaa kaupunkien ja maaseudun välistä kahtiajakoa.
Meidän on kehitettävä syrjäytyneitä ja vähäosaisia alueita samalla, kun tuemme taloudellista kehitystä ja laajennamme sosiaalisia ohjelmia.
Suunnitteluprosessi on pantava täytäntöön oikeudenmukaisesti ja uudistavasti.
Arvoisa puhemies, pyydän anteeksi myöhästymistäni, mutta keskustelut etenevät tähän aikaan illasta nopeammin kuin päivällä.
Esitän teille nyt niitä näkökohtia, joita jäsen Lienemann olisi itse halunnut esitellä, jos muut työt eivät olisi häntä pidätelleet.
Ehdotus Euroopan parlamentin ja neuvoston päätökseksi kaupunkien kestävää kehitystä edistävästä yhteisön yhteistyöjärjestelmästä, jonka Euroopan komissio hyväksyi 22. marraskuuta 1999, on jatkoa vuonna 1992 käynnistetylle hankkeelle nimeltä Euroopan kestävät kaupungit.
Kaupunkien, joissa asuu noin 80 prosenttia Euroopan väestöstä, tila on tärkeä huolenaihe, jolla on merkittäviä vaikutuksia sekä paikallisella, eurooppalaisella että kansainvälisellä tasolla.
Minun on pakko todeta, että kaikkein kiperimmät ympäristöongelmat Euroopassa koskevat erityisesti kaupunkialueita.
Ongelmat liittyvät usein läheisesti yleisiin ympäristöhaasteisiin ja vaikuttavat suoraan miljoonien kansalaisten elämään.
Elämänlaatua kaupungeissa voidaan kuitenkin merkittävästi parantaa siten, että kaupunkien kehitystä koskevissa politiikoissa sovelletaan yhtenäistä ja kestävää lähestymistapaa.
Kestävän kehityksen käsite ei nimittäin ainakaan suurissa kaupungeissa rajoitu, eikä sitä pidäkään rajoittaa, yksinomaan ympäristönäkökohtiin, sillä käsite sisältää myös sosiaalisia ja taloudellisia näkökohtia.
Euroopan kaupungit muodostavat tärkeitä taloudellisia, poliittisia ja sosiokulttuurisia keskuksia.
Kaupungit voivat myös suuresti uhata luonnonympäristöämme, joten haasteenamme onkin nyt edistää sellaista tasapainoista kaupunkien kehitystä, jonka ansiosta ne voisivat säilyttää merkittävän roolinsa sekä nykyisessä että tulevaisuuden yhteiskunnassa.
Suuri haasteemme on löytää sellaisia menetelmiä kaupunkien kehitystä koskevien politiikkojen luomiseksi, joiden perusteella voidaan jatkaa kaupunkien hallintorakenteiden kestävään kehitykseen tähtääviä tavoitteita.
Sen vuoksi esittelijämme Lienemann on muiden toimielinten suostumuksella esittänyt kokonaistalousarvion hienoista nostamista 14 miljoonaan euroon, jotta voidaan edistää alan yhteistyötä vuosina 20012004.
Määrärahat suunnataan pääasiassa Euroopan järjestäytyneiden kaupunkiverkostojen toimintaan, joka koskee kaupunkien kestävään kehitykseen liittyvien hyvien käytäntöjen kehittämistä ja levittämistä.
Arvoisa puhemies, epäilemättä Euroopan kansalaiset vaativat suotuisampaa ympäristöä, ja meidän on tässä parlamentissa tuotava nämä odotukset julki ja tehtävä niiden toteuttaminen mahdolliseksi.
Monivuotinen ohjelma kaudelle 20002004 kaupunkien kestävästä kehityksestä on sopiva väline tähän tarkoitukseen, kuten Agenda 21 on erinomainen toimenpiteiden koordinointi- ja kehittämiskeino.
Kuitenkin meidän on pakko myöntää, että yleisesti ottaen ei ole onnistuttu Agenda 21 soveltamisessa eikä saavutettuja tuloksia ajatellen.
Maankäytön suunnittelussa ei edelleenkään monissa jäsenvaltioissa oteta huomioon sitä kapasiteettia, joka liittyy fyysiseen todellisuuteen, kulttuuriperintöön eikä kuntien resursseihin huolehtia ympäristövaatimuksistaan.
Samoin kaupunkien kestävää kehitystä käsittelevässä mietinnössä huomio kiinnitetään merkittäviin puutteisiin paikallistason ympäristösäännösten käytännöissä ja kehittämisessä.
Monivuotisen ohjelman tavoitteet ovat kunnianhimoiset, ja sen soveltamisala on varsin laaja ja laajennettavissa ehdokasvaltioihin.
Ei ole epäilystäkään, etteikö ehdotuksessa esitetyn kaltaista budjettia tarvittaisi, mutta haukkaamme jälleen kerran tyhjää, jos meillä ei ole paljon tämänhetkisiä tulosten valvonta- ja arviointimekanismeja tehokkaampia keinoja.
Johtopäätös on seuraava: kyllä budjetin vahvistamiselle, kyllä mietinnölle ja esittelijä Lienemannin komission ehdotukseen tekemille parannuksille, mutta sekä komission että jäsenvaltioiden itsensä on myös vahvistettava, ja huomattavasti, kaikkien näiden ohjelmien soveltamiseen liittyviä valvontamekanismeja.
Arvoisa puhemies, kuten jäsen Patrie on jo sanonut, 80 prosenttia Euroopan väestöstä asuu kaupungeissa.
Näiden ihmisten mahdollisuudet hyvään elämään riippuvat täysin siitä ympäristöstä, jossa he asuvat.
Valitettavasti kaupungit yhdistetään nykyään lähes automaattisesti huonoon ympäristötilanteeseen - paljon päästöjä, paljon liikennettä ja saastuneet vesistöt, niin ei oikeastaan tarvitse olla.
Paremmat tiedot ja uusi tekniikka antavat mahdollisuudet parempaan ympäristöön Euroopan kaupungeissa.
Selkeä lainsäädäntö ja sen tarkka valvominen ovat lisäksi yksi väline.
Kaupungeilla on itsellään käytössään suuri osa niistä välineistä, joiden avulla voidaan parantaa omien kansalaisten ympäristöä.
Kunnat ja kaupungit tunnistavat yleensä parhaiten omat ongelmansa.
Järkevän kaupunkisuunnittelun, hyvin toimivan julkisen liikenteen ja muiden kunnallisten sidosryhmien kanssa tehtävän yhteistyön kautta kansalaisille voidaan antaa parempi ympäristö.
Sitä paitsi parlamentissa tekemämme ympäristöasioita koskevat päätökset toteutetaan käytännössä paikallisella tasolla.
Ilmastokysymys on tästä hyvä esimerkki.
Kuljetusten vähentäminen ja fossiilisten polttoaineiden käytöstä luopuminen paikallisella tasolla ovat välttämättömiä toimia, jotta pystyisimme muuttamaan meihin kohdistuvia ilmastollisia uhkia.
Unionin toimielinten ja paikallisen tason, toisin sanoen kuntien tai kaupunkien, välillä on käytävä selkeää vuoropuhelua ja tehtävä hyvää yhteistyötä.
Luulen että esittelijä Lienemannin mietintö edistää sitä.
Kansalaiset on kuitenkin saatava osallistumaan asiaan myös paikallisella tasolla.
Se voi tapahtua tekemällä yhteistyötä yliopistojen, vapaaehtoisjärjestöjen, yritysten ja muiden toimijoiden kanssa.
Tästä syystä olen sitä mieltä, että siinä määritelmässä, josta käy ilmi, ketkä voivat anoa varoja puiteohjelmasta, on oltava tilaa muillekin yhteenliittymille kuin niille, joita me perinteisesti pidämme kunnallisina järjestöinä.
On olemassa useita hyviä esimerkkejä siitä, että kuntien lisäksi toimintaan osallistuu muitakin.
Juuri vastuun laajuus on tärkeää.
Mielestäni sen pitää olla yksi kriteeri.
Haluan sen vuoksi tukea tarkistusta 31.
Arvoisa puhemies, saanen ensiksi onnitella esittelijä Lienemannia, vaikkei hän olekaan paikalla, hänen tekemästään erinomaisesta työstä, ja ilmaista suuren tyytyväisyyteni siihen, että saatamme voida tehdä päätöksen tästä tärkeästä aloitteesta ensimmäisessä käsittelyssä; kiitokset tästä kuuluvat sekä parlamentin että neuvoston rakentavalle työlle.
Ehdotus, joka koskee kaupunkien kestävää kehitystä, vaikuttaa suoraan jopa 80 prosenttiin Euroopan väestöstä ja heidän jokapäiväiseen elämäänsä.
Ehdotuksen myötä koko Euroopan ja muidenkin maiden kaupungit voivat kokoontua ja niitä kannustetaan siihen oppimaan toistensa kokemuksista; kaupunkeja autetaan käsittelemään ympäristöongelmia ja -haasteita sekä pyrkimään kohti kestävyyttä.
Komissio on myös kiitollinen siitä huomattavasta tuesta, jota Euroopan parlamentti on antanut tälle ehdotukselle, sekä monista hyödyllisistä tarkistuksista, joita on esitetty.
Komissio myöntää, että on tärkeää edistää sen päätöksentekoprosessin hyvää hallintoa ja avoimuutta.
Näin ollen kannatamme voimakkaasti sitä, että otetaan käyttöön avainasemassa olevien osapuolien kanssa käytävän vuoropuhelun periaatteet, jotta voitaisiin määritellä ne prioriteettiaiheet, joita aiotaan tukea.
Periaatteiden uudistava lähestymistapa tarkoittaa sitä, että kaupunkien muodostamien verkostojen, jäsenvaltioiden, EU:n toimielimien, kansalaisjärjestöjen ja talousyhteisön kanssa tehdään yhteistyötä; näin taataan se, että kehyksestä saatavat varat kohdistuvat niille kestävän kehityksen alueille, jotka tarvitsevat varoja eniten.
Tällainen uudistava lähestymistapa muodostaa mielestäni hyvän esimerkin, jota toiset voivat seurata.
Tämän ehdotuksen talousarviosta on keskusteltu jonkin verran, ja keskusteluissa on tuotu esiin monia kantoja, jotka koskevat sitä, onko komission alun perin ehdottama 12,4 miljoonan euron suuruinen summa sopiva.
Monet ovat väittäneet, että talousarvio on liian pieni.
Komissio haluaa kuitenkin korostaa, että tässä kehyksessä ei ole kyse perustason hankkeiden täytäntöönpanosta.
Muita yhteisön ohjelmia ja aloitteita on jo otettu käyttöön tässä tarkoituksessa.
Kehyksen tarkoituksena on ennemminkin helpottaa sellaisten tietojen ja ajatusten vaihtoa, jotka koskevat kaupunkien kestävään kehitykseen liittyviä parhaita käytäntöjä, jotta ratkaisut, joihin on yhdessä kaupungissa päädytty, voidaan jakaa Euroopan ja muidenkin maiden kaupunkien kanssa.
Kehyksen laadullinen lähestymistapa ja rönsyilevät vaikutukset ovat sellaiset, että vaikka kehyksen talousarvio onkin suhteellisen pieni, on odotettavissa, että kehys vaikuttaa todellisesti Euroopan kaupunkien kestävän kehityksen edistämiseen.
41:tä tarkistusta on pohdittu huolellisesti, ja komissio voi hyväksyä niistä 30, joko täysimääräisesti tai periaatteessa.
Tarkistuksessa 33 ehdotetaan talousarvion tarkistamista ehdotetusta 14 miljoonasta eurosta.
Meidän on tehtävä selväksi, että näissä asioissa komission yleisenä linjana on, että talousarvion lisäämistä ei voida hyväksyä, jos neuvosto ja parlamentti eivät siirrä lisävaroja asianomaisiin budjettikohtiin.
Kuitenkin tässä erityisessä tapauksessa, ja sen vuoksi, että se helpottaa hyväksymistä ensimmäisessä käsittelyssä, komissio on poikkeuksellisesti suostunut hyväksymään ehdotuksen 14 miljoonan euron suuruisen taloudellisen soveltamisalan lisäämisestä ilman, että lisävarojen myöntämisestä olisi annettu määräystä.
Vaikka suostummekin tukemaan 14 miljoonan euron summaa, emme voi tukea 20 miljoonan euron summaa, jota ehdotetaan tarkistuksessa 14.
Toinen asia liittyy komitologiaan.
Kun otetaan huomioon, millainen toimi on laatuaan, komissio voi hyväksyä tarkistukset 10 ja 23.
Neuvoa-antavan komitean perustaminen olisi asianmukainen komitologinen ratkaisu.
Joten komissio voi lopuksi hyväksyä täysin tarkistukset 2, 5 8, 10 13, 15, 16, 18 20, 22 24, 28, 30, 32 35 ja 37.
Komissio voi periaatteessa hyväksyä tarkistukset 25, 27, 36, 40 ja 41.
Komissio ei voi hyväksyä tarkistuksia 1, 3, 4, 9, 14, 17, 21, 26, 31, 38 ja 39.
Tarkistuksen 31 myötä kansalaisjärjestöt, yliopistot ja muut sellaiset otettaisiin pääasiallisina kumppaneina mukaan niihin verkostoihin, joita on määrä tukea.
Tarkoituksena on, että tässä kehyksessä pääasiallisia kumppaneita olisivat komissio ja verkostot, jotka muodostuvat sellaisista paikallisviranomaisista, joiden oikeudelliseen vastuuseen kuuluu kaupunkien kestävän kehityksen politiikkojen kehittäminen ja täytäntöönpano.
Siksi emme voi hyväksyä tätä.
Lopuksi haluaisin kiittää Euroopan parlamenttia siitä seikkaperäisestä huolellisuudesta, jolla se on tarkastellut tätä ehdotusta, ja kaikkien osapuolien antamasta arvokkaasta palautteesta.
Se on eittämättä vahvistanut ja parantanut ehdotuksen laatua ja näin ollen auttanut varmistamaan, että EU:n ja muidenkin maiden kaupungit hyötyvät ehdotuksesta mahdollisimman paljon.
Olen myös mielissäni, että toimielimet ovat tehneet yhteistyötä sellaisessa hengessä, että pitäisi olla varmaa, että tämä ehdotus hyväksytään ensimmäisessä käsittelyssä.
Kiitoksia, arvoisa komission jäsen Liikanen.
Keskustelu on päättynyt.
Äänestys toimitetaan huomenna klo 10.00.
Ennalta varautumisen periaate
Esityslistalla on seuraavana keskustelu Patrien laatimasta ympäristöasioiden, kansanterveyden ja kuluttajapolitiikan valiokunnan mietinnöstä (A5-352/2000) komission tiedonannosta ennalta varautumisen periaatteesta.
Arvoisa puhemies, arvoisa komission jäsen, hyvät kollegat, ryhdymme nyt käsittelemään, tosin kovin myöhään, kuuluisaa ennalta varautumisen periaatetta.
Sanon sitä kuuluisaksi siksi, että aihe on tullut muotiin, ja olette varmasti samaa mieltä kanssani siitä, kun sanon, ettei kulu päivääkään ilman, että lehdet otsikoisivat ennalta varautumisen periaatteesta perusteetta, oikein tai väärin, mutta useimmiten virheellisin tiedoin.
Kansalaisten osoittama kiinnostus tuohon periaatteeseen ei ole lainkaan yllättävää, sillä kiinnostus kertoo heidän oikeutetusta huolestaan, sillä kansalaiset ovat huolestuneita näistä asioista viimeaikaisten elintarvikeskandaalien ja erilaisten katastrofien vuoksi (esim. saastuneen veren tapaus).
Kiinnostus ennalta varautumisen periaatetta kohtaan johtuu myös siitä, että väestö on menettänyt luottamuksensa tieteeseen, josta tiedetään, ettei se ole - tai ei ole enää - erehtymätön.
Ja tuo kiinnostus johtuu vihdoin myös siitä, että väestö on menettänyt luottamuksensa julkisiin ja poliittisiin päättäjiin, joiden epäillään pyrkivän miellyttämään tiettyjä teollisen sektorin painostusryhmiä tai toimivan vain ylipäänsä liian heppoisin perustein.
Kaikki tämä kertoo ennalta varautumisen periaatteeseen liittyvän poliittisen haasteen merkityksestä, ja tässä mielessä suhtaudun myönteisesti sekä komission aloitteeseen että kyseistä periaatetta koskevan komission tiedonannon sisältöön yleisesti.
Haluaisin tänä iltana korostaa lyhyesti kaksi tähän keskusteluun liittyvää merkittävää haastetta voidakseni selostaa tulosta, johon toivon parlamentin päätyvän.
Keskustelumme kohteena olevan mietinnön ensimmäinen haaste koskee oikeudellisia näkökohtia.
Vaikka ennalta varautumisen periaatteesta onkin itse asiassa kerrottu julkisissa tiedotusvälineissä vasta vähän aikaa, sitä ei kuitenkaan ole käsitelty oikeudelliselta näkökannalta kansainvälisellä tasolla.
Ennalta varautumisen periaatteeseen on viitattu monissa perustamissopimuksissa ja kansainvälisissä sopimuksissa.
Euroopan yhteisöjen tuomioistuin ja jopa WTO:n riitojenratkaisuelimet katsovat, että tuota periaatetta saatetaan soveltaa ympäristöä tai kansanterveyttä koskevissa kysymyksissä toisinaan jopa eurooppalaisten etujen vastaisesti, kuten raakamaidosta valmistettua juustoa koskeva keskeneräinen tapaus osoittaa.
Nämä kansainvälisiin teksteihin sisältyvät viittaukset eivät kuitenkaan riitä täsmentämään ennalta varautumisen periaatteen luonnetta tai oikeudellista arvoa varsinkaan, kun niissä ei ole sitä millään tavoin määritelty.
Tämä saattaa kansalaiset oikeudellisesti epävarmaan asemaan, mitä ei voida hyväksyä, mutta se saattaa oikeudellisesti epävarmaan asemaan myös teollisuudenharjoittajat, jotka eivät enää tiedä, mikä heitä odottaa.
Komission tiedonannon ja parlamentin mietinnön ensisijaisena haasteena on siis täsmentää ennalta varautumisen periaatteen luonnetta ja oikeudellista arvoa, jonka myös toivomme sille annettavan, määrittää olosuhteet, joissa tuo periaate pannaan ja on pantava täytäntöön, sekä vihdoin päättää kriteereistä, joihin periaatteen soveltamisessa on vastattava.
Toinen haaste, joka liittyy tuota periaatetta koskeviin toimiimme, on lähinnä poliittinen.
Unionin on korostettava yhtenäistä näkemystä ennalta varautumisen periaatteesta, jotta se voidaan sisällyttää kaikkiin unionin toimivaltansa piirissä toteuttamiin politiikkoihin ja jotta tällaista eurooppalaista lähestymistapaa olisi mahdollista suositella myös kumppaneillemme, joiden lähestymistapa ympäristö- ja terveyskysymyksissä on usein omaamme kunnianhimottomampi.
Tässä suhteessa olisi tärkeää, että parlamentti ottaisi asiaan hyvin selkeästi kantaa, jotta komissio saisi kunnon valtuudet puolustaa unionin kantoja kansainvälisissä elimissä ja etenkin WTO:ssa.
Päätöslauselma, johon päädyimme ympäristöasioiden, kansanterveyden ja kuluttajapolitiikan valiokunnassa käymiemme useiden keskustelujen jälkeen, on enimmäkseen sopusoinnussa Nizzan huippukokouksessa tehtyihin päätelmiin liitetyn neuvoston päätöslauselman kanssa, ja olemme tähän tyytyväisiä.
Ympäristöasioiden, kansanterveyden ja kuluttajapolitiikan valiokunnan teksti on tulosta siitä, että on jatkuvasti pyritty kompromissiin tai lähinnä tasapainoon niiden keskusteluissamme esiin tuotujen äärimmäisten ja maltillisten mielipidesuuntausten välillä, joissa molemmissa syyllistytään ylilyönteihin.
Jyrkimpiä mielipiteitä esittäneet yrittävät jarruttaa innovaatioita ja edistystä, kun taas maltillisempaa mielipidesuuntausta edustavat katsovat, että ennalta varautumisen periaatteeseen pitäisi turvautua ainoastaan tilanteissa, joissa on kyse merkittävästä terveys- tai ympäristövaarasta, eli tilanteissa, joissa ylitetään tietty riskikynnys, joka on vielä määriteltävä, vaikkei oikein tiedetä miten!
Koska asiaan on esitetty kaksi lähestymistapaa, minun on yritettävä löytää oikeanlainen tasapaino tämän poliittisen välineen oikeudellisen käytön mahdollistamiseksi.
Euroopan unionilla on kunnianhimoa taata kansalaisilleen terveyden ja ympäristön suojelun korkea taso.
Hyvät kollegat, tämän vuoksi kehotan teitä tukemaan tätä perusteltua ja järkevää näkemystä tuosta periaatteesta sekä hylkäämään kaikki tarkistukset, jotka eroavat tavalla tai toisella kyseisestä näkemyksestä.
Arvoisa puhemies, arvoisa komission jäsen, hyvät kollegat, oikeudellisia asioita käsittelevä valiokunta on korostanut ennalta varautumisen periaatteen osalta muutamia keskeisiä näkökohtia, jotka heijastuvat myös kollega Patrien erinomaisesta mietinnöstä.
Siinä yhteydessä meille ei ollut kyse pelkästään puhtaasti juridisesta arvioimisesta.
Me otimme pikemminkin asiaan täysin poliittisen kannan.
Korostan tätä, koska ennalta varautumisen periaatteen soveltamisessa vaaditaan enemmän kuin pelkästään käytännössä moitteetonta lainsäädäntöä.
Kyse on siitä, että sopimuksissa luvattu korkeatasoinen suojelu myös todellakin taataan kansalaisille Euroopan unionin sisällä.
Se onnistuu vain, jos me suhtaudumme todella vakavasti ennalta varautumiseen.
Tavoitteena ei pidä olla vahinkojen rajaaminen tai korjaaminen, vaan ensisijaisesti on pyrittävä estämään ihmisten terveydelle tai omaisuudelle aiheutuvat vahingot.
Sen me saavutamme soveltamalla erittäin tiukasti ennalta varautumisen periaatetta sellaisena kuin myös kollegani sen esitti.
Meidän pitäisi pitää tämä lainsäätäjinä aina mielessä ja myös rohkaista komissiota toimimaan sen mukaisesti jo asiakirjoissaan.
Kollega Patrien mietinnössä annetaan suorastaan tämä tehtävä.
Me olisimme säästyneet BSE:n yhteydessä menneisyydessä ja tulevaisuudessa paljolta, jos olisimme varautuneet siihen ajoissa riittävästi säätämällä lakeja ja myös valvoneet tiukasti näiden lakien noudattamista, mikä on tunnetusti jäsenvaltioiden asia.
Kansalaistemme terveyden suojelemiseksi tehdyn amerikkalaisen hormonilihan torjunnan yhteydessä meiltä on kiistetty ennalta varautumisen oikeutus.
Se leimattiin jopa protektionismiksi!
Myöskään toisessa yhteydessä epäilijät eivät väsy muistuttamaan suhteellisuudesta ja tasavertaisuudesta.
Lähemmin tarkasteltuna sen takana ei ole huoli oikeusvaltiosta vaan pikemminkin huoli rahasta ja voitosta.
Minä henkilökohtaisesti en pelkää lakien antaman suojan liiallisuutta.
Myöskään kansalaisten ei tarvitsisi pelätä.
Kun he tarkastelevat eurooppalaista lainsäädäntöä, heidän pitäisi voida olla pikemminkin varmoja, että heidän koko parlamentilleen on tärkeämpää terveys kuin voittoihin pyrkiminen.
Suosittelen siksi myös noudattamaan sellaisenaan esittelijän meille viitoittamaa linjaa.
Arvoisa puhemies, haluaisin kiittää Patrieta hänen erinomaisesta mietinnöstään, joka käsittelee komission tiedonantoa, joka puolestaan koskee ennalta varautumisen periaatteen monimutkaista aihetta.
Yleisö ei enää luota sokeasti tieteeseen, koska nyt on osoittautunut, ettei sekään ole erehtymätön, eikä yleisö myöskään luota sokeasti poliittisiin päätöksentekijöihin, joiden epäillään katsoneen sormiensa läpi joidenkin teollisten ja kaupallisten painostusryhmien toimia tai joiden epäillään yksinkertaisesti syyllistyneen vastuuttomuuteen.
Meidän on varmistettava, että tämä mietintö heijastelee yleisön vaatimuksia korkeatasoisesta terveyden ja ympäristön suojelusta.
Ennalta varautumisen periaatteen noudattamista voidaan pääasiallisesti pitää riskinhallintastrategiana, jonka tarkoituksena on suojautua tieteelliseltä epävarmuudelta, tai keinona ottaa julkiset päätöksentekoviranomaiset mukaan tieteellisen epävarmuuden hallintaan.
Tiedemiehet arvioivat, miten suuri uhka on, ja poliittiset päätöksentekijät pitävät sen kurissa.
Työnjaon selventäminen on ehdoton ennakkoedellytys, jos halutaan palauttaa yleisön luottamus sekä tiedeyhteisöön että julkisiin päätöksentekijöihin eli meihin poliitikkoihin.
Julkisessa tarkastelussa vähemmistöön jääneillä tieteellisillä kannoilla on myös oma oikeutettu tehtävänsä.
Muistakaamme, että suuri yleisö sai tietää BSE-taudista vähemmistön edustajien laatimasta kertomuksesta.
Yleinen mielipide on oikeutetusti huolissaan ja on alkanut suhtautua erittäin herkkätuntoisesti tällaisiin asioihin; tämä johtuu viimeaikaisista ravintoon liittyvistä skandaaleista ja erityisesti BSE-kriisistä.
Ihmiset eivät halua enää joutua kestämään suurinta iskua sellaisten vaarallisten teknologisten uudistusten takia, joista käy vuosien kuluttua ilmi, että ne ovat aiheuttaneet tarpeetonta vaaraa kansanterveydelle tai ympäristölle.
Ihmiset eivät hyväksy esimerkiksi sitä, että heidän lastensa lelujen valmistusaineiden täydellisestä vaarattomuudesta on epäilyksen häivääkään.
Niin kauan sitten kuin vuonna 1996 Euroopan parlamentti esitti lihan ja liha- ja luujauhon käyttökieltoa koko Euroopan unionissa ennalta varautumisen periaatteen mukaisesti kunpa niin olisikin.
Loppu on historiaa.
Kuluttajien luottamuksen palauttaminen teollisuuteen yleensä onnistuu siten, että hyväksytään selkeät ja tarkat säännöt, joissa otetaan huomioon ennalta varautumisen periaate.
Toimiin on joka tapauksessa ryhdyttävä, ja niitä on tarkistettava säännöllisesti tieteen kehittymisen valossa.
Avoimuuden pitäisi olla ehdoton edellytys kaikissa sellaisissa tapauksissa, jotka vaativat säännöllistä tiedottamista yleisölle, myös silloin, kun hankkeelle tai toimelle on näytetty vihreää valoa.
Periaatteen soveltaminen edellyttää selkeämpiä suuntaviivoja.
Periaatetta pitäisi noudattaa aina, kun on perusteltua aihetta huolestumiseen.
Ennalta varautuminen ei vastaa ennaltaehkäisyä, eikä ennalta varautumisen periaatetta pitäisi pitää teknisenä kaupanesteenä.
Arvoisa puhemies, ennalta varautumisen periaate saavuttaa yhä enemmän jalansijaa kansainvälisissä oikeudellisissa sopimuksissa.
Se aiheuttaa kuitenkin edelleen hämmennystä.
Lyhyesti sanottuna siinä on kysymys siitä, että jos epäillään, niin jätetään tekemättä.
Mutta epäilyksiähän nyt on lähes kaikesta, ja se merkitsisi käytännössä sitä, että mikään ei enää ole mahdollista.
Siksi on hyvä, että komissio selventää tätä asiaa.
Siksi olen todella mielissäni kollega Patrien mietinnöstä.
Hän on tehnyt erinomaista työtä, ja haluan onnitella häntä siitä.
Ennalta varautuminen pitää korostetusti erottaa varovaisuudesta.
Ennalta varautuminen koskee tilanteita, joissa tieteen keinoin ei voida antaa lopullista varmuutta.
Jollakin aineella arvellaan olevan huonoja vaikutuksia, mutta siitä ei ole todisteita.
Varovaisuus sen sijaan on paikallaan tilanteissa, joiden riskit tunnetaan.
Sellaisissa tilanteissa sovelletaan varovaisuussyistä varmuusmarginaalia.
Ennalta varautumisen periaate on poliittinen vastaus riskejä sisältävälle yhteiskunnalle.
Meidän pitää välttää tuntemattomia riskejä.
Ennalta varautumisen periaatteen pitää päteä myös niihin tuotteisiin ja aineisiin, jotka ovat jo nyt käytössä ja markkinoilla, ja sen pitää kattaa myös tuotantomenetelmät.
Kannatan ennalta varautumisen periaatetta, mutta yhden huolestuttavan seikan haluan kyllä tuoda esiin.
Minulla on silloin tällöin sellainen vaikutelma, että ennalta varautumisen periaatteeseen vedotaan miten sattuu.
Uusista aineista ja tuotteista ei ole koskaan ehdotonta tieteellistä varmuutta eikä tule koskaan olemaankaan.
Lähtökohdaksi otetaan vallitseva tilanne, ja se johtaa konservatiivisuuteen ja kaiken uuden vastustamiseen.
Sillä tavalla loittonemme Yhdysvalloista ja suuresta osasta muuta maailmaa.
Se ei ehkä olisi niin kauheaa, mutta pahempaa on, että ennalta varautumisen periaate voi saada aikaan kokonaisen pelkurimaisten poliitikkojen sukupolven.
Sukupolven, joka väistelee vastuuta eikä enää uskalla tehdä päätöksiä, koska haluaa varautua pahimpaan.
Se johtaa politiikan tieteellistämiseen, mutta yksimielisyyteen ei päästä koskaan, koska myöskään tiede ei voi sitä tarjota.
Ennalta varautumisen periaate on siis arvokas ja tärkeä periaate, mutta meidän pitää pyrkiä soveltamaan sitä säästeliäästi.
- Arvoisa puhemies, kellään ei ole epäilyksiä siitä, miten tärkeä ennalta varautumisen periaate on, ja suhtaudun hyvin myönteisesti sekä komission tiedonantoon että Patrien mietintöön.
Korostimme teollisuusvaliokunnassa sitä, miten tärkeää on saada periaatteen noudattamismuodollisuudet selviksi.
Joten olen tyytyväinen nähdessäni, että lopullinen mietintö heijastelee tarvetta kehittää käsitettä edelleen.
Pyysimme myös, että Maailman kauppajärjestössä WTO:ssa ryhdyttäisiin toimiin: annettaisiin vaikka sellainen asetus, jonka avulla taattaisiin, että WTO:n yhteydessä on mahdollista kehittää muita velvoitteita, kuten niitä, joita on monenvälisissä ympäristösopimuksissa, jotta voisimme laajentaa ennalta varautumisen periaatteen ulottuvuutta.
Tässä yhteydessä olisi hyödyllistä, jos komissio vahvistaisi kantaansa, jonka mukaan tuotteen vastustaminen prosessi- tai tuotantomenetelmien perusteella voi olla ennalta varautumisen periaatteen sallittua soveltamista.
On hyvin myönteinen merkki, että neuvoston tekstissä sanotaan, että neuvosto katsoo, että WTO:n säännöt mahdollistavat periaatteessa ennalta varautumisen periaatteen huomioon ottamisen.
Onkin myönteistä, että neuvosto vetoaa jäsenvaltioihin ja komissioon sen varmistamiseksi lainaan tässä tekstiä , että ennalta varautumisen periaate tunnustetaan kaikissa kauppaan liittyvissä yhteyksissä tämän tavoitteen saavuttamiseksi ja sen varmistamiseksi, että periaate otetaan samanaikaisesti huomioon erityisesti WTO:ssa.
Näyttää siltä, että ajatus ennalta varautumisen periaatteen ja Maailman kauppajärjestön yhteensopivuudesta on saamassa jalansijaa, ja siihen on syytä suhtautua myönteisesti.
Monia asioita on pidettävä mielessä sen varmistamiseksi, että kaikki menee hyvin.
Meidän on esimerkiksi varmistettava, että velvollisuus puolustaa ennalta varautuvia toimia - erityisesti kehitysmaiden kannalta - ei vähennä kehitysmaiden mahdollisuuksia suojella terveyttä ja ympäristöä ennalta varautuvilla toimilla.
Lopuksi, jos ennalta varautumisen periaatetta halutaan soveltaa tehokkaasti ja uskottavasti, on tärkeää ottaa sen soveltamiseen liittyviin poliittisiin toimiin mukaan kaikki osapuolet sekä kansalaisyhteiskunnan asianmukaiset edustajat.
Arvoisa puhemies, haluan aloittaa kiittämällä esittelijää erittäin hyvästä mietinnöstä. suhtaudun myönteisesti myös komission ehdotukseen, joka on tärkeä ohje EU:lle ja jäsenvaltioille, kun kyse on ennalta varautumisen periaatteen ymmärtämisestä ja sen soveltamisesta.
Ehdotus on tietenkin kansainvälisesti tarkasteltuna korvaamaton päätöksentekoväline niissä tapauksissa, joissa ollaan epävarmoja vaaroista, tuotteista tai valmistusmenetelmistä.
Olen täysin samaa mieltä komission kanssa siitä kannasta, jonka mukaan ennalta varautumisen periaate on määriteltävä yleisenä periaatteena sen soveltamisalaa rajoittamatta.
Monien kollegoideni tapaan minäkin yllätyin iloisesti Nizzan Eurooppa-neuvoston kokousta koskevasta neuvoston päätöslauselmasta, jossa sanotaan, että ennalta varautumisen periaatetta pitää soveltaa mahdollisimman pian sen jälkeen, kun vaaralliset terveys- ja ympäristövaikutukset on todettu ja kun ei voida tehdä varmoja johtopäätöksiä vaaran tasosta alustavan tieteellisen tutkimuksen perusteella, joka perustuu saatavilla oleviin tietoihin.
Tässä mennään erittäin pitkälle, ja se on tietenkin erittäin hyvä asia.
Haluan myös vedota kollegoihini huomenna toimitettavan äänestyksen kynnyksellä, jotta emme heikentäisi valiokunnan ja esittelijän laatimaa tekstiä hyväksymällä EDD-ryhmän ja PPE-ryhmän laatiman tarkistuksen.
Meidän on sitä vastoin yritettävä vahvistaa tekstiä entisestään näyttääksemme, että olemme ainakin yhtä edistyksellisiä kuin neuvosto.
Tarkistus 9 on erittäin tärkeä.
Siinä ehdotetaan käänteisen todistustaakan soveltamista tuotteisiin, joille ei tarvitse hankkia ennakkolupaa, toisin sanoen, tuottajan on osoitettava, että tuote on turvallinen eikä hän saa jättää vaaroja ja kuluja kuluttajien harteille.
Tietenkin on myös tärkeää vahvistaa oikeusvoimaa, jotta ennalta varautumisen periaatteesta tehtäisiin kansainvälisen oikeuden normi.
Tätä käsitellään vihreiden tekemässä tarkistuksessa 5.
Arvoisa puhemies, se, mistä esittelijä oikeutetusti muistuttaa, varovaisuus- tai ennalta varautumisen periaate vaikka esittelijä tekee eron niiden välille sisältyy useisiin kansainvälisiin sopimuksiin, esimerkiksi Rion sopimukseen vuodelta 1992, Pohjanmeren suojelua koskevaan sopimukseen ja uudempaa Montrealin bioturvallisuuspöytäkirjaan.
Kuten toiset puhujat ovat todenneet, on elintärkeää, että tätä periaatetta käytetään oikein ja että asianosaisille annetaan oikeudelliset takeet, mutta minun tekisi mieli ottaa esiin kolme esittelijä Patrien mietinnössä ja joissakin tarkistuksissa esiintyvää ajatusta, jotka ovat mielestäni ehkäpä mietinnön tärkein asia.
Ensinnäkin se, ettei saisi olla olemassa sellaista alinta mahdollista riskitasoa, jota alitettaessa ennalta varautumisen periaatetta ei pitäisi noudattaa, mistä seuraa, että vaikka riski olisi pieni, periaatetta olisi noudatettava.
Toiseksi avoimuus ja kuluttajille tiedottaminen ovat sangen tärkeitä ja tarpeellisia koko riskinarviointi- ja riskinhallintaprosessissa.
Ja lopuksi sanottakoon, että kansanterveys- ja ympäristönäkökohtien on mentävä muiden, varsinkin taloudellisten näkökohtien edelle.
Arvoisa puhemies, jos näin olisi tehty, mielestäni emme tällä hetkellä murehtisi hullun lehmän tautia emmekä muutamia muitakaan elintarvikkeiden pilaantumistapauksia, joiden tulevat vaikutukset eivät ole vielä tiedossamme.
Tällä hetkellä olemme varsin kiinnostuneita ja huolestuneita siirtogeenisten tuotteiden käytöstä elintarvikkeissa.
Toinen ajankohtainen esimerkki on suuri kiinnostus niitä tietoja kohtaan, jotka koskevat olipa niillä tieteellistä pohjaa tai ei matkapuhelinten ja sähkömagneettisten aaltojen sekä myös sähkömagneettisia aaltoja välittävien tornien mahdollisia vaikutuksia.
Arvoisa puhemies, mielestäni tämä on varsin tärkeä periaate, jos sitä käytetään asianmukaisesti ja aina, kun se on tarpeen.
Arvoisa puhemies, onnittelen esittelijää hänen tekemästään työstä.
Mielestäni Euroopan parlamentin on korkea aika käydä keskustelua siitä, että ennalta varautumisen periaatetta on suojeltava kaikissa EU:n asetuksissa ja direktiiveissä.
Tapahtumat, jotka liittyvät uusiin BSE-vääristymiin Euroopassa, ovat jälleen kerran nostaneet ravinnon turvallisuuteen liittyvän kysymyksen Euroopan poliittisen esityslistan kärkeen.
Ennalta varautumisen periaatteeseen on vedottava aina, kun kyse on EU:n sellaisten uusien lainsäädännöllisten määräyksien antamisesta, jotka koskevat eurooppalaisen ravintoketjun suojelemista ja parantamista.
Euroopan unionin 370 miljoonaa kuluttajaa vaativat, että ravinnon turvallisuuden kohdalla ryhdytään toimiin.
Suhtaudun myönteisesti Euroopan komission jäsen Byrnen, jonka vastuualueena ovat terveys- ja kuluttaja-asiat, viimeaikaisiin lausuntoihin, joissa hän yksiselitteisesti sanoo, että ennalta varautumisen periaate ohjaa hänen toimiaan valmisteltaessa ravinnon turvallisuuden edistämistä koskevia EU:n direktiivejä ja asetuksia.
Arvoisa puhemies, nyky-yhteiskunnassa on suuri joukko kulutustavaroita ja laitteita, joiden valmistamiseen tarvitaan pitkälle erikoistuneita materiaaleja ja aineita.
Kaikki ihmiset tai lähes tulkoon kaikki ihmiset hyväksyvät nämä tuotteet ja käyttävät niitä.
Niiden sisältämät aineet ja materiaalit, samoin kuin monet erilaiset elintarvikkeet, voivat kuitenkin sisältää riskejä.
Niin kuin me kaikki tiedämme, koko elämä on täynnä riskejä ja epävarmuutta.
Elämisen taito on sitä, että riskeihin ja epävarmuuteen osataan suhtautua oikein.
Komission ehdotus tarjoaa hyvän lähtökohdan selkeämmille suuntaviivoille ennalta varautumisen periaatteen soveltamiseen.
Tuen sydämestäni jäsen Patrien mielipidettä siitä, että Euroopan unionin pitää määrittää ennalta varautumisen periaatetta koskeva lähestymistapansa.
Ikävä kyllä minun pitää todeta, että ympäristövaliokunnan aivan liian pitkä päätöslauselmaesitys tarjoaa siihen riittämättömän vastauksen.
Lavean ja epäselvän muotoilun takia enää ei ole selvää, mitä oikeastaan halutaan.
Se on Nizzan Eurooppa-neuvoston päätöslauselman vastakohta.
Tekemissäni tarkistuksissa olen yrittänyt selventää näitä asioita ja poistaa joukon tarpeetonta tekstiä.
Tiede ei useinkaan pysty osoittamaan suoraa yhteyttä tuotteiden ja niiden mahdollisten haittavaikutusten välille, ja siksi me kaipaamme siihen suurempaa selvyyttä.
Keskeinen reunaehto ennalta varautumisen periaatteen soveltamiselle on se, että tuotteiden mahdollisia haittavaikutuksia tutkitaan tieteen keinoin.
Toimenpiteiden kannalta on keskeistä sekä tietyn riskin rajoittaminen että tietyn riskin hyväksyminen.
Sen lisäksi on tärkeää, että otamme huomioon valitsemamme suojelun tason, joka voidaan yleisesti päätellä säätämistämme laeista.
Lopuksi haluan vielä sanoa, että todistustaakan kääntäminen ei ole tarpeen.
Ennalta varautumisen periaatteen oikeaa käsittelemistä varten meidän pitää lisäksi tietää, mitä haitallisia vaikutuksia kiellettävän tuotteen mahdollisilla vaihtoehdoilla on.
Arvoisa puhemies, ennalta varautumisen periaatteesta on tullut yksi kansalaisten tärkeimmistä liittolaisista kansanterveys- ja ympäristöasioissa.
Tämän periaatteen viimeistelemiseksi on kuitenkin kuljettava vielä pitkä matka.
Yhtäältä se on pysynyt tyypillisesti eurooppalaisena välineenä: Atlantin toisella puolella sitä pidetään taantumuksellisena ja jopa keskiaikaisena.
Toisaalta Euroopan unioni itsekin käyttää sitä epäselvällä ja jopa järjenvastaisella tavalla.
Milloin se käyttää sitä liikaa ja arkipäiväistää sen, milloin taas liian vähän, jolloin se herättää meissä pahaa verta.
Siksi pidänkin tätä jäsen Patrien mietinnön täydentämää komission ehdotusta niin merkittävänä.
Se, että siinä määritellään selkeästi, miten ja milloin ennalta varautumisen periaatetta on sovellettava, mahdollistaa sen selkeän käytön Euroopan tasolla.
Näin ennalta varautumisen periaatteesta tulee uskottavampi, minkä lisäksi se valtuuttaa eurooppalaiset neuvottelijat kirjaamaan sen Maailman kauppajärjestön seuraavalla neuvottelukierroksella yleiseksi perusperiaatteeksi.
Sallikaa minun kuitenkin moittia erästä asiaa, joka on mielestäni räikein esimerkki Euroopan unionin osoittamasta epäjohdonmukaisuudesta ennalta varautumisen periaatteen käytössä: puhun nyt matkapuhelimista.
On mahdotonta ymmärtää, että Euroopan unioni suhtautuu välinpitämättömästi kymmeniin riippumattomiin tieteellisiin tutkimuksiin, jotka osoittavat matkapuhelinten olevan mahdollisesti terveydelle vaaraksi.
Voimme jopa kysyä itseltämme, eikö tämä matkapuhelinmania johdu siitä, että suurin osa matkapuhelimia valmistavista yrityksistä on eurooppalaisia.
Sain juuri eilen Lissabonissa ensi käden tietoa eräältä amerikkalaiselta professorilta George Carlolta, joka on seitsemän viime vuoden ajan tehnyt Yhdysvaltojen Elintarvike- ja lääkevirastolle tutkimusta säteilyn vaikutuksesta terveyteen.
Hän kertoi, että on olemassa riski, että matkapuhelinten käyttö lisää aivokasvainten, Alzheimerin taudin ja ihovammojen esiintymistä.
Tässä yhteydessä pyydän komissiota soveltamaan ennalta varautumisen periaatetta matkapuhelimiin ja varoittamaan erityisesti niiden käytön lapsille aiheuttamista vaaroista.
Arvoisa puhemies, haluan kiittää esittelijä Patrieta, joka on tehnyt ennalta varautumisen periaatetta koskevan erinomaisen mietinnön.
Ennalta varautumisen periaatteen määritteleminen ei ole helppoa.
Uskon omasta puolestani, että on mahdotonta luoda yleinen ennalta varautumisen periaate, joka pätisi kaikissa tilanteissa.
Jokainen tilanne vaatii oman ennalta varautumisen periaatteensa.
Sitä meidän on vaikea hyväksyä, mutta elintarvikkeet ja kemikaalit eroavat tosistaan.
Niitä ei sen vuoksi voi käsitellä samalla tavalla.
Tehtävänämme on luoda tarvittavat puitteet sekä ympäristön että ihmisten ja eläinten terveyden suojelemiseksi.
Ennalta varautumisen periaate ei ole kaikissa valtioissamme samanlainen.
Meidän on nyt kuitenkin luotava yhteinen ennalta varautumisen periaate EU:n tasolle.
Periaatteen on oltava selkeä.
Meidän on voitava puolustaa sitä kansainvälisesti ja sillä on oltava myös oikeusvoimaa.
Useat henkilöt parlamentissa ovat aikaisemmin maininneet hullun lehmän tautia koskevan skandaalin yhtenä niistä monista skandaaleista, joita olemme kokeneet viime aikoina.
Tämä skandaali osoittaa jotakin erittäin tärkeää - nimittäin sen, miten tärkeää on uskaltaa tehdä päätöksiä silloinkin, kun meillä ei ole kaikkia todisteita käytettävissämme.
On kuitenkin olemassa muitakin esimerkkejä kuin hullun lehmän tauti, esimerkkejä, jotka eivät ehkä ole aivan yhtä silmiinpistäviä, mutta niitä koskevien päätösten tekeminen on aivan yhtä tärkeää.
Yhtenä esimerkkinä ovat esimerkiksi lasten leluissa käytetyt ftalaatit.
Meillä on jokin kummallinen päähänpisto lisätä leluja makeisiin, jäätelöön ja muuhun syötäväksi kelpaavaan.
Toisella kertaa sanomme, että meillä ei ole tarpeeksi todisteita, ja toisella kertaa sanomme, että ei ole tapahtunut tarpeeksi monta vakavaa onnettomuutta, jotta uskaltaisimme toimia asiassa.
Voi vain valittaa sitä, että tieteen sijasta sisämarkkinoilla päätetään siitä, mitä me päästämme markkinoille.
Tämä on kestämätön tilanne.
Näin se ei voi todellakaan jatkua.
Kannatan esittelijä Patrien tekemää mietintöä kokonaisuudessaan, mutta haluan myös viitata siihen, mitä Schörling aikaisemmin mainitsi puheenvuorossaan, nimittäin siihen, että meillä on oltava tiukempi kanta todistustaakkaan, erityisesti niissä tuotteissa, joille ei tarvita ennakkolupaa.
Tuottajien ja valmistajien on pystyttävä todistamaan, että tuote on todellakin turvallinen.
Meidän on vältettävä se, että kuluttajat toimivat eräänlaisina maksavina koekaniineina, kun kyse on markkinoiden uusista tuotteista.
Arvoisa puhemies, ympäristö ja ihmisten terveys ovat kuin lukuisia toimintoja sisältävä monimutkainen kone, jota pidämme silmällä ja valvomme voidaksemme puuttua asioihin, jotta mikään ei menisi vikaan.
Koneessa käytämme lukuisia valvontalamppuja, joista punaisena palavat lamput varoittavat ja ilmoittavat siitä, että jokin on vialla ja toimiin on ryhdyttävä välittömästi, jotta kone ei menisi rikki.
Me emme saa odottaa, että useammat tai kaikki punaiset lamput palavat.
Tätä on ennalta varautumisen periaate käytännössä.
Näin ei kuitenkaan ole ihmisten terveyden kohdalla.
Tässä me odotamme, että pääsemme puuttumaan siihen vasta sitten, kun kaikki punaiset lamput palavat, ja se on myös EU:n komission tiedonantoa kuvaava ongelma.
Ennalta varautumisen periaatteessa kyse on mielestäni varsin yksinkertaisesti oikeudesta ja erityisesti velvollisuudesta puuttua asioihin riittävien ja välttämättömien välineiden avulla, jos on syytä epäillä tai olettaa, että jokin aine tai jokin prosessi saattaa aiheuttaa peruuttamattomia vahinkoja ympäristölle ja terveydelle.
Niiden, jotka eivät pysty elämään ilman kyseistä ainetta tai prosessia, on todistettava, että sitä voidaan käyttää, ilman että siitä aiheutuisi pysyviä vaurioita.
Komissio ehdottaa muun muassa sitä, että on tarkasteltava niitä etuja ja haittoja, joita tietyssä asiassa toimiminen tai toimimatta jättäminen aiheuttavat.
Juuri näinhän kuitenkin toimittiin BSE-skandaalin yhteydessä, minkä vuoksi katastrofi koetteli Isoa-Britanniaa ja nyt myös Ranskaa, joka oli täysin selvillä BSE:stä, eikä kuitenkaan halunnut soveltaa ennalta varautumisen periaatetta.
Etujen ja haittojen analysoiminen on järjetön ajatus, kun otamme huomioon ennalta varautumisen periaatteen tarkoituksen, nimittäin kyvyn reagoida johonkin tuotteeseen jo ennen kuin edut ja haitat tunnetaan kunnolla.
Sama koskee komission vaatimusta ennalta laaditusta perusteellisesta riskianalyysistä.
Mehän emme tarvitse ennalta varautumisen periaatetta, jos kaikki riskit, kustannukset ja niin edelleen tiedetään.
Olen myös sitä mieltä, että asiantuntijoiden, toksikologien ja ekonomien arvioita painotetaan liikaa.
Riskienkäsittely ja ennalta varautumisen periaatteen toteuttaminenhan eivät ole pelkästään asiantuntijoiden vastuulla, vaan ne ovat yleinen poliittinen vastuu ja asia, eikä komission tiedonanto kannusta poliitikkoja tarpeeksi kantamaan tätä vastuuta.
Arvoisa puhemies, koska ennalta varautumisen periaatetta on aina tilanteiden tai kulloistenkin etujen mukaisesti pyritty tulkitsemaan mitä erilaisin tavoin, se voi olla erinomainen asia tai toimia pahimmalla mahdollisella tavalla.
Minun on lisäksi myönnettävä, etten oikein ymmärrä, miksi eläinten hyvinvointia koskeva asia on ympätty mietintöön.
Kyseisen periaatteen soveltamisessa on kaikin tavoin vältettävä rajoittamasta innovaatioita ja taloudellista toimintaa, aiheuttamasta ylivarovaisuutta teollisuudessa tai teollisuuden toiminnan pysähtymistä tai sitä, että periaatetta käytetään kilpailun kiertämisen välineenä.
Kyseistä periaatetta pitää käyttää vain todellisissa vaaratilanteissa.
Vain poliitikkojen on voitava päättää sen käytöstä.
Näin ollen on syytä määrittää tuo periaate tarkoin Euroopan yhteisöjen tuomioistuimen tavanomaisten tulkintavirheiden välttämiseksi, käsitellä sitä taitavasti ja harkiten, määritellä selkeästi sen käyttöön johtavat tekijät sekä sisällyttää se WTO:ssa käytäviin neuvotteluihin.
Kun otetaan huomioon valitut kriteerit eli suhteellisuus, tasavertaisuus, yhtenäisyys, etujen ja haittojen tarkastelu sekä tieteellisen kehityksen tarkastelu, ennalta varautumisen periaatetta on osattava soveltaa siten, että riskin suuruuden ja valitun toimenpiteen välillä vallitsee oikea suhde, toisin kuin Euroopan unioni toimi hullun lehmän taudin yhteydessä.
Meidän on myös avoimuuden nimissä pidettävä huoli siitä, että taataan oikeus mielipiteiden ilmaisuun sekä tuottajien, käsityöläisten tai teollisuudenharjoittajien suojeluun siten, että arviointiraportteihin sisällytetään edellä mainittujen mielipiteitä ja huomioita samalla tavoin kuin niihin sisällytetään sellaisten tieteenharjoittajien mielipiteitä, joiden tekemät päätelmät on mahdollisesti sivuutettu.
Lopuksi toteaisin, ettei maasta saatavien tuotteiden aitoutta pidä uhrata turvallisuudelle hinnalla millä hyvänsä ja että vaikka kalibroidut tuotteet takaavat paremman elintarviketurvallisuuden, monimuotoisuus tuo mukanaan tiettyjä laadullisia epävarmuustekijöitä ja edellyttää siis jonkinasteista riskinottoa.
Jos tuohon periaatteeseen vedotaan miten sattuu, on vaarana, että hygieenisyys viedään huippuunsa, että meillä on kohta täysin hajuttomia ja mauttomia elintarvikkeita ja että tuotanto tasapäistyy.
Arvoisa puhemies, haluaisin ilmaista arvostavani parlamentin aloitetta, jossa tarkastellaan ennalta varautumisen periaatetta, ja esittelijä Patrien tekemää erinomaista työtä.
Ennalta varautumisen periaatetta koskeva komission tiedonanto annettiin tämän vuoden helmikuussa, ja siinä ehdotetaan suuntaviivoja, joissa määritellään, milloin ja miten ennalta varautumisen periaatetta käytetään.
Periaatteeseen ja lähestymistapaan viitataan usein kansallisella, Euroopan ja maailmanlaajuisella tasolla, kun keskustellaan ihmisten terveyteen ja ympäristöön liittyvistä kysymyksistä.
Ennalta varautumisen periaatteesta keskusteltiin myös Nizzan huippukokouksessa, jossa pantiin merkille yleisten asioiden neuvoston hyväksymä päätöslauselma.
Päätöslauselmassa kehotetaan komissiota käyttämään hyväksyttyjä suuntaviivoja ja ottamaan ennalta varautumisen periaatteen huomioon aina, kun se on tarpeen, kun komissio laatii lainsäädäntöaloitteita ja kaikissa sen toimissa.
Päätöslauselmassa korostetaan myös, että on tarpeen pyrkiä aktiivisesti siihen, että kansainväliset kumppanit sitoutuisivat saavuttamaan yhteisymmärryksen periaatteen soveltamisesta.
Tarkastelemme nyt tapaa, jolla tämän päätöslauselman mukaan pitäisi toimia.
Komission tiedonanto ei ole lopullinen totuus asiassa.
Suhtaudun tästä syystä myönteisesti parlamentin tästä asiasta tekemään päätöslauselmaesitykseen, ja haluaisin ilmaista kantani joihinkin kohtiin, jotka siinä otetaan esiin.
Komissio vahvistaa, että se aikoo käyttää aktiivisesti ennalta varautumisen periaatetta aina, kun se on tarkoituksenmukaista.
Pidämme sitä yleisenä periaatteena, joka pitäisi ottaa huomioon ympäristönsuojeluun sekä ihmisten, eläinten ja kasvien hyvinvointiin liittyvillä alueilla.
Kun otetaan huomioon periaatteen vaikutukset kansainvälisellä tasolla, etenkin Maailman kauppajärjestössä, komissio katsoo, että ennalta varautumisen periaatteesta on tulossa kansainvälisen tapaoikeuden täysimääräinen sääntö kaikkine siihen liittyvine oikeuksineen.
Tämän vuoksi yhteisöllä on oikeus määritellä aiheelliseksi katsomansa suojelun taso varsinkin ympäristönsuojelun, ihmisten terveyden sekä eläinten ja kasvien hyvinvoinnin kannalta.
Periaate parantaa myös kehitysmaiden mahdollisuuksia huolehtia ympäristön ja ihmisten, eläinten ja kasvien hyvinvoinnista.
Parlamentti on varmaankin pannut merkille, että komissio on samaa mieltä suurimmasta osasta niistä asioista, jotka on mainittu päätöslauselmaesityksessänne.
Haluaisin kuitenkin selventää joitakin kohtia.
Ei ole mahdollista ottaa yleisesti kantaa siihen, onko tuotteen mahdollinen vastustaminen prosessi- tai tuotantomenetelmien perusteella oikeutettua, ennen kuin on tehty kattava riskiarvio.
Päätöslauselmassa tehdyn eron ennalta varautumisen periaatteen ja varovaisuuden välillä pitäisi olla selvempi.
Varovainen lähestymistapa on osa riskinarviointipolitiikkaa ja olennainen osa riskinarvioinnin tekijöiden tieteellistä kantaa.
Ennalta varautumisen periaate on toisaalta osa riskinhallintaa.
Tämä johtaa muun muassa siihen, että ei voida turvautua pelkästään alkuperäisiin epäilyksiin tai kokemusperäisiin päätöksiin, kun kyse on ennalta varautumisen periaatteen soveltamisesta.
Asiantuntijoiden on määriteltävä riski ja tehtävä riskinarviointi, ennen kuin toimiin ryhdytään.
On tärkeää korostaa, että päätöksentekijöiden on määriteltävä suojelun taso.
Ei ole mahdollista määrätä yleisestä vähimmäiskynnyksestä.
Komissio katsoo, että päätöslauselmaesitys on tältä osin tasapainoinen, eikä tue tarkistusta 3.
Lopuksi, todistustaakka voidaan kääntää tapauskohtaisen arvion perusteella.
Yleistä sääntöä ei tarvita.
Haluaisin viimeiseksi kiittää parlamenttia sen tuesta tämän asian käsittelyssä.
Päätöslauselmaesitys auttaa ennalta varautumisen periaatteen yleisen ymmärtämisen edistämistä niin yhteisössä kuin kansainvälisestikin.
Kiitoksia, arvoisa komission jäsen Liikanen.
Keskustelu on päättynyt.
Äänestys toimitetaan huomenna klo 10.00.
(Istunto päättyi klo 23.35.)
Saharov-palkinto 2000
Arvoisa Fernando Savater, sallinette minun sanoa teille, että tunnemme suurta liikutusta, kun voimme vastaanottaa teidät tänään luovuttaaksemme Basta Ya -nimiselle kansalaisryhmälle vuoden 2000 Saharov-palkinnon sen toiminnasta suvaitsevaisuuden puolesta.
Euroopan parlamentti haluaa teidän välityksellänne kunnioittaa terrorismin uhreja sekä palkita kansalaisliikkeen, joka aivan spontaanisti päätti ilmoittaa saaneensa tarpeeksi terrorismista huutamalla "Basta Ya" (riittää jo) -iskulauseita niille, jotka kieltävät elämisen oikeuden, tämän jokaisen ihmisen kaikkein arvokkaimman omaisuuden, ja jotka kieltävät niin ikään oikeuden elää vapaasti, eli oikeuden elää arkielämää rauhassa ja turvassa.
Euroopan parlamentti haluaa palkita fyysistä ja moraalista rohkeutta osoittaneita kansalaisia, jotka henkensä kaupalla ovat kieltäytyneet antautumasta pelottelun edessä.
Euroopan parlamentti haluaa antaa Basta Ya -ryhmän välityksellä täydellisen ja ehdottoman tukensa kaikille niille mitä tahansa ideologiaa tunnustaville järjestöille, rauhanliikkeille sekä kaikille niille, jotka ovat lähteneet vastustamaan sokeaa väkivaltaa, johon Espanjan Baskimaa on ajautunut.
Kuten tiedätte, parlamentin tuki ei ole mikään uusi asia.
Vielä hiljattain Euroopan parlamentti hyväksyi Espanjan terrorismia koskevan julkilausuman.
Tuon julistuksen allekirjoitti 413 kollegaamme, jotka edustavat kaikkia eri kansallisuus- ja puolueryhmiä.
Julkilausumassa tuomitaan jyrkästi ETAn tekemät rikokset Espanjassa sekä kehotetaan Euroopan unionin toimielimiä ottamaan käyttöön tehokkaita toimia terrorismin torjumiseksi.
Kun Euroopan parlamentti myönsi ensimmäistä kertaa Saharov-palkinnon ihmisoikeuksin puolesta unionin sisällä taistelevalle liikkeelle, se vahvisti siten juhlallisesti, että kaikki ihmisoikeusrikkomukset on ehdottomasta kukistettava.
Andrei Saharov edustaa kaikille demokraateille ympäri maailman henkilöä, joka taisteli diktatuuria ja ihmisten sortoon perustuvassa järjestelmässä harjoitettavaa moraalista kiristystä vastaan.
Kaikki vuoden 1988 jälkeen Saharov-palkinnon saaneet ovatkin edustaneet tämänkaltaista taistelua vapauden puolesta.
Sorto, jota te torjutte, on kenties kaikkein pahimmanlaatuista sortoa.
Sillä on omat tunnuspiirteensä, mutta se on kasvotonta.
Se koskettaa koko yhteiskuntaa, ja sen tarkoituksena on tuhota kansalaisten demokraattisesti valitsema poliittinen järjestelmä.
Tämän vuoksi parlamentti haluaa ottaa osaa taistoonne.
Sain tilaisuuden todeta viime syyskuun 27. päivänä Madridissa järjestetyssä mieleenpainuvassa tilaisuudessa, jossa jaettiin kunniamerkkejä ETAn uhrien perheille, ettei unionissa ole sijaa terrorismille.
Terrorismi tarkoittaa juuri demokratian kieltämistä.
Väkivalta kaikissa muodoissa on tuomittavaa ja se voi vain kääntyä tekijöitään vastaan, sillä se karsii pois demokratian piiristä ne, jotka siihen turvautuvat.
Euroopan yhteisömme on ennen kaikkea oikeusvaltion kunnioittamiseen perustuvien arvojen yhteisö.
Siitä on todisteena Euroopan perusoikeuskirja, jonka julistimme äskettäin Nizzassa 7. joulukuuta.
Sen 2 artiklassa käsitellään oikeutta elämään.
Aina, kun joku joutuu terrorismin uhriksi Espanjassa, asia koskee koko Euroopan unionia ja sen kaikkein tärkeimpiä periaatteita.
Demokratia, johon uskomme, on sana, joka herättää keskustelua ja jolla vakuutetaan toista kunnioittamalla, ja joka taipuu kansan enemmistön tahtoon, jos kansa on saanut äänestää vapaan tahtonsa mukaan.
Demokratiaa ei ole se, että tuntematon murhaaja vaanii uhriaan pimeässä eteisessä.
Demokratiaa ei ole terrorisoiva väkivalta, jonka tarkoituksena on pakottaa kansoja pelon ja uhkailun keinoin vaikenemaan tai osallistumaan väkivaltaan.
En voisi lopettaa puheenvuoroani kunnioittamatta niiden satojen ihmisten muistoa, jotka ovat menehtyneet murhaajiensa luoteihin.
Heidän joukossaan on kaikkiin ikä- ja yhteiskuntaluokkiin sekä poliittisiin ryhmittymiin kuuluneita naisia ja miehiä, jotka on julmasti riistetty omaisiltaan.
Haluan osoittaa solidaarisuuttamme kaikille heille sekä 2000 muulle väkivaltaisuuksissa haavoittuneille.
Haluan myös sanoa noille haavoittuneille, että heidän kärsimyksiensä hetkellä osoittamansa arvokkuus ja kostomielialan puuttuminen ansaitsevat mitä syvimmän ihailumme.
Arvoisa Basta Ya -ryhmän puheenjohtaja, kiitän teitä ja kehotan teitä nyt käyttämään puheenvuoron.
(Voimakkaita ja jatkuvia suosionosoituksia)
Arvoisa puhemies, arvoisat parlamentin jäsenet, kansalaisryhmämme "Basta ya" haluaa ennen kaikkea ilmaista parlamentille kiitollisuutensa meille tänään tarjotusta arvokkaasta tunnustuksesta.
Tämä on varsin merkityksellinen kunnianosoitus, koska emme ole arvovaltainen kansalaisjärjestö, emmekä pitkään toiminut institutionaalinen liike, vaan ainoastaan lähtökohdiltaan erilaisten kansalaisten muodostama ryhmä, jossa ei ole byrokraattista hierarkiaa ja jonka järjestökoneisto on varsin vähäinen, ja olemme aloittaneet yhteisen taipaleemme vasta vajaa vuosi sitten.
Meidän joukossamme on opettajia ja työläisiä, virkamiehiä ja puhtaasti yksityishenkilöitä, kirkonmiehiä ja maallikkoja, ammattiyhdistysihmisiä, yrittäjiä, aktiivisia rauhanystäviä, taiteilijoita, viestintäalan työntekijöitä, varsin tunnettuja ja monia aivan tuntemattomia henkilöitä.
Tunnustan teille, että ryhmämme on hieman anarkistinen.
Emme missään nimessä havittele jäävämme historiaan, emmekä halua jatkaa toimintaamme hinnalla millä hyvänsä.
Kunpa aloitteemme lakkaisi huomenna olemasta tarpeellinen ja kukin meistä voisi palata arkiseen rauhaan.
Tiedämme, että me itse emme ole tärkeitä, mutta uskomme, että se, joka yhdistää meitä ja saa meidät liikkeelle, on tärkeää: ETAn rikollisen terrorismin torjuminen ja selvän tuen osoittaminen Espanjan oikeusvaltiolle, jota tällä hetkellä uhkaa väkivaltaista irtautumista ajava totalitaristinen hanke.
Olemme lähteneet kaduille ja olemme korottaneet äänemme, koska olemme vakuuttuneita siitä, että demokratian ollessa vaarassa kansalaiset eivät voi pysytellä omassa anonyymiydessään ja toivoa lauhkeasti, että poliittisen vallan korkeimmat tahot ratkaisevat kaiken.
Emme halua viedä paikkaa legitiimisti asetetuilta instituutioilta, vaan haluamme vaatia niitä suojelemaan meidän oikeuksiamme ja vapauksiamme ja olemaan sortumatta myönnytyksiin terrorin edessä.
Arvoisat parlamentin jäsenet, olemme lähteneet liikkeelle sen solidaarisuuden vuoksi, jota tunnemme murhanhimoisen ideologisen fanaattisuuden uhriksi joutuneita ihmisiä kohtaan ja myös puolustautuaksemme itse sitä vastaan.
Olemmehan joutuneet demokraattisessa Euroopassa murheellisen epätavalliseen tilanteeseen.
Baskimaa ei ole eksoottinen alue, jota epäoikeudenmukaisuus ja eriarvoisuus koettelevat, kuten niin monia niin sanotun kolmannen maailman alueita, vaan yksi Euroopan unionin pisimmälle kehittyneistä ja tasapainoisimman elintason alueista.
Espanjan valtion sisällä baskien yhteisöllä on erittäin laaja autonomia, oma hallitus ja oma parlamentti, täysin omissa käsissä oleva verotus, opetustoimi kahdella kielellä, kaksi omaa televisiokanavaa, joista toinen euskeran, eli baskin kielellä, jne.
On epäilemättä selvää, että baskit joutuivat Francon diktatuurin aikana kärsimään merkittävistä poliittisen ja kulttuurisen vapauden loukkauksista, kuten muutkin Espanjan kansalaiset.
Kuitenkin demokratian palauttamisen jälkeen kaikkialla maassa ryhdyttiin ainutlaatuisiin ponnisteluihin sovintoon pääsemiseksi.
Ensimmäisenä voitaisiin mainita Francon aikana poliittisista syistä tehtyjä rikoksia koskeneen yleisen armahduksen, jonka ansiosta kaikille ETAn jäsenille voitiin yli 20 vuoden jälkeen heidän niin halutessaan palauttaa lailliset oikeudet, olivatpa he sitten vastuussa vaikka veriteoista.
Kuitenkaan ETAn toiminta ei ole sen jälkeen lakannut.
Ja demokratian aikana kuolonuhrien määrä on noussut yli 700:n.
Tällä hetkellä pääosalla Baskimaan kansalaisista ei ole turvallisuutta eikä sananvapautta tai poliittista yhdistymisvapautta.
Valituista luottamushenkilöistä murhataan ne, jotka eivät ole kansallismielisiä, kuten myös yrittäjiä, lehtimiehiä, järjestysvallan edustajia tai pelkkiä yksityishenkilöitä, jos he ovat jollain tavoin osoittaneet vastustavansa hanketta väkisin itsenäistymisestä.
Eikä kyse ole ainoastaan murhista.
Monia laitoksia, asuntoja ja ajoneuvoja on poltettu.
Päivittäin kauppiaita ja ammatinharjoittajia kiristetään, niitä, joita pidetään Espanja-myönteisinä, kiusataan ja uhkaillaan lukemattomin eri tavoin, eli niitä, jotka uskaltautuvat julkisesti kannattamaan perustuslain nojalla voimassa olevaa oikeusvaltiota.
Monien ihmisten on pakko lähteä pois, jotta mitään pahempaa ei tapahtuisi tai koska he eivät kestä painostavaa pelon ilmapiiriä.
Monien muiden on alistuttava elämään poliisivartioiden saattelemina, eivätkä he voi kulkea vapaasti kaduilla lastensa seurassa tai esiintyä julkisissa tiloissa ilman kaikenlaisia mahdollisia varotoimia.
Meillä on tällä hetkellä Baskimaassa keskellä demokraattista Eurooppaa tusinoittain Salman Rushdieita.
Pelko vallitsee, ja se on aistittavissa arkielämässäkin, koska sen vuoksi ihmiset puhuvat hiljaa tai ovat sanomatta ajatuksiaan ääneen, kuten Francon diktatuurin ollessa pahimmillaan.
Me "Basta ya" -ryhmän jäsenet tiedämme, että ETA on epäilemättä pääsyyllinen näihin ikäviin ilmiöihin.
Olemme myös vakuuttuneita, että ETA ei ole irrallinen ilmiö ja että sen jatkuva olemassaolo johtuu siitä poliittisesta ilmapiiristä, josta yli 20 vuotta maata hallitsevat kansallismieliset viranomaiset ovat osittain vastuussa.
ETAn jäsenet eivät ole toiselta planeetalta pahantekoon saapuneita avaruusolioita, vaan nuoria, jotka on koulutettu etniseen fanatismiin ja vihaamaan yli puolta heidän oman maansa kansalaisista ja vihaamaan kaikkea sitä, mitä pidetään espanjalaisena; näille nuorille on syötetty vääristynyttä kuvaa historiasta ja mieletöntä antropologiaa, joiden ansiosta he luulevat olevansa uhreja ja ryhtyvät siksi pyöveleiksi.
Tietenkin hyväksymme sen, että kansallismieliset baskit voivat ehdottaa sellaisen uuden itsenäisen valtion perustamista rauhanomaisin keinoin, joka ei ole koskaan aiemmin ollut olemassa, mutta hylkäämme sen, että tämä tietyn puolueen poliittinen hanke käsitetään koko kansan luovuttamattomaksi oikeudeksi, jolloin se muuttuu epäsuorasti väkivallan tekijöiden oikeutukseksi.
Myös se on varomatonta, että jatkuvasti etsitään historiallisesta jopa esihistoriallisesta menneisyydestä sellaisia vääryyksiä, joilla oikeutetaan nykyisten demokraattisten yhteisöjen hajottaminen tai pyritään osoittamaan niiden kansojen yhteensopimattomuus, jotka ovat tosiasiallisesti eläneet yhdessä jo vuosisatojen ajan.
Kuten kokemukset muualla päin Eurooppaa surullisesti osoittavat, tällä tiellä on loppujen lopuksi aina löydettävissä oikeutus sotaisille yhteenotoille.
Juuri tästä yksi yhtenäisen Euroopan ensimmäisistä ajattelijoista, Erasmus Rotterdamilainen varoitti jo vuosisatoja sitten, kun hän kommentoi mietelauseessaan, että jos mitä tahansa syytä voidaan pitää sopivana syynä aloittaa sota, ihmiskunnan vaiheiden monien koukeroiden ja muutosten joukosta kukaan ei voi olla löytämättä jonkinlaista syytä.
Mikä kansa ei olisi koskaan joutunut karkotetuksi omalta alueeltaan tai ei ole karkottanut sieltä ketään?
Kuinka monta kertaa on siirrytty alueelta toiselle?
Kuinka monta kertaa keisarikuntia on umpimähkään siirretty sinne tänne valtiosopimusten perusteella?
Mitä jos padovalaiset vaatisivat tänä päivänä Troijaa itselleen, koska aikoinaan Antenor oli troijalainen!
Entä jos roomalaiset vaatisivat Afrikkaa ja Espanjaa itselleen, koska ne kuuluivat joskus Roomalle!
Kutsumme perityksi valtaoikeudeksi sitä, mikä on vaaleihin perustuvaa hallintaa.
Ihmisiin jotka ovat luonnostaan vapaita eivät päde samat oikeudet kuin karjaan.
Nyt en enää lainaa Erasmusta.
Arvoisat parlamentin jäsenet, demokraatteina kannatamme tietenkin vuoropuhelua eri demokraattisten puolueiden välillä, koska demokratia itsessään tarkoittaa tällaista pysyvää vuoropuhelua.
Kuitenkin juuri tämän demokraattisen vuoropuhelun vuoksi torjumme sen, että vuoropuhelua voidaan ohjailla väkisin väkivaltaisen terrorismin keinoin ja että kansalaisten poliittinen todellisuus on niiden käsissä, jotka käyttävät väärin rauhanomaisen yhdessäolon käytäntöjä, ja torjumme sen, että parlamentaarisesti sovittuja lakeja pitää muuttaa murhaajien mielen mukaan hyvityksenä siitä, että he lopettavat tappamisen.
Haluamme elää rauhassa, mutta haluamme myös elää vapaina.
Kieltäydymme korvaamasta kansalaisten valtiota etnisten ryhmien valtiolla.
Tästä syystä olemme lähteneet kaduille: puolustaaksemme perustuslaillisia periaatteita ja huutaaksemme terroristeille: "Riittää jo!"
Myös tästä syystä, ja sen lisäksi, että kiitämme tästä Saharov-palkinnon myötä saadusta tunnustuksesta, kutsumme Euroopan parlamentin jäsenet vierailemaan Baskimaassa; emmekä kutsu heitä virallisiin tiloihin, vaan kaduille, baareihin, kauppoihin, yrityksiin, pienille paikkakunnille ja auloihin, jotta he saisivat ensi käden tietoa ilman propagandaa elämästä uhkailun, kiristyksen ja sananvapaudettomuuden varjossa; jotta he toteaisivat itse väitteidemme totuudellisuuden ja jotta he eivät sen jälkeen unohtaisi asiaa vaan auttaisivat meitä tätä vitsausta vastaan käytävässä taistelussa, jonka koko demokraattisen Euroopan on tunnettava omakseen.
(Voimakkaita ja jatkuvia suosionosoituksia)