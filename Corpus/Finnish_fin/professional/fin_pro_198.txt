# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	whole
# comments:	NA
Terrori-iskut Yhdysvalloissa
Hyvät kollegat, avaan tämän ylimääräisen täysistunnon sellaisen liikutuksen ja surun vallassa, jota tämä mittasuhteiltaan käsittämätön julmuus meissä kaikissa herättää.
Tällä istunnolla haluamme ennen kaikkea osoittaa yhteisvastuullisuuttamme Yhdysvaltain kansalle, joka on juuri joutunut barbaarimaisen terrorismin kohteeksi, myötätuntoamme kaikille uhreille, joiden lopullinen lukumäärä on epäilemättä valtava, sekä tukeamme kaikille niille, jotka ovat ryhtyneet päättäväisiin toimiin yrittääkseen pelastaa vielä jonkun ihmishengen.
Ilmaisin jo eilen yhteisvastuullisuutta presidentti Bushille sekä omasta että koko Euroopan parlamentin puolesta ja samalla vakuutin hänelle, että eurooppalaiset seisovat Yhdysvaltain rinnalla tässä murheellisessa koetuksessa, jossa sen kansa elää.
Kun terrorismi iskee johonkin Euroopan unionin maahan, asia koskettaa meitä jokaista.
Minussa syttyy tällainen samanlainen kapinan ja suuttumuksen tunne näiden karmeiden attentaattien vuoksi.
Tänään amerikkalaisten tuska on myös meidän tuskamme.
Hyökkäyksen kohteeksi on juuri joutunut mahtava demokratia, joka on tehnyt paljon auttaakseen Eurooppaa saamaan takaisin vapautensa, mutta lisäksi iskun kohteeksi ovat joutuneet elämän ja demokratian pyhät arvot.
Iskun päivämäärä 11. syyskuuta 2001 jää lähtemättömästi ihmiskunnan mieliin.
Nyt meiltä vaaditaan kylmäverisyyttä, mutta myös mahdollisimman tiivistä yhteistyötä kaikkien terrorismia vastustavien maiden kanssa, jotta näiden hirvittävien rikosten tekijät ja heitä tukeneet onnistutaan tunnistamaan, löytämään, pidättämään ja tuomitsemaan ja jotta tällainen sokea terrorismi saataisiin vihdoinkin kitkettyä maapallolta.
Tämän päivämäärän tapahtumat edellyttävät myös kansainvälisen yhteisön sitoutumista, jotta voitaisiin ratkaista rauhanomaisesti fanaattisuutta ruokkivat ja ylläpitävät konfliktit.
Sen lisäksi, että annamme julistuksia ja vastaamme terrorismiin yhteisen tahdon voimin, kansainvälisen yhteisön kaikkien osapuolten on nyt kannettava vastuu asiasta.
Nyt on aika harjoittaa päättäväistä toimintaa, ja olen vakuuttunut, että ainakin Euroopan unionissa on tehtävä pikaisia päätöksiä.
Olen iloinen, että paikalla ovat pääministeri Verhofstadt, ulkoministeri Michel ja komission puheenjohtaja Romano Prodi.
Euroopan unioni on uskottava ainoastaan, mikäli se harjoittaa yhteistä terrorismin vastaista politiikkaa.
Euroopan komissio ja Euroopan parlamentti ovat tässä mielessä ilmaisseet mielipiteensä selkeästi, erityisesti viimeisen täysistuntomme aikana.
Toivoisin, että neuvosto tutkisi näitä ehdotuksia mahdollisimman pian.
Tampereen Eurooppa-neuvoston kokouksen jälkeen vapauteen, turvallisuuteen ja oikeuteen perustuvaa eurooppalaista aluetta koskevat suunnitelmat ovat toki jonkin verran edistyneet, mutta edistyminen on kaukana esitetyistä vaatimuksista.
Meidän on pikaisesti mentävä asiassa eteenpäin.
Vaikka Euroopan unionin läsnäolo on vahvistunut myös kansainvälisellä areenalla, olipa kyse sitten Lähi-idästä, Durbanista tai entisestä Jugoslavian tasavallasta Makedoniasta, eiliset tapahtumat osoittavat, että tarpeen vaatiessa meidän on ehdottomasti rakennettava mahdollisimman pian sellainen Eurooppa, jolla on oma puolustuspolitiikka sekä todellinen yhteinen ulko- ja turvallisuuspolitiikka.
Nyt voisi olla sopiva hetki panna vauhtia näihin suuntauksiin pitämällä ylimääräinen Eurooppa-neuvoston kokous, sillä kuten tiedämme, historia ei odota.
Hyvät kollegat, pyydän teitä viettämään minuutin hiljaisuuden kaikkien uhrien muistoksi.
(Parlamentti vietti seisaallaan minuutin hiljaisuuden.)
.
(FR) Arvoisa puhemies, hyvät kuulijat, siitä on vasta hieman yli vuorokausi, kun Yhdysvallat joutui laajuudeltaan ja julmuudeltaan ennennäkemättömän hyökkäyksen kohteeksi.
Tälläkin hetkellä monet naiset, miehet ja lapset, kaikenikäiset ja uskonnolliselta vakaumukseltaan ja alkuperältään kaikenlaiset ihmiset taistelevat henkensä puolesta, jotkut itkevät läheisensä menettämistä, toiset ovat ahdistuksen riuduttamia odottaessaan rauhoittavia uutisia kadonneiden ihmisten kohtalosta.
Arvoisa puhemies, ajatuksemme kohdistuvat tähän ystäväkansaamme, joka on joutunut raukkamaisen ja kylmäverisen väkivallan kohteeksi.
Toivoisimme voivamme ilmaista tälle kansalle, miten voimakkaasti tunnemme olevamme lähellä heitä ja heidän kärsimystään.
Tänään me kaikki tunnemme olevamme amerikkalaisia, koska, älkäämme erehtykö, Yhdysvaltain ja sen asukkaiden lisäksi kohteeksi on itse asiassa joutunut demokratia; demokratia ja sen vapauteen, suvaitsevaisuuteen ja inhimillisyyteen liittyvät arvot, jotka ovat täysin vastakkaisia silmittömän ja tuhoisan terrorismin kanssa.
Ihmisinä, demokraatteina ja eurooppalaisina me emme voi nyt emmekä koskaan alistua tällaiseen julmuuteen.
Arvoisa puhemies, unioni, jonka haluamme rakentaa, pohjautuu perustellusti vihan, fanaattisuuden ja tappavan järjettömyyden torjumiseen, sillä kaikki nämä asiat olivat vähällä ajaa maanosamme tuhoon.
Näiden murhenäytelmien vuoksi emme voi jättää käyttämättä mitään konkreettisia ja voimakkaita toimia.
Erinäiset jäsenvaltiot ovat tehneet aloitteita Yhdysvaltain auttamiseksi.
Arvoisa puhemies, olen osoittanut presidentti Bushille syvän osanottomme kuultuani komission puheenjohtajaa Romano Prodia ja kaikkien jäsenvaltioiden päämiehiä.
Solidaarisuuden ja myötätunnon merkkinä unioni on päättänyt, että perjantaina 14. syyskuuta vietetään surupäivää solidaarisuuden osoittamiseksi Amerikan kansaa kohtaan.
Euroopan unionin 15 jäsenvaltion valtioiden- ja hallitusten päämiehet antavat aamulla yhteisen poliittisen julkilausuman.
Klo 12 koko Euroopan unionissa vietetään kolmen minuutin hiljainen hetki, jolloin kaikki toiminta keskeytetään.
(Voimakkaita suosionosoituksia) Myös Euroopan unionin jäsenehdokasvaltioita pyydetään osallistumaan tähän solidaarisuuden osoitukseen.
Sen lisäksi, että teemme tulevina viikkoina poliittisia päätöksiä, Euroopan unionin väestö haluaa tällä solidaarisuuden osoituksella ilmaista syvän osanottonsa suruun ja ennen kaikkea kärsimykseen, joka on kohdannut Amerikan kansaa.
(Voimakkaita suosionosoituksia)
.
(IT) Arvoisa puhemies, arvoisa pääministeri, arvoisat parlamentin jäsenet, komissio kokoontui tänä aamuna erityisistuntoon.
Vietettyämme minuutin hiljaisen hetken keskustelimme niistä tämän kauhean tragedian erilaisista poliittisista näkökohdista, jotka kuuluvat komission suoraan toimivaltaan.
Tänään iltapäivällä korostin Euroopan parlamentille ja "yleisten asioiden" neuvostolle, että on välttämätöntä tuoda julki Euroopan täysi myötätunto Amerikan kansaa kohtaan, ja hyväksyä Euroopan yhteinen kanta näiden traagisten tapahtumien kaikkiin näkökohtiin.
Nämä rikolliset ja barbaariset teot ovat järkyttäneet komissiota, ja se on jo ilmaissut osanottonsa uhreille ja heidän perheilleen sekä myötätuntonsa Amerikan kansaa kohtaan.
Yhteistyötämme Yhdysvaltain kanssa terrorismin torjumisessa tarvitaan enemmän kuin koskaan, ja sitä on jatkettava.
Komissio tutkii lähipäivinä uusia ehdotuksia toimiksi, joilla terrorismia voitaisiin torjua entistä tehokkaammin.
Onneksi maidemme taloudellinen ja sosiaalinen rakenne on vahva ja vastustuskykyinen.
Myös tässä surullisessa tilanteessa olemme siis rauhallisia ja luottavaisia, emmekä salli terrorismin synnyttää juopaa väliimme tai jakaa maailmaa eri leireihin, mihin terrorismin päämäärissä ja toiminnassa pyritään.
Nyt on aiheellista pohtia joitakin Euroopan rooliin liittyviä seikkoja.
Tällä rikollisella teolla on haluttu hyökätä kaikkia yhteisiä arvojamme ja vapautta itseään vastaan.
Tämän tapauksen jälkeen mikään ei ole niin kuin ennen.
Tässä tilanteessa on siis tuotava painokkaasti julki solidaarisuutemme ja ystävyytemme Amerikan kansaa ja hallitusta kohtaan, ja eurooppalaiset toimielimet ja hallitukset tekevät tiivistä yhteistyötä amerikkalaisten ystäviemme ja muiden ystävämaidemme kanssa näinä dramaattisina aikoina ja tulevaisuudessa.
Asiaan liittyy kuitenkin myös selkeästi eurooppalainen ulottuvuus.
Näkemämme dramaattiset tapahtumat korostavat jälleen kerran sellaisen yhtenäisen, voimakkaan, päättäväisen ja solidaarisen Euroopan tarvetta, joka puolustaisi vapautta ja varjelisi rauhaa Euroopassa ja maailmassa: Euroopan, joka toimisi yhtenäisenä samoja päämääriä tavoittelevien maiden kanssa, puolustaisi ja edistäisi yhdessä vapauden ja solidaarisuuden arvoja, jotka muodostavat sen demokratian perustan, jonka valvoja parlamentti on.
Toivon siis, että eilinen tragedia johtaisi ajatuksemme näihin tapahtumiin.
Kansalaisemme voivat todellakin taata rauhan ja vakauden itselleen ja lapsilleen vain, jos he toimivat solidaarisesti ja katsovat voivansa luottaa Eurooppaan.
Tämä on kansojemme etu, tämä on meidän tiemme: meidän on kuljettava sitä pitkin rohkeasti, päättäväisesti ja vastuuntuntoisesti.
(Voimakkaita suosionosoituksia)
.
(FR) Arvoisa puhemies, hyvät parlamentin jäsenet, ensimmäiseksi haluaisin neuvoston puolesta jakaa kanssanne eilisaamuna Yhdysvaltoihin kohdistuneita traagisia tapahtumia kohtaan tuntemamme tyrmistyksen, paheksunnan ja vastarinnan.
Haluaisin nyt Euroopan unionin, sen johtajien ja myös kaikkien Euroopan kansalaisten puolesta esittää mitä vilpittömimmät surunvalittelumme uhreille, heidän perheilleen, Yhdysvaltain kansalle ja hallitukselle.
Tämä hirvittävä teko, joka haavoitti Yhdysvaltain kansaa, loukkaa tietysti myös niitä yleisiä arvoja, jotka ovat aina olleet yhteisiä Euroopalle ja Amerikalle.
Haluaisin nyt neuvoston puolesta vahvistaa julkisesti, että Euroopan kansamme tuntevat näiden arvojen puolustamisessa pysyvää yhteisvastuuta Yhdysvaltain kansan kanssa.
Haluamme Yhdysvaltain tietävän, että Eurooppa on sen rinnalla taistelussa tätä terrorismi-nimistä pahuutta vastaan, olipa se muodoltaan minkälaista tahansa.
Emme voi suvaita, että vapaan ja demokraattisen maailman arvot kyseenalaistetaan naamioidun terrorin avulla.
Aiomme yhtenäisesti ja yhteisvastuullisesti nousta sitä suurinta uhkaa vastaan, jota laajamittainen terrorismi edustaa.
Taistelu tätä kirousta vastaan on sitä tehokkaampaa, mitä enemmän se perustuu alkuvaiheessa suoritettaviin toimiin ja syvennettyyn poliittiseen keskusteluun niiden maailmankolkkien maiden kanssa, joissa terrorismi kehittyy.
Eilen Yhdysvaltain alueelle kohdistettu terrori-isku on ennennäkemättömällä ja erityisen vastenmielisellä tavalla provosoiva ja julma toimi.
Emme voi suvaita tämänkaltaista julmuutta emmekä tällaisia terrorisoivia ja halpamaisia toimia.
Tämä tragedia on mittasuhteiltaan niin valtava, että se edellyttää asianmukaisia vastatoimia.
Euroopan unioni aikoo yhdessä liittolaistensa kanssa tutkia kaikki mahdolliset keinot tällaisten tekojen ehkäisemiseksi ja vastata niihin asianmukaisesti.
Euroopan unioni aikoo tehostaa toimintaansa toimivaltaisissa kansainvälisissä piireissä taistellakseen terrorismia vastaan ja varmistaakseen, että terrori-iskun tekijöistä, osasyyllisistä ja rahoittajista tehdään voimattomia.
Vaikka toimimmekin päättäväisesti, meidän ei missään nimessä pidä välttää vastuullista harkitsevuutta.
Tällä hetkellä emme tiedä, keitä näiden kammottavien attentaattien tekijät, rahoittajat ja mahdolliset osasyylliset ovat.
Nämä tekijät ovat välttämättömiä, jotta teoista voitaisiin tuomita ja jotta niihin voitaisiin vastata järkevästi omaksumalla tilanteen kannalta vastuullinen ja edullinen asenne.
Kaikenlaisia valmistelemattomia toimia on vältettävä.
Sillä välin, kun hallituksemme odottavat vastauksia näihin kysymyksiin, ne ovat ottaneet käyttöön tarvittavia toimia väestönsä suojelemiseksi.
Neuvostolle on ilmoitettu turvatoimista, joihin jäsenvaltiot ovat kiireellisesti ryhtyneet.
Voidaksemme varmistaa välillämme maksimaalisen yhteistyön, neuvosto on kehottanut oikeusasioiden, sisäasioiden ja liikenneasioiden neuvostoja ryhtymään pikaisesti kaikkiin tarvittaviin toimiin huippukorkean turvallisuustason ylläpitämiseksi lentoliikenteessä, sekä kaikkiin soveliaisiin toimiin muiden attentaattien ehkäisemiseksi.
Oikeus- ja sisäasioiden neuvoston kokouksessa, joka järjestetään 27. syyskuuta, sekä 14. syyskuuta pidettävässä liikenneasioiden epävirallisen neuvoston kokouksessa arvioidaan käyttöön otettuja toimia ja niitä toimia, joita näiden lisäksi tarpeen tullen tarvitaan.
Ulkoministerien neuvoston ylimääräisessä kokouksessa tuomittiin jyrkin sanoin nämä barbaariset toimet, jotka ovat loukkaus yhteisiä arvojamme kohtaan.
Olemme päättäneet, että perjantai 14. syyskuuta on surun päivä 15 jäsenvaltiossa.
Olemme pyytäneet puhemiehistöä olemaan tiiviissä yhteydessä Yhdysvaltain kanssa voidaksemme selvittää, mikä on kaikkein paras tapa auttaa Yhdysvaltoja tarvittaessa.
Useiden jäsenvaltioiden pyynnöstä NATOn pääsihteeri on tiedottanut neuvostoa kyseisessä organisaatiossa käytävistä keskusteluista.
Luen teille nyt Euroopan unionin antaman julkilausuman:
Euroopan unionin neuvosto, joka kokoontui tänään ylimääräiseen kokoukseen Pohjois-Atlantin liiton pääsihteerin läsnä ollessa, ilmaisi ne kauhun tunteet, joita eilen Yhdysvaltoihin kohdistetut terroristiattentaatit ovat siinä herättäneet.
Neuvosto painotti osoittavansa täydellistä yhteisvastuullisuutta Yhdysvaltoja ja Yhdysvaltain kansaa kohtaan näinä murheellisina hetkinä, ja se on ilmaissut täyden myötätuntonsa uhreille ja heidän perheilleen.
Kehotamme kaikkia eurooppalaisia viettämään perjantaina 14. syyskuuta kolmen minuutin mittaisen hiljaisen hetken klo 12, ja lisäksi julistamme 14. syyskuuta 2001 surun päiväksi.
Nämä kammottavat toimet ovat hyökkäys paitsi Yhdysvaltoja myös ihmiskuntaa ja meille kaikille yhteisiä arvoja ja vapauksia vastaan.
Avointen ja demokraattisten yhteiskuntiemme elämä ja toiminta jatkuvat, eikä niitä horjuteta.
Unioni tuomitsee äärimmäisen tiukasti näiden barbaaritekojen tekijät ja rahoittajat.
Unioni ja sen jäsenvaltiot eivät säästä voimiaan auttaakseen tunnistamaan, tuomitsemaan ja rankaisemaan teoista vastuussa olevat.
Terroristit ja heidän rahoittajansa eivät ole nyt missään turvassa.
Unioni aikoo toimia tiiviissä yhteistyössä Yhdysvaltain ja kaikkien kumppaneidensa kanssa taistelussa kansainvälistä terrorismia vastaan.
Kaikkien kansainvälisten organisaatioiden, erityisesti Yhdistyneiden Kansakuntien, on osallistuva tähän taisteluun, ja kaikki asiaankuuluvat kansainväliset keinot on otettava täysimittaisesti käyttöön, myös ne keinot, jotka liittyvät terrorismin rahoitukseen.
Yhteisö ja sen jäsenvaltiot ovat tarjonneet Yhdysvalloille kaiken mahdollisen apunsa tutkimus- ja pelastustoimia varten.
Parhaillaan käydään keskusteluja, joiden päämääränä on selvittää, minkälaisesta avusta olisi kaikkein eniten hyötyä.
Neuvosto muistutti niistä vahvoista siteistä, jotka ovat jo pitkään yhdistäneet Euroopan unionia ja Yhdysvaltoja, ja se kehotti samalla puhemiehistöä olemaan tiiviissä yhteydessä Yhdysvaltain hallituksen kanssa välittääkseen sille tämän yhteisvastuullisuuden viestin.
Arvoisa puhemies, esitän nyt neuvoston päätelmät, näin olette saanut asioista täydet tiedot:
Neuvosto ilmaisi Euroopan unionin puolesta syvää yhteisvastuullisuutta Yhdysvaltain kansaa kohtaan, ja se on hyväksynyt julkilausuman, jossa tuomitaan Yhdysvaltoihin kohdistetut terrori-iskut.
Neuvostolle on ilmoitettu niistä turvatoimista, joihin jäsenvaltiot ovat ryhtyneet maiden välisen maksimaalisen yhteistyön varmistamiseksi.
Neuvosto on pyytänyt oikeusasioiden, sisäasioiden ja liikenneasioiden neuvostoja ryhtymään pikaisesti kaikkiin tarvittaviin toimiin huippukorkean turvallisuustason ylläpitämiseksi lentoliikenteessä, sekä kaikkiin sopiviin toimiin attentaattien ehkäisemiseksi.
Oikeus- ja sisäasioiden neuvoston kokouksessa, joka järjestetään 27.28. syyskuuta tarvittaessa aikaisemmin sekä 14.15. syyskuuta pidettävässä liikenneasioiden epävirallisen neuvoston kokouksessa arvioidaan jo käyttöön otettuja toimia ja niitä toimia, joita näiden lisäksi tarpeen tullen tarvitaan.
Neuvosto vakuuttaa, että se aikoo taistella päättäväisesti kaikkea terrorismia vastaan kaikin sen käytössä olevin keinoin.
Neuvosto on myös ottanut huomioon komission ja Ecofin-neuvoston puheenjohtajan julkilausumat.
N (EN) Neuvosto on pyytänyt puheenjohtajavaltiota, yhteisen ulko- ja turvallisuuspolitiikan korkeaa edustajaa ja komissiota esittämään mahdollisimman pikaisesti raportin konkreettisista toimista, joita voidaan suositella sekä yhteisen ulko- ja turvallisuuspolitiikan että oikeus- ja sisäasioiden toiminnallisten välineiden täytäntöönpanon ja vahvistamisen nopeuttamiseksi.
Näillä toimilla pyritään lisäämään Euroopan unionin voimavaroja taistella yhdessä Yhdysvaltojen ja kaikkien liittolaistemme kanssa tehokkaasti kansainvälistä terrorismia vastaan.
Neuvosto aikoo palata asiaan säännöllisesti varmistaakseen erityisesti sen, että unionin kaikki toiminta tapahtuu koordinoidusti.
(Voimakkaita suosionosoituksia)
Arvoisa puhemies, arvoisa neuvoston puheenjohtaja Verhofstadt, arvoisa komission puheenjohtaja Prodi, hyvät kollegat, arvoisa puhemies, haluaisin kiittää teitä ryhmäni puolesta lämpimästi siitä, että olette kutsunut koolle tämän kokouksen, jotta voimme täällä yhdessä ilmaista syvästi kokemamme yhteenkuuluvuuden ja yhteisvastuullisuuden kärsiviä perheitä, Amerikan yhdysvaltain presidenttiä, Yhdysvaltain kongressin kollegoja ja kaikkia Amerikan yhdysvaltain kansalaisia kohtaan.
Eilinen erittäin ikävä hyökkäys Washingtoniin ja New Yorkiin ei ole vain hyökkäys Yhdysvaltoja vastaan, se on hyökkäys koko sivistynyttä maailmaa vastaan ja samalla hyökkäys myös kaikkia meitä tässä salissa istuvia vastaan.
Se on hyökkäys meidän ihanteitamme demokratiaa, ihmisoikeuksia ja rauhaa vastaan.
Meitä kohdannut katastrofi saa meidät surullisiksi ja tyrmistyneiksi eikä se saa toistua koskaan enää; kaikkien maailman sivistysvaltioiden on saatettava Yhdysvalloille tiukan solidaarisina iskun takana olevat henkilöt vastuuseen teoistaan ja torjuttava tiiviin yhteistyön avulla tehokkaasti tulevat terrori-iskut.
Meidän on löydettävä vastaus kysymykseen, miten tällaisten iskujen valmistelu voidaan estää.
Tässä tarvitaan eurooppalaiseen ja kansainväliseen yhteistyöhön aivan uutta ulottuvuutta.
Meidän on nyt otettava velvollisuudeksemme aloittaa päättäväinen taistelu terrorismia vastaan, jotta New Yorkin ja Washingtonin tuho ei olisi huomenna koko maailman tuho, ja parlamentissa voimme olla ylpeitä siitä, että hyväksyimme viime viikolla niin suurella, valtaisalla enemmistöllä Watsonin mietinnön terrorismin torjunnasta.
Minulle tuli eilen joidenkin tuntien ajaksi sellainen vaikutelma, että Amerikan yhdysvaltain toimintakyky olisi kyseenalaistettu, tuon maailmanvallan toimintakyky, jonka ansiota on, että eurooppalaiset onnistuivat toisessa maailmansodassa torjumaan kansallissosialismin ja tekemään Euroopan vapaan tulevaisuuden mahdolliseksi, tuon maailmanvallan toimintakyky, joka on päättäväisesti vastustanut totalitaristista kommunismia, mikä lopulta johti siihen, että muuri murtui Berliinissä, Saksassa ja Euroopassa.
Sanon ryhmäni puolesta: on meidän etumme, että Yhdysvallat on toimintakykyinen, että Yhdysvallat on vahva, että Yhdysvallat on Euroopan unionin hyvä kumppani ja ystävä.
Työskennelkäämme tulevaisuudessa yhdessä sen puolesta!
(Voimakkaita suosionosoituksia)
Emme tiedä, keitä tekijät ovat.
On olemassa arvailuja, mutta arvailuja on varottava pitämästä totuutena.
Jos olettamukset kuitenkin osoittautuvat oikeiksi, neuvon kaikkia: tätä ei missään tapauksessa saa panna koko arabi- ja islamilaisen maailman syyksi.
En ole koskaan unohtanut Egyptin murhatun presidentin, Anwar Sadatin suurenmoista puhetta 10. helmikuuta 1981.
Anwar Sadat sanoi: islamia ei milloinkaan saa tuomita sellaisten ihmisten väärin kohdistettujen ja vastuuttomien tekojen perusteella, jotka väittävät olevansa tämän suurenmoisen uskon kannattajia.
Islam on suvaitsevaisuuden uskonto, ei fanaattisuuden, rakkauden uskonto, ei vihan, se on järjestykseen, ei kaaokseen perustettu tahi suljettu järjestelmä.
Varokaamme yleistyksiä ja sanokaamme, että emme halua elää kumppanuudessa ainoastaan amerikkalaisten ystäviemme kanssa, vaan haluamme elää kumppanuudessa ja - jos mahdollista - ystävyydessä niiden arabi- ja islamilaisten valtioiden kanssa, jotka ovat sitoutuneet rauhaan.
(Voimakkaita suosionosoituksia)
Sitoutukaamme itse nyt luomaan kaikkien naapuriemme kanssa järjestystä Eurooppaan ja maailmaan tekemällä eurooppalaiset vahvoiksi ja yhtenäisiksi.
Arvoisa neuvoston puheenjohtaja Verhofstadt, tästä syystä onkin suurenmoinen signaali, että te olette täällä yhdessä komission puheenjohtajan kanssa, että meidän eurooppalainen rintamamme on yhtenäinen ja vahva, että me haluamme elää ystävyydessä ja kumppanuudessa kaikkien naapuriemme kanssa niin, että ihmisoikeudet, demokratia, vapaus, sosiaalinen hyvinvointi ja ennen kaikkea rauha muodostavat yhteiskunnan perustan.
Tämän on oltava meidän viestimme tänään, kauhistuttavan syyskuun 11:nnen jälkeisenä päivänä vuonna 2001!
(Voimakkaita suosionosoituksia)
Arvoisa puhemies, arvoisa neuvoston puheenjohtaja, arvoisa komission puheenjohtaja, hyvät jäsenet, ryhmämme yhtyy New Yorkin ja Washingtonin terroristi-iskujen herättämään suuttumukseen ja kauhuun.
Haluamme osoittaa myötätuntoamme näiden hirmuisten iskujen yhdysvaltalaisten uhrien perheille.
Haluamme myös ilmaista syvän surumme eurooppalaisten uhrien perheille ja kaikille perheenjäseniä menettäneille heidän väristään ja maanosastaan riippumatta, sillä tämä paholaismainen isku ei kohdistunut ainoastaan Yhdysvaltain kansaan vaan myös eurooppalaisiin ja muihin kosmopoliittisessa New Yorkissa rinnakkain eläviin kansoihin.
On myös muistettava, että World Trade Center sijaitsee vain muutaman askeleen päässä Yhdistyneiden Kansakuntien päämajasta.
Kyse on hyökkäyksestä yhteisiä arvojamme, demokratiaa ja sivilisaatiomme perusrakenteita vastaan.
Kuten Espanjan perustuslakituomioistuimen suuresti kaivattu puheenjohtaja Francisco Tomás y Valiente, jonka terroristit murhasivat, totesi eräässä viimeisistä artikkeleistaan: "Aina, kun joku tapetaan, jokin sisällämme kuolee".
Täsmälleen viikko sitten parlamentissa hyväksyttiin yksimielisesti terrorismin vastainen päätöslauselma.
Silloin kyseessä oli joidenkin valtioiden eurooppalainen ongelma.
Tänään olemme saaneet huomata, että tilanne on muuttunut laadullisesti toiseksi: terrorismi on myös maailmanlaajuistunut fanaattisuudesta, pelkurimaisuudesta ja kehittyneestä tekniikasta koostuvan tappavan yhdistelmän ansiosta.
Elokuva-arkistomme ovat täynnä kauhu- ja katastrofielokuvia, joissa hirviöt hyökkäävät New Yorkiin ja muihin kaupunkeihin.
Eiliset tapahtumat muistuttavat meitä siitä, ettei hirviöitä tarvita: me ihmiset olemme sellaisia, kun hulluus saa meistä vallan.
Jo Goya maalasi taulun, jossa järjestä unelmoimalla luodaan hirviöitä.
Meidän eurooppalaisten on oltava erittäin tärkeässä roolissa maailmanlaajuistuneen terrorismin vastustamisessa sekä yhteisten arvojen ja rauhanomaisemman ja oikeudenmukaisemman maailman puolesta puhumisessa.
Haluamme taistella rinta rinnan yhdysvaltalaisten ja unionin kongressin kollegoidemme sekä muiden liittolaistemme kanssa ja toimia yhdessä ratkaistaksemme sinnikkäästi ja päättäväisesti maapallon vaarallisimpana leimuavat konfliktit.
Olkaamme tyytyväisiä, että tästä pelkurimaisesta hyökkäyksestä huolimatta yhdysvaltalaiset ovat presidenttinsä luotsaamina pitäneet toistaiseksi päänsä kylmänä ja pidättäneet raivoaan, kuten Kofi Annan pyysi eilen aivan syystä.
Pyydämme myös, etteivät päättäjät poikkea tältä tieltä ja vastaa terroriin terrorilla, vaan että me toimisimme yhdessä ennen kaikkea saadaksemme aikaan jotain erittäin tärkeää.
Nyt on nimittäin tullut aika vahvistaa liittomme Yhdysvaltain ja kaikkien niiden maailman kansojen kanssa, joilla on sama rauhan, oikeudenmukaisuuden ja vapauden ihanne kuin meillä.
(Voimakkaita suosionosoituksia)
Arvoisa puhemies, arvoisa neuvoston puheenjohtaja, arvoisa komission puheenjohtaja ja arvoisat kollegat, tämä on tärkeä tilaisuus muistaa tätä tärkeää hetkeä.
Me täällä parlamentissa olemme Euroopan unionin kansalaisten kansanedustuslaitos ja olemme kokoontuneet täällä tänään yhteen ilmaisemaan Amerikan yhdysvaltain kansalle sekä New York Cityn ja Washingtonin asukkaille vakavasti järkytyksemme, myötätuntomme, yhteisvastuullisuutemme sekä yhteisen sitoumuksemme humaanisuuteen ja demokratiaan.
Olimme eilen todistamassa perin pohjin järkyttävää tapahtumaa.
Tämä on uusi, ikävä hetki ihmiskunnan tapahtuminen virrassa.
Näimme ilman sodanjulistusta toteutetun sotatoimen, jonka takana olivat henkilöt, liikkeet tai valtiot, joita ei ole vielä täysin saatu selville mutta jotka toimivat armottoman ja tarkan päättäväisesti.
Meidän on varmistettava, että vastatoimemme toteutetaan yhdessä, ei yksin eikä yksipuolisesti, yhteistä vihollistamme terrorismia vastaan mutta ei laajempia voimia, kuten islamia tai laajempaa arabimaailmaa, vastaan, vaikka se olisikin lähde, josta tämä hirviö olisi noussut.
Tämä nykyajan ilmestyskirja on onnettomuus Yhdysvalloille, mutta demokraattisten kansojen yhteisö jakaa sen haavat maailmanlaajuisesti.
Ilmaisemme myötätuntomme tällä kärsimysten ja hävityksen hetkellä Amerikan yhdysvaltain kansalle, sen presidentille, sen kongressin ja viranomaisten johdolle, sen yhteisöille koko maassa ja erityisesti New Yorkin ja Washingtonin asukkaille, kadonneita ja surmansa saaneita sureville perheille sekä niille, jotka ovat selvinneet tästä koettelemuksesta.
New York on hyvin erityinen paikka.
Se on koko maailman monikulttuurinen pienoismaailma.
Se on erityinen käytävä vanhan mantereemme ja uuden maailman välillä.
Ennen kuin demokratia juurtui omalle mantereellemme, aiemmat sukupolvet - ihmisjoukkomme, sorrettumme ja nälkää näkevämme - kulkivat Ellis Islandin kautta löytääkseen vapauden, demokratian ja mahdollisuutensa.
Ei ole sattumaa, että Ranskan tasavalta antoi Yhdysvaltain kansalle lahjan vietettäessä tämän suuren tasavallan 100-vuotisjuhlaa ja että patsas sai niemekseen "Vapaus".
Ei ole myöskään sattumaa, että patsaan ojennetut käsivarret kannattelevat vapauden soihtua.
Kun jotkut kajoavat tähän symboliin, he kajoavat syvästi meihin kaikkiin, koska se on osa yhteistä, humaanista, demokraattista sitoumustamme ja perintöämme.
Muistan katselleeni koululaisena kotona televisiosta John Fizgerald Kennedyn vierailua paikkoihin, joissa en ollut koskaan käynyt jakautuneella mantereellamme.
Muistan hänen vierailunsa muurin halkomaan Berliiniin, joka oli tämän ankaran jaon symboli.
Vaikka en koulupoikana tuntenut politiikkaa ja kansainvälisiä asioita, saatoin kuitenkin ymmärtää, että sanoessaan "olen berliiniläinen" hän ilmaisi jotakin syvällistä ja merkityksellistä tuon ajan solidaarisuuden kannalta.
Kuten pääministeri mainitsi, me kaikki olemme tänään amerikkalaisia, newyorkilaisia ja washingtonilaisia.
Me jaamme järkytyksen ja kauhun tunteen.
Me jaamme hämmentävän tyrmistyksen ja tunnemme haavoittuvuuden, sillä meillä on yhteinen perintö eilisestä barbaarisesta julmuudesta.
Me jaamme yhteiset demokraattiset arvot ja intressit sekä seisomme yhdessä halukkaina taistelemaan terrorismia vastaan ja edistämään näitä intressejä ja arvoja.
On tärkeää, että me eurooppalaiset sanomme tänään kongressin johdolle: "Te ette ole yksin.
Te ette ole eristyksissä.
Voimme toimia yhdessä tässä asiassa, ja meidän on tehtävä niin."
Ennen kaikkea kuitenkin seisomme tänään yhteisessä ihmisyyden liitossamme, kun amerikkalaiset ystävämme etsivät urheasti henkiin jääneitä ja surmansa saaneita.
Sanat eivät useinkaan riitä tällaisissa tilanteissa.
Arvoisa puhemies, kollegani ovat pyytäneet minua vetoamaan teihin, että tämän hiljaisen hetken lisäksi avaisitte surunvalittelukirjan, jonka kautta voisimme myös ilmaista sopivalla hetkellä kongressille, keskustelukumppanillemme Yhdysvaltain demokratiassa, että meitä erottavasta Atlantista huolimatta olemme päättäväisesti mukana sitoumuksissa demokratiaan ja vapauteen sekä taistelussa terrorismia vastaan.
Tässä taistelussa demokratian puolesta terrorismia vastaan meidän viestimme heille tänään on, että ainoa valintamme on seistä yhteisessä rintamassa: yksimielisyys on voimaa.
(Voimakkaita suosionosoituksia)
Arvoisa puhemies, arvoisa komission puheenjohtaja, arvoisa neuvoston puheenjohtaja, maailma näyttää nyt paljon synkemmältä kuin ennen tiistain järkyttäviä tapahtumia.
Kauhistuttavat kuvat terroristien julmista ja raukkamaisista toimista New Yorkin World Trade Centerissä ja Washingtonin Pentagonissa jäävät ikuisesti mieliimme.
Mikään syy ei voi koskaan oikeuttaa tällaisten kylmäveristen raakalaisten kauhistuttaviin tekoihin.
Haluan ilmaista vihreät / Euroopan vapaa allianssi -ryhmän nimissä syvän surumme, jota tunnemme niiden uhrien vuoksi, jotka menehtyivät tässä murhenäytelmässä ja lähettää syvät surunvalitteluni perheille ja kaikille niille, jotka ovat menettäneet läheisiään.
Ajattelemme myös pelastustyöntekijöitä, palomiehiä ja poliiseja, jotka vaaransivat henkensä ja menehtyivät pelastaessaan muita.
Maailma todisti eilen rikosta ihmisyyttä vastaan.
Tätä ei voi kuvata muilla sanoilla.
Heti kun terroristit on tunnistettu, heidät on tuotava ihmisyyttä vastaan tehtyjä rikoksia käsittelevän kansainvälisen tuomioistuimen eteen ja tuomittava.
Nyt on aika vauhdittaa pysyvän kansainvälisen rikostuomioistuimen perustamista.
Tämän murhenäytelmän jälkimainingeissa Amerikan yhdysvaltain olisi myös tunnustettava tällaisen toimielimen tarve.
Jos Yhdysvallat toisaalta vastaa hyökkäämällä mahdollisesti epäilyksenalaisiin maihin, se ei pelkästään surmaa lisää viattomia ihmisiä, kuten tiistaina järkyttävällä tavalla kuolleet, vaan se myös kannustaa uusiin vastahyökkäyksiin.
Pahaa ei saa kostaa pahalla.
Kostonkierteen tuhoisat seuraukset näkyvät nykyisin parhaiten Lähi-idässä.
Meidän on tehtävä kaikki voitavamme sen varmistamiseksi, että tämä asenne ei toistu maailmanlaajuisesti.
Haluaisin ilmaista syvän huolemme Lähi-idän tilanteesta ja pyytää ponnistelemaan kansainvälisesti, että rauhanneuvottelut saataisiin uudelleen käyntiin ja että niitä tehostettaisiin.
Tässä yhteydessä pidämme tervetulleena Belgian ulkoministerin Louis Michelin tämänsuuntaista sitoumusta tämän päivän lehdissä Euroopan unionin puheenjohtajavaltion edustajana.
Meidän on oltava lujia terrorismia vastaan, mutta meidän on oltava lujia myös terrorismin syitä vastaan.
Tarvitsemme maailmanlaajuista poliittista vastausta tähän ennennäkemättömään haasteeseen, jotta terrorismin todelliset juuret, jotka juontuvat poliittisista, sosiaalisista ja ympäristöön liittyvistä konflikteista, voitaisiin kitkeä pois.
Tämä käsitys sisältyy jäsen Watsonin mietintöön, jonka tämä parlamentti hyväksyi viime viikolla.
Jos esiintyy laajalle levinnyttä kiihkomielisyyttä, joka ruokkii ja tukee tämäntyyppistä terrorismia, voimme olettaa, että jotakin on poliittisesti vialla.
Euroopan unionilla on hyvät mahdollisuudet olla mukana konfliktien ehkäisemisessä ja ratkaisemisessa, jossa puututaan syihin eikä pelkästään hoideta oireita.
Tämän vuoksi me uskomme, että olisi järjestettävä Euroopan unionin ja Yhdysvaltain huippukokous, jossa käsiteltäisiin uusien terrorismin uhkien kaikkia näkökohtia, mukaan luettuina sosiaaliset ja poliittiset syyt.
Turvallisuuden tunteemme osoittautui tiistaina pettäväksi.
Tuli selväksi, että huipputekniset toimenpiteet, kuten ohjuspuolustusjärjestelmä, ovat voimattomia tällaista uudentyyppistä teknisesti vanhanaikaista terrorismia vastaan.
Sen, mitä tapahtui New Yorkissa ja Washingtonissa, ei voida sallia tapahtuvan koskaan uudelleen.
Kaikkien demokratian puolustajien on suojeltava arvokasta sivilisaatiotamme ja vaalittava sivistynyttä oikeusvaltiota.
Arvoisa puhemies, arvoisa neuvoston puheenjohtaja, arvoisa komission puheenjohtaja, meiltä kaikilta puuttuvat sanat, joilla ilmaista ne tunteet, joita tämä Yhdysvaltoja koetellut ennenäkemätön barbaarinen terrorihyökkäys meissä herättää.
Yhdysvaltain kansan on voitettava syvä trauma, joka on vaarassa paheta entisestään sitä mukaa kuin heitä vastikään kohdanneen tuhon mittasuhteet tulevat ilmi.
Tämän koettelemuksen keskellä sen on voitava luottaa varauksettomaan yhteisvastuullisuuteemme.
Haluan lisätä, että jos nuo kasvottomat hirviöt kävivät eilen Yhdysvaltain kimppuun, he voivat hyvinkin pian kylvää kauhua ja kuolemaa missä maailman kolkassa tahansa, ja tämä koskee tietenkin myös Euroopan mannerta.
Arvoisa puhemies, ryhmäni yhtyy täysin niihin julistuksiin, joita te olette antanut ja niihin toimiin, joita te olette meidän nimissämme suorittanut.
Nämä tyrmistyttävät attentaatit ovat haaste koko ihmisten muodostamalle yhteisölle, haaste, jota meidän on nyt syytä oppia painottamaan.
Sanon "oppia", sillä vaikka olemmekin kaikki samaa mieltä siitä, että syylliset on etsittävä ja heitä on rangaistava, meidän on silti pakko tunnustaa, että kaiken muun osalta tuossa 11. syyskuuta 2001 tapahtuneessa murhenäytelmässä syntyneitä avoimia kysymyksiä on paljon enemmän kuin varmoja asioita.
Mutta mikään ei minun silmissäni olisi epätarkoituksenmukaisempaa, vieläpä vaarallisempaa, kuin reagoida tähän täysin uudenlaiseen ilmiöön sellaisia vanhoja malleja noudattaen, jotka ovat juuri julmasti osoittaneet rajallisuutensa.
Niinpä tuollaisen valtavan häpäisyn jälkeen voi olla hyvinkin houkuttelevaa harkita rajua vastaiskua, jolla olisi kuitenkin arvaamattomat seuraukset.
Jäsen Poettering, olette muuten oikeassa, kun sanotte, että kokonaisten kansojen samastaminen fanaattisiin rikollisiin ei todellakaan edistäisi rauhaa, ja eräiden näiden kansojen edustajat ovat usein arvokkaastikin ja vastuullisessa hengessä vastikään ilmoittaneet jyrkästi tuomitsevansa terroristit ja ilmaisseet yhteisvastuullisuutensa Yhdysvaltain kansaa kohtaan.
Lopuksi haluaisin yleisemmin ottaen sanoa, että kenenkään ei enää koskaan pidä unohtaa, että me kaikki olemme osa samaa maailmaa.
Kansakunnista voimakkain ei ole haavoittumaton.
Koko kansainvälinen yhteisö joutuu nyt olemaan vastatusten kaikkien maapallon suurten ongelmien, syvenevien kuilujen, rikkoutuneiden vuoropuheluiden sekä loputtomien turhaumien kanssa ja tekemään mahdollisimman tiivistä yhteistyötä, jotta näihin ongelmiin löydettäisiin pysyvä ratkaisu.
Tämä on epäilemättä apu, jonka Eurooppa voi määrätietoisesti antaa maailmalle, jotta selviytyisimme yhdessä tästä meillä nyt edessämme olevasta ihmiskunnan haasteesta.
(Voimakkaita suosionosoituksia)
Arvoisa puhemies, arvoisa pääministeri, arvoisa puheenjohtaja, hyvät kollegat, ensimmäiset ajatukset, jotka meidän pitää tällä hetkellä ilmaista, ovat myötätunto uhreja kohtaan ja yhteisvastuullisuus Yhdysvaltain kansalle.
Terroristihyökkäys, jonka kohteeksi se joutui, ei koske pelkästään Yhdysvaltain kansaa; se koskee syvällisesti demokratiaa itseään.
Demokratiat ovat hauraita, ja me tiedämme hyvin, että joutuessaan tällaisen toiminnan kohteeksi, niiden on vaikea selviytyä tilanteesta.
Olen kuitenkin yhä vakuuttunut, että kun otamme huomioon Yhdysvaltain kansan historian ja kokemukset, se kykenee selviämään tästä koettelemuksesta, ja tällä hetkellä minusta on tärkeää, että parlamentti osoittaa yhteisvastuullisuuttaan sitä kohtaan.
Arvoisa puhemies, haluaisin näin ollen kiittää teitä siitä, että järjestitte tämän istunnon.
Sekä omani että muut ryhmät olivat esittäneet asiasta pyynnön, ja olen iloinen, että istunto pidetään.
Toivon, että tätä istuntoa seuraa sellainen keskustelu, jossa pystymme tarkemmin tutkimaan kansainvälisen terrorismin synnyttämiä kysymyksiä.
Koska minulle on kaksi kertaa annettu tehtäväksi viedä eteenpäin terrorismin vastaista toimintaa kotimaassani, haluaisin sanoa, että on eräs vääränlainen ajatus, joka pitää korjata: ei ole olemassa hyviä terroristeja ja pahoja terroristeja, vaan pelkästään pahoja.
(Voimakkaita suosionosoituksia)
Kun terroristinen vähemmistö pyrkii väkipakolla ja väkivaltaisen toiminnan kautta tyrkyttämään suuremmalle joukolle näkemyksiään, silloin ei ole koskaan kyse muusta kuin totalitarismin ja fasismin ilmaisusta; olemme onnistuneet torjumaan näitä ilmiöitä, ja nytkin meidän on päättäväisesti kukistettava ne.
Mutta terrorismin vastainen taistelu edellyttää jatkuvaa toimintaa, ja todennäköisesti siksi, että olemme ikään kuin unohtaneet tämän ajatuksen ja tämän selvyyden, olemme nyt joutuneet vastakkain tämän Yhdysvaltoja kohdanneen turmiollisen tilanteen kanssa.
Olen sitä mieltä, että Yhdysvallat erehtyi kuvitellessaan, että se on erillään tämänkaltaisesta toiminnasta.
Valitettavasti me olemme Euroopassa jo kokeneet vastaavanlaista: Saksassa, Italiassa, Ranskassa, Espanjassa ja monissa muissa maissa.
Ja me tiedämme, että terrorismi on sokea ja että se voi iskeä missä ja milloin tahansa.
Tiedämme myös, että terrorismin torjumiseen tarvitaan poliittista tahtoa.
Tämä tahto pitää ilmaista selvästi, ja lisäksi tarvitaan yhteistyötä.
Jos jokainen valtio haluaa säilyttää itsellään mahdollisesti saamansa tiedot, ja jos asiasta vastuussa olevien yksiköiden välillä ei ole minkäänlaista yhteistyötä, siinä tapauksessa ajaudumme kohti muita katastrofeja.
Jos sitä vastoin valtioissa ja kansainvälisen yhteistyön puitteissa herää tietoisuus, syntyy tahto koota yhteen kaikki mahdolliset hallussa olevat tiedot ja syntyy päätös luoda jossakin muodossa sellainen pysyvä yhteistyöelin, joka kykenee analysoimaan näitä tietoja ja ehdottamaan tarvittavia toimia, silloin meillä on jonkinlaiset mahdollisuudet vastustaa onnistuneesti tämänkaltaisia tekoja.
Minäkin haluaisin vuorostani yhtyä niihin sanoihin, joita tässä kokouksessa ovat sanoneet ensinnäkin erittäin pätevä kollegamme Poettering ja muut, jäsen Hautala ja jäsen Wurtz.
Tällä hetkellä ei olisi mitään pahempaa, kuin jos terroristien ja muslimimaailman välille syntyisi yhteishenkeä harkitsemattomien puheittemme vuoksi.
Tämä olisi virheistä pahin ja typeryyksistä pahin.
Tämän vuoksi me emme voi tyytyä mihinkään sellaiseen julkilausumaan, jossa ei ole paljoakaan sisältöä.
Mutta itse haluaisin antaa arvoa ja uskon, että koko yhteisömmekin haluaa samaa sille, että korkeimman tason islaminuskon edustajat tuomitsevat itsekin nämä attentaatit antaakseen todisteen siitä, että harhateille ajautuneeseen uskoon vetoavien terroristien ja islaminuskon jota kohtaan meidän on kaikkien osoitettava sen ansaitsema kunnioitus välillä ei ole mitään yhteistä eikä niitä ei voi samastaa.
(Voimakkaita suosionosoituksia)
Arvoisa puhemies, haluaisin puhua radikaalivaltuuskunnan puolesta.
Haluaisin aivan ensimmäiseksi kiittää puheenjohtajavaltio Belgiaa perjantaita koskevasta aloitteesta.
Uskon, että aloite on tarpeellinen varsinkin siksi, että samalla, kun suurin osa meistä tuntee voimakasta mielenliikutusta ja suurta myötätuntoa amerikkalaisia ystäviämme kohtaan, toiset näyttävät heikonlaisesti tunteitaan ja myötätuntoaan amerikkalaisten harkitsemien kostotoimien vuoksi.
Niinpä haluan esittää teille todella lämpimät kiitokseni.
Mielestäni emme tänään ole tuoneet esiin erästä syytä, joka antaa meille yhä enemmän aihetta osoittaa myötätuntoa amerikkalaisia ystäviämme kohtaan, ja tämä syy on se, että isku kohdistui nyt heihin, eikä meihin, mikä johtuu todennäköisesti myös rohkeuden puuttumisesta politiikassamme, siihen liittyvistä epäselvyyksistä ja teeskentelystä, eivätkä nämä epäselvyydet ja tämä teeskentely ole olleet amerikkalaisille ystävillemme ominainen piirre.
Jäsen Poettering, te puhuitte perustellusti siitä, että terrorismin taustalla olevia syitä on käsiteltävä, ja unionin olisi hyvin tärkeä tutkia omaa politiikkaansa, näiden 50 viimeisen vuoden politiikkaa, joka on perusolemukseltaan ollut rasismihenkistä arabimaailmaa ja islamilaista maailmaa kohtaan; politiikkaa, jolla on pelkästään tuettu näiden maiden pahimpia järjestelmiä, esimerkiksi Saddam Husseinin, Gaddafin ja aikaisemmin Hafez al-Assadin ja nyt hänen poikansa johtamia järjestelmiä; politiikkaa, jossa ei ole juuri lainkaan osoitettu yhteisvastuullisuutta aikaisemmille eikä nykyisille demokraateille, joita ovat esimerkiksi Ben Sedrinin Tunisiassa, Anwar Sadat Egyptissä, Ibrahim Egyptissä ja monet muut, jotka taistelevat demokratian puolesta omassa maassaan, ja minusta unionin olisi tärkeä ottaa demokratian luominen näissä maissa poliittiseksi painopistealueekseen, koska tämä on ainoa tapa rikkoa ja tuhota terrorismin perustat näissä maissa.
Terrorismi ei putoa taivaalta, vaan se syntyy ja kasvaa sitä rohkaisevissa maissa, jotka usein rahoittavat sitä ja joiden toiminnan vuoksi jouduimme eilen todistamaan suurinta tragediaa sitten toisen maailmansodan päättymisen jälkeen ja suurinta terrori-tragediaa.
Uskon, että ja haluaisin vahvistaa asian komissiolle ja neuvostolle parlamentin on tehtävä asiassa voimakkaita ponnisteluja.
Viime kuukausien aikana parlamentti on joutunut joidenkin sellaisten salastalinistien hyökkäyksen kohteeksi, jotka ovat ajaneet sen esittämään yksipuolisia ja liian palestiinalaismyönteisiä kantoja, jotka varmasti nyt jollakin tavalla liittyvät tähän amerikkalaisystäviemme kokemaan murhenäytelmään.
Meiltä on vihdoinkin löydyttävä rohkeutta rikkoa tietyt tabut.
Meillä on historiallinen velvollisuus Israelia kohtaan, mutta meillä on myös nykyhetkeen liittyvä velvollisuus.
Israel edustaa ainoaa todellista demokratiaa tuossa maailman kolkassa.
Meidän on rikottava tabut, ja Israelin pitää olla osa Euroopan unionia.
Tämä on ainoa keino varmistaa turvallisuus ja demokratia tuossa maassa.
Mutta tämä on myös ainoa keino ratkaista Israelin ja Palestiinan välinen konflikti, varmistaa selkeät rajat israelilaisille ja näin ollen selkeät rajat myös palestiinalaisille.
Arvoisa neuvoston puheenjohtaja, sietämätöntä on minusta myös se, että maailman demokraatit antavat pilkata itseään, ja tämänhetkinen neuvoston puheenjohtajamme Louis Michel joutui kärsimään tästä johtuvat ikävät seuraukset Durbanissa.
Haluan kiittää puheenjohtaja Michelia hänen sinnikkyydestään ja siitä kiihkeästä taistelusta, jota hän kävi Durbanissa, mutta emme voi hyväksyä, että Syyrian hallitus teki Durbanissa sen, mitä se teki.
Demokratian kannattajiemme on järjestäydyttävä demokratioiden maailmanlaajuiseksi organisaatioksi, jotta YK, joka on nyt vain tyhjä ulkokuori, palaisi takaisin alkuperäisen tehtävänsä pariin maailman suurten ongelmien ratkaisijana.
Arvoisa puhemies ja hyvät amerikkalaiset ystävät, tunnemme myötätuntoa niitä monia perheitä kohtaan, jotka kaipaavat nyt läheisiään.
Vuodatamme tänään kyyneleitämme niiden vuoksi, jotka ovat menettäneet poikansa tai tyttärensä, äitinsä, isänsä tai molemmat.
Rukoilemme niiden puolesta, jotka ovat yhä elossa mutta edelleen hengenvaarassa.
Ajattelemme presidentti Bushia ja hänen johtamiaan ihmisiä.
Toivomme, että näiden kauhistuttavien julmuuksien aiheuttamassa tuskassa Yhdysvaltain kansan reaktiota lieventää viisaus.
Samalla kun itkemme, tiedämme, että nyt ei ole vihamielisyyden eikä koston aika.
Tämä on totuuden hetki, pohdiskelun aika meille kaikille.
Meillä on vain yksi maailma, ja olemme kaikki vastuussa siitä ja sen ihmisistä.
Me kaikki haaveilemme maailmanrauhasta, mutta olemme oppineet katkerien kokemusten kautta, että pelkästään idän ja lännen välisen muurin purkaminen ei riittänyt.
Olemme oppineet, että muillakin kuin suurvalloilla voi olla menetelmiä ja välineitä joukkotuhon aikaansaamiseen.
Pienillä, kasvottomilla tuhoamiseen pyrkivillä ryhmillä on valta tuhota koko maailmamme.
Vastauksena ei ole ainoastaan parannettu tiedustelu tai pitkälle kehitetty turvallisuus.
Tie maailmanrauhaan voidaan löytää kunnioittamalla ihmisoikeuksia ja kaikkien oikeutta kansalliseen itsemääräämisoikeuteen.
Meidän on taisteltava kidutusta, terrorismia ja kaikkia ihmisyyttä vastaan tehtäviä rikoksia vastaan.
Meidän on suhtauduttava vakavasti kestävään kehitykseen.
Meidän on autettava köyhiä, sorrettuja ja voimattomia, ennen kuin heistä tulee epätoivoisia itsemurhaterroristeja.
Aivan kuten terrorismille ei voida koskaan antaa oikeutusta, ei sitä voida antaa myöskään sorrolle.
Sorto synnyttää sellaisia ihmisiä, jotka ovat vihamielisyytensä kiihkomielisessä voimassa valmiita hävittämään kaiken elämän edessään.
Meidän on poistettava kuilu lännen ja muun maailman välillä sen sijasta, että taistelisimme toinen toisiamme vastaan.
Tällä tavoin saattaisimme poistaa terrorismin olemassaolon syyn.
On vielä liian aikaista ennakoida sitä kaikkea, mitä tiistain kauhistuttavasta tapauksesta voidaan oppia, mutta ei ole liian aikaista tietää, että tiistai 11. syyskuuta 2001 oli historian käännekohta.
Maailmamme ei palaa enää koskaan ennalleen.
Ajattelemme näiden hirvittävien hyökkäysten uhreja ja heitä surevia.
Muistuttakoon näiden kauheiden tapahtumien muisto meitä aina velvollisuudestamme huolehtia paremmin tästä maailmasta.
(Voimakkaita suosionosoituksia)
Arvoisa puhemies, tänä murheellisena päivänä me ilmaisemme yhteisvastuullisuutemme ja ystävyytemme Yhdysvaltain kansalle, joka joutui hirvittävän terroririkoksen uhriksi.
Emme myöskään unohda, että lukuisat Euroopan kansalaiset työskentelivät World Trade Centerin torneissa, ja monet heistä ovat varmasti menehtyneet.
Tämä herättää meissä tunteen, että Yhdysvaltain lisäksi iskun kohteeksi joutui koko länsimaailma, johon me kuulumme tiiviisti.
Niinpä paitsi Yhdysvallat myös koko läntinen sivilisaatiomme on juuri joutunut sotatoimen uhriksi ja sellaisen uudenlaisen sodan uhriksi, joka on tappava, mutta josta on vaikea saada otetta, koska siinä ei enää noudateta perinteisiä periaatteita.
Neuvostoliiton romahdettua jotkut uskoivat, että maailmasta tulisi vaarattomampi, ja tämä tarjosi heille helpon tekosyyn höllentää turvatoimia.
Tämä oli suuri virhe.
Olemme itse asiassa astuneet uuteen aikakauteen, jossa suurin vaara ovat roistovaltiot, joita johtavat ihmiset ovat menettäneet järkensä ja tulleet sokeiksi vihan ja ideologian vuoksi.
Roistovaltioita vielä pahempia ja vielä vaikeammin tavoitettavissa olevia tahoja ovat valtioista riippumattomat terroristijärjestöt, joiden tuhoisa järjettömyys ei vastaa enää minkäänlaista järjellistä ajattelua.
Tämä ensimmäinen uudenlainen sota pakottaa meidät tarkistamaan strategisia käsityksiämme.
Ensimmäiseksi, Euroopassa on ymmärrettävä, että turvallisuus on nyt asetettava ensimmäiselle sijalle, ennen kuin rajoilla tai muualla tehtävät tarkastukset lopetetaan.
En jatka tästä aiheesta, jonka te tunnette.
Toiseksi, meidän on vahvistettava terrorismin ja rikollisjärjestöjen vastaista taisteluamme eurooppalaisen yhteistyön avulla ja maailmanlaajuisen yhteistyön avulla niin, että vaihdamme tietoa ja toimimme yhdessä, mutta myös niin, että panemme nämä asiat kuntoon ensin omissa maissamme.
Emme itse asiassa edes uskalla ajatella, minkälaisia ajatuksia muilla alueilla herää näiden attentaattien vuoksi, joiden uhriksi maailman suurin mahti on joutunut.
Kolmanneksi, meidän on ponnisteltava enemmän puolustuksen hyväksi silloin, kun se on heikentynyt, kuten omassa maassani on viime vuosina tapahtunut.
Uhka on todellinen ja monimuotoinen.
Ajatus nopean toiminnan joukkojen perustamisesta on hyvä, kunhan sen demokraattinen valvonta, sen monimuotoinen rakenne ja jäsenten vapaa sitoutuminen otetaan huomioon paremmin kuin tällä hetkellä, kuten meillä on jo ollut tilaisuus tuoda esiin.
Mutta tämä ei kuitenkaan riitä.
Arvoisa puhemies, kuten te sanoitte, sen lisäksi, että pyrimme kitkemään terrorismin, meidän pitää samanaikaisesti turvata paremmin alueidemme loukkaamattomuus, jotta voisimme suojella kansalaisiamme tehokkaammin.
Parantaaksemme alueidemme loukkaamattomuutta meidän on otettava käyttöön kaikki tarvittavat keinot.
Tähän liittyy muun muassa se, että presidentti Bush oli jokin aika sitten esittänyt ajatuksen Yhdysvaltain ohjuksentorjuntakilvestä.
Eurooppalaiset kuitenkin suhtautuivat tähän ajatukseen kielteisesti.
Nyt meidän on pohdittava kysymystä uudelleen.
Eikö Euroopankin etujen mukaista olisi aloittaa tutkimukset oman ohjustentorjuntakilven rakentamisesta yksin tai yhteistyössä Yhdysvaltain kanssa?
Tämä jää nähtäväksi.
Kilpi ei tietenkään suojaisi meitä eilisen kaltaisilta attentaateilta, mutta se suojaisi meitä muilta vaaroilta, joita velvollisuutemme on ehkäistä.
On tietenkin myös selvää, että meillä ei tällä hetkellä ole käytössämme tarvittavia teknisiä keinoja, mutta niiden mahdollinen hankkiminen olisi haaste, jota kannattaa tähdentää.
Arvoisa puhemies, tämä olisi kiistämättä Euroopan laajuinen haaste, joka epäilemättä osoittaisi kansalaisille selvästi, miten paljon hyötyä on kansallisia suvereniteetteja kunnioittavasta yhteistyöstä, jonka päämääränä on myös heidän suojelemisensa.
Hyvät kollegat, olemme tänään esittäneet toiveen virallisiin toimiin ryhtymisestä.
Aiomme yhdessä ryhmän puheenjohtajien kanssa pohtia mahdollisuutta ja tilaisuutta käydä laajaa perustavaa laatua olevaa keskustelua jo ensi viikolla pidettävästä täysistunnosta alkaen.
Lisäksi haluaisin sanoa teille, että suhtaudun ilman muuta hyvin myönteisesti minulle esitettyyn ehdotukseen surunvalittelukirjasta Yhdysvaltain kongressin kollegojamme varten.
Kirja sijoitetaan istuntosalin läheisyyteen huomisaamusta klo 10.00 alkaen.
Haluaisin suuresti kiittää pääministeri Verhofstadtia, ulkoministeri Louis Michelia, puheenjohtaja Romano Prodia sekä teitä kaikkia ja julistaa tämän ylimääräisen täysistunnon keskeytetyksi.
(Istunto päättyi klo 18.10.)