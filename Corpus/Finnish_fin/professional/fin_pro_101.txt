# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Tämä on tärkeää Euroopan unionin alueellisten keskusten ja syrjäisten alueiden taloudellisen ja sosiaalisen yhteenkuuluvuuden lujittamiseksi ja niiden välisten yhteyksien vahvistamiseksi.
EU:n ja sen naapurimaiden välistä taloudellista yhteisyötä ja siihen liittyvää kuljetusten tarvetta voidaan lisätä sisällyttämällä lyhyen matkan merenkulku tehokkaasti ovelta ovelle -kuljetuksen logistiikkaketjuun.
Arvoisa puhemies, kollega Rijk van Damin nimissä seuraava asia.
Liikennepolitiikassa on tehtävä valintoja.
Kestävä liikennepolitiikka vaatii vieläkin enemmän, tai ainakin toisia valintoja.
Meidän tehtävämme täällä parlamentissa on auttaa tavaroiden ja henkilöiden virtaa etenemään tavalla, jolla on mahdollisimman vähän kielteisiä sivuvaikutuksia.
Kuljetusmuoto, josta nyt keskustelemme, lyhyen matkan merikuljetus, on kuljetusmuoto, jonka sanotaan useammassakin kuin yhdessä mielessä tarjoavan ratkaisun liikenteen kielteisiin seurausiin, nimenomaan tilan käytön ongelman ja ympäristöhaittojen osalta, joiden eteen kuljetusala meidät asettaa.
Mutta, kuten jäsen Peijs aivan oikein totesi, tämä ala ei tällä hetkellä käytä tilaisuuksia parhaalla mahdollisella tavalla edukseen.
Tahtoisin korostaa paria seikkaa.
Usein kuulee sanottavan, että lyhyen matkan merenkulku, ja kuljetus vesitse yleensäkin, on ympäristöä säästävä vaihtoehto, kun tarkastellaan päästöjen määrää kuljetettua yksikköä kohti.
Se on suhteellisesti ottaen varmasti totta.
Mutta tällä alueella on tapahtunut edistystä muiden kuljetusvaihtoehtojen piirissä, varsinkin maantiekuljetuksissa, mikä osaltaan heikentää tätä etuasemaa.
Jos tahdotaan, että lyhyen matkan merenkulku ei jää kehityksen jalkoihin, on välttämättä ryhdyttävä nopeasti toimeen.
Kun otetaan huomioon uusien polttoainepäästöjä koskevien eurooppalaisten normien vaikutus maantiekuljetusten kehitykseen, päädyn siihen, että lyhyen matkan merenkulku tarvitsee ympäristön säästämiseen tähtäävien suoritustensa parantamiseksi kimmokkeen, joka on eurooppalaisen direktiivin muodossa ja jossa määrätään laivanmoottorien sallittujen päästöjen vähimmäisvaatimukset.
Toisin kuin muutamat kollegat, olen lisäksi sitä mieltä, ettei lyhyen matkan merenkulku saisi toimia ainoastaan olemassa olevien kuljetusmuotojen täydentäjänä, vaan sen tulisi myös tarjota vaihtoehto yhteisön sisäisille liikennevirroille.
Kun otetaan huomioon ongelma, jonka Itävallan ekopistejärjestelmä pisteiden myöntämisineen ja vähentämisineen aiheuttaa, on vaihtoehtoinen reitti pohjoisesta etelään ja päinvastoin erittäin toivottu asia.
Lyhyen matkan merenkulku kelpaa joka tapauksessa ainakin osavaihtoehdoksi.
Kolmas seikka koskee satamatoimintoja.
Jos tarkoitus on myös lisätä lyhyen matkan kuljetusten kilpailukykyä, niin on välttämättä ryhdyttävä tullimenettelyä ja rahdinkäsittelyä koskeviin toimenpiteisiin.
Syystä esittelijä viittaakin tähän seikkaan.
Sitten kun toiminta alalla on tehostunut ja uudenaikaistunut, sen tarjoamat mahdollisuudet on tuotava ihmisten tietoon.
Eräissä maissa, esimerkiksi Alankomaissa, tätä tarkoitusta varten on perustettu tiedotustoimistoja, jotka ovat yltäneet erinomaisiin tuloksiin.
Onkin suositeltavaa, että kansalliset tai alueelliset viranomaiset osallistuvat sillä tavoin alan menestyksen luomiseen.
Lyhyesti sanottuna, jäsen Peijsin mietintö on tosiaan täydellinen.
Vilpittömät onnitteluni hänelle siitä.
Jos kaikki asianosaiset täyttävät velvollisuutensa, niin päädymme muutaman vuoden kuluttua ilman muuta toteamaan saman, mikä Alankomaissa jo tiedetään, nimittäin sen, että vesitie on paras tie.
Arvoisa puhemies, kaukaa tulleille vieraille Skotlannin saarille johtavan meren ylittäminen on romanttinen matka, ja sen kauneus liikuttaa joka kerran sekä siellä asuvia että vierailijoita.
Niille, jotka siellä asuvat ja jotka saavat siellä toimeentulonsa, kuljetuspalvelut saarille ovat kuitenkin sekä välttämätön elinehto että kallis este heidän taloudellisen ja sosiaalisen hyvinvointinsa kannalta.
Esteenä olevat kustannukset eivät tule pelkästään lippujen hinnoista, niin pulmallisia kuin ne joskus ovatkin, vaan myös ennakkovaraamisen hankaluudesta, jonottamisesta, sellaisten aikataulujen yhteensovittamisesta, joissa vuorovälit ovat pitkiä ja vaihtelevia; lisäksi on myöhästymisten ja peruutusten riskit, jotka johtuvat säästä tai teknisistä ongelmista tai lakoista, joilla saaria silloin tällöin ikään kuin pidetään panttivankeina.
Skotlannin saarilla ollaan tällä hetkellä kovasti huolissaan siitä, että Euroopan unionin kilpailupolitiikka, joka vaatii näiden palvelujen kilpailuttamista, vähentäisi näitä elintärkeitä palveluita jopa nykyiseltä tasolta ja nostaisi elinkustannuksia ja liiketoiminnan hoitokustannuksia taas yhden pykälän ylöspäin.
Meidän on vakuutettava niille, jotka elävät ja työskentelevät noilla suojattomilla saarilla ja syrjäisillä niemimailla, että heillä ei ole mitään pelättävää, vaikka näiden sopimusten myöntämismenettelyyn tulisikin jonkin verran kilpailua.
Haluaisin pyytää komissiota tekemään voitavansa, jotta se vakuuttaisi Skotlannin saarilla asuvat ja tämän tilanteen kanssa tällä hetkellä kamppailevat Skotlannin johtohenkilöt siitä, että se on valmis varmistamaan, että tämä prosessi toimii hyvin, että se ei vähennä vaan parantaa Skotlannin saarten kuljetuspalveluja.
Ehkäpä voin komission jäsen Verheugenin välityksellä esittää kutsun liikenneasioista vastaavalle komission jäsenelle, hänen kollegalleen de Palaciolle, tulla kanssani romanttiselle matkalle Skotlannin saarille.
Arvoisa puhemies, arvoisa komission jäsen, hyvät kollegat, koska asun maassa, jonka rantaviivaa on valtavan pitkästi ja jossa on lukuisia saaria, ja varsinkin, koska asun itse saaressa, minulla on ensikäden tietoa lyhyen matkan meriliikenteen merkityksestä.
Perusala on tietenkin matkustajaliikenne, mutta käsiteltävänä oleva mietintö keskittyy kuitenkin tavaraliikenteeseen, josta komission tiedonannossa puhutaan.
Kannattaa panna merkille, että huolimatta tämänkaltaisen liikenteen määrän kasvusta viime vuosina, maantiekuljetukset ovat lisääntyneet enemmän; tämä tarkoittaa, että on kiinnitettävä erityistä huomiota ympäristöystävällisempään meriliikenteeseen.
Nykyinen kuva on asiakkaalle edelleen lähes vastenmielinen, koska se saa aikaan mielikuvan vanhentuneesta, hitaasta ja monimutkaisesta välineestä.
Lisää esteitä tämän liikenteen kehittämiselle aiheuttavat hallintomenettelyt, joita voisi parantaa, sekä myöhästymiset, puutteellinen infrastruktuuri ja läpinäkymättömät tullit joissakin satamissa sekä tietyt satamamaksut, jotka voitaisiin välttää.
On aina mahdollista parantaa meriliikenteen kuvaa, niin että siitä tulee kestävä vaihtoehtoinen ratkaisu niille lasteille, joita voidaan kuljettaa eri tavoin.
Tarkoitan tietenkin sellaisia paikkoja, jotka eivät ole yhteydessä meriliikenteeseen, jollaisia ovat esimerkiksi saaret, joihin pitää aina suhtautua erityisen huolellisesti.
Perusrooli on yksityisellä sektorilla, mutta markkinoiden toiminnassa on asioita, jotka edellyttävät julkisen tahon puuttumista asiaan alueellisella, kansallisella ja eurooppalaisella tasolla sekä varsinkin taloudellista panosta, jotta saaristolaiset eivät tuntisi itseään toisen luokan eurooppalaisiksi.
Kabotaasipalveluiden kehittäminen vaikuttaa suoraan alueidemme sosiaaliseen ja taloudelliseen kehitykseen ja täten Euroopan unionin yhteenkuuluvuuteen.
Esittelijämme on selvästikin tarkastellut aihettaan tässä hengessä, ja hän on paneutunut työhönsä hyvin vakavasti, joten katson velvollisuudekseni saaristolaisena kiittää häntä erityisesti.
Kiitämme lisäksi komission jäsen Verheugenia, jonka huomaan käyttäneen kuulokkeitaan, myös hänen tarkkaavaisuudestaan hänen seuratessaan aikaisempien kollegoiden äänestysselityksiä.
Arvoisa puhemies, hyvät jäsenet, arvoisa komission jäsen, yksi tämänhetkisistä tavoitteistamme on alueellisen epätasapainon korjaaminen, ja sen vuoksi Peijsin mietintöä, jossa käsitellään lyhyitä merikuljetuksia ja kehotetaan jäsenvaltioita ja komissiota ryhtymään toimiin tämän liikennemuodon edistämiseksi, on pidettävä varsin aiheellisena.
Rohkenen muistuttaa, kuten usein ennenkin, että unionin alue- ja rakennepolitiikka merkitsee kokonaisuudessaan vastausta niihin erityisiin haittoihin, joista eräät Euroopan alueet, kuten niin kutsutut syrjäiset alueet, joutuvat kärsimään.
Komissio esitti viime maaliskuussa kertomuksen, jossa määritellään strategia näiden alueiden kestävän kehityksen edistämiseksi ja joka sisältää useita varsin merkittäviä näkökohtia.
Korostaisin niistä erityisesti näiden alueiden suhdetta maantieteelliseen ympäristöönsä, joka tietyssä mielessä pitkälti määrää niiden kehityksen.
Sen tähden pidämme Peijsin mietintöä merkityksellisenä, etenkin jos siihen lisätään esittämäni tarkistusehdotus, jonka mukaan päätöslauselmaan olisi sisällytettävä syrjäisten alueiden ja niiden maantieteelliseen ympäristöön kuuluvien maiden väliset merikuljetukset.
Tällä tavoin voitaisiin korjata virhe, joka sisältyy komission kahden vuoden välein laadittavaan seurantakertomukseen tämän liikennemuodon kehityksestä, sillä lyhyen matkan merikuljetukset on siinä määritelty puutteellisesti.
Arvoisa puhemies, arvoisa komission jäsen, arvoisat kollegat, lyhyen matkan merenkulkuhan on taloudellisinta, tehokkainta ja sopivinta syrjäisille alueille.
Kiitän Peijsiä mielenkiintoisesta ja hyvästä esityksestä.
Minun kotimaassani merenkulku on lähes kokonaan tätä lyhyen matkan merenkulkua eli siinä mielessä se on meille tärkeätä.
Olemme poikkeuksellisia siitäkin syystä, että meillä on maayhteys muuhun EU:hun vain pohjoisen kautta, jolloin meriliikenteen merkitys on erittäin suuri.
Kaiken lisäksi rautatiemme ovat eri levyisiä kuin muualla Euroopan unionissa.
Erikoisinta on kuitenkin se, että kotimaassani merenkulku pysähtyy aina talvella, ellei ryhdytä toimenpiteisiin, koska meri jäätyy.
Tämä on johtanut siihen, että olemme joutuneet perustamaan erityisen laivaston, joka murtaa jäätä.
Ne ovat voimakkaita laivoja, yhden laivan energia vastaa kaupungin käyttämää energiaa.
Näin ollen - kun meillä on tämä liikkumiseste - me toivomme, että tätä jäänmurtamista voidaan tukea, sillä sen esteen on Luoja säätänyt emmekä voi sille yhtään mitään.
On myös valitettavaa, että tämän liikenteen työllisyys- ja sosiaalivaikutukset eivät tule riittävästi esille.
Halpa työvoima on noissa olosuhteissa tavaton riski, siis varsinkin pohjoisessa ja varsinkin jäissä.
Miten shortseja käyttävä ihminen, jolla ei ole ammattitaitoa nimeksikään, selviää kolmenkymmenen asteen pakkasessa ja kolmemetrisessä jäässä?
Se on ongelma.
Lentohenkilökunta on aina hyvin koulutettua, mutta samaa ei voi sanoa tästä halpatyövoimasta, joka on laivoilla töissä.
Odotankin komissiolta puuttumista tähän asiaan.
Arvoisa puhemies, minäkin haluan onnitella Peijsiä onnistuneesta mietinnöstä.
Euroopan liikenteessä on monia ongelmia ja pullonkauloja: maantiet ja ilmatilat ovat ruuhkaisia ja rautateiden kilpailukyky on huono.
Tällä viikolla täällä parlamentissa on ollut monia liikenteeseen liittyviä tärkeitä mietintöjä, jotka kaikki tähtäävät ruuhkien purkamiseen ja liikenteen pullonkaulojen vähentämiseen.
Peijsin erinomainen mietintö tähtää lyhyen matkan merenkulun mahdollisuuksien hyödyntämiseen.
Se on tärkeä lisä rautatieliikennettä ja lentoliikennettä koskeviin mietintöihin.
Tarvitsemme tosiaan toimivia ja kilpailukykyisiä logistiikkaketjuja, joissa yhdistyy maantieliikenne, rautatiekuljetukset, lyhyen matkan meriliikenne ja myös nykyaikainen tietotekniikka.
Syrjäisille merentakaisille maille, joihin myös Suomi kuuluu, lyhyen matkan merenkulku on suoranainen elinehto, aivan kuten Paasilinna tuossa äsken todisti.
Haluan painottaa satamien ja satamiin liittyvien palvelujen sopivuutta ja saatavuutta.
Satamat on saatava mukaan Euroopan laajuisiin verkkoihin osana liikenteen perusrakennetta.
Mietinnössä esitettyjen toimenpiteiden toteuttaminen edellyttää unionin, jäsenvaltioiden, paikallistason ja myös yritysten hyvää yhteistyötä ja todella panostamista lyhyen matkan merenkulkuun.
Arvoisa puhemies, ensiksi haluan onnitella esittelijää erinomaisesta mietinnöstä.
Hän on selvästi käyttänyt siihen paljon aikaa ja tuonut monia ongelmia päivänvaloon.
Voimme nähdä eri ongelmat Euroopan unionin eri alueilta.
Jokaisella alueella on oma erityisongelmansa.
Meidän on tunnustettava, että kestää kauan saavuttaa lopullinen päämäärämme.
On kuitenkin selvää, että lyhyen matkan merenkulku on sellainen tavoite, johon meidän on pyrittävä paremmin kuin olemme tähän mennessä pyrkineet.
On varmasti järkevämpää kuljettaa enemmän tavaroita meritse kuin maanteitse.
Se on ympäristöystävällisempää, hyväksyttävämpää kaikin tavoin.
Meidän on kuitenkin varmistettava, että saamme asiat oikeaan tasapainoon.
Tähän esittelijä on pyrkinytkin.
Kustannustekijä tulee aina olemaan yksi suurimmista ongelmista.
Ollakseen kilpailukykyisiä satamien on oltava tehokkaampia, ja tähän ne varmasti tarvitsevat enemmän tukea.
Tuen jäsen Attwoollin vetoomusta A75-tien puolesta.
Siinä pannaan merkille, että me Pohjois-Irlannissa viemme tavaroita yli Pohjois-Irlannin ja Skotlannin välisen erittäin kalliin vesialueen.
Se on kaikkien tuotteidemme tärkein ulospääsytie.
Skotlannista ne kuljetetaan alas Englantiin.
Varmaankin voi olla olemassa tehokkaampi ja ympäristön kannalta tyydyttävämpi tapa, mutta halvempaa tapaa ei ole.
Teollisuutemme ja maataloutemme on oltava kustannustehokkaita selviytyäkseen.
Meillä oli Ballycastlen ja Etelä-Skotlannin välillä erittäin hyvä lauttayhteys, joka äskettäin jouduttiin lopettamaan tuen puuttumisen ja byrokratian vuoksi.
Arvoisa puhemies, hyvä esittelijä, ensimmäiseksi haluan kiittää esittelijää hänen hyvästä ja laadukkaasta mietinnöstään.
Kaikki puheenvuoron käyttäneet kollegani ovat olleet mietinnöstä samaa mieltä ja pahoitelleet esittelijän tavoin sitä, että lyhyen matkan merenkululla on hitautta ja tehottomuutta heijasteleva huono julkisuuskuva, vaikka se itse asiassa ratkaisee liikenteen ruuhkautumiseen, infrastruktuurin kalleuteen ja ympäristövaikutuksiin liittyviä ongelmia.
Tämä kuljetusmuoto on viime vuosina kiistatta kasvattanut suosiotaan, vaikka ei vielä riittävästi, eikä sitä tunneta vielä kovin hyvin.
Kuten sanoitte, sillä on etunsa kustannusten, energian, tehokkuuden, alueellisen koheesion, ympäristön ja jopa intermodaalin liikenteen osalta, sillä se on ihanteellinen multimodaalisen liikenteen väline.
Pitää siis nopeasti ryhtyä toimenpiteisiin satamatoimintojen tehostamiseksi ja satamassa kuluvan odotusajan vähentämiseksi.
Henkilökohtaisesti painotan sitä, että julkisen vallan pitää ottaa vahva rooli tässä asiassa, sekä alueellisella, kansallisella että eurooppalaisella tasolla.
Kaksi mietintönne kohtaa kuitenkin arveluttavat minua.
Ensimmäinen niistä on ehdotus laatia luettelo lyhyen matkan merenkulun kannalta erityisen sopivista satamista.
Tällainen luettelo ei mielestäni ole tarpeellinen, sillä siihen liittyy vaara, että luettelolla rangaistaan niitä satamia, jotka eivät tällä hetkellä ole erityisen sopivia, mutta joista myöhemmin tulee erityisen sopivia.
Toinen arveluttavista kohdista on suositus koota yhteen yhteiseen palvelupisteeseen käyttäjille tarjottavat kuljetus- ja logistiikkapalvelut.
Kannatan tiedotusjärjestelmää, mutta henkilökohtaisesti vastustan sitä, että jo valmiiksi vahvassa asemassa oleva suuri satama keskittäisi kaikki palvelunsa.
Teollisuusvaliokunnan jäsenenä olisin vielä halunnut, että olisi selvästi sanottu, ettei lyhyen matkan merikuljetuksia pidä pitää vaihtoehtona, vaan että tarvittaisiin intermodaalista strategiaa, joka täydentäisi eri liikennemuotoja.
Jäsenvaltioiden pitäisi yhdenmukaistaa säädöksensä tässä mielessä ja näissä puitteissa, erityisesti maakuljetusten osalta, koska juuri maakuljetusten poikkeamat aiheuttavat katkoksia kuljetusketjuun.
Jos haluamme multimodaalisen kuljetusjärjestelmän, on tärkeää, että meillä on käytössämme kaikki liikennemuodot ja niitä säätelemässä ellei yhteiset, niin ainakin täydellisesti yhdenmukaistetut säädökset.
.
Arvoisa puhemies, saanen kiittää jäsen Peijsiä hänen erinomaisesta mietinnöstään ja siitä työstä, jonka hän on sen parissa tehnyt.
Mietinnössä osoitetaan, että lyhyen matkan merenkulku on asia, josta te, jäsenvaltiot ja komissio ovat kaikkein laajimmin samaa mieltä, ja yhteisymmärrys on vieläkin laajempaa.
En tiedä yhtään henkilöä enkä yhtään organisaatiota, joka ei haluaisi lyhyiden matkojen merenkulkua kehitettävän.
Ennen syyllistyimme siihen, että puhuimme alentuvasti lyhyen matkan merenkulusta.
Mainitsimme sen mahdollisuudet ja niin sanoessamme epäsuorasti sanoimme, ettei sillä oikeastaan mene kovinkaan hyvin.
Sillä menee kuitenkin hyvin.
Asiaa ei paljon mainostettu, mutta lyhyen matkan merenkulku oli 1990-luvulla ainoa kuljetusmuoto, joka enemmän tai vähemmän pystyi pysymään maantiekuljetusten tahdissa.
Meidän on siis annettava tunnustusta lyhyen matkan merenkulkualalle.
Aina on kuitenkin jotain parannettavaa.
Merikuljetusala on ensimmäinen, joka myöntää tämän.
Saanen mainita muutaman pääasian jäsen Peijsin mietinnössä.
Tarvitsemme laajan lähestymistavan, jotta tästä saadaan todellista ovelta ovelle -palvelua.
Merikuljetukset pitää sisällyttää täysin kuljetusketjuun, ja niiden pitää olla helposti saatavissa yhdestä paikasta.
Lyhyen matkan merenkulun esteenä on monia pullonkauloja.
Komission yksiköt pyrkivät parhaillaan löytämään nämä pullonkaulat ja mahdolliset ratkaisut niihin yhdessä uusien jäsenvaltioiden ja teollisuuden kanssa.
Yksi jo tunnistettu alue on vaadittavien asiakirjojen erilaisuus.
Jotta menettelyt saataisiin nykyistä yhdenmukaisemmiksi, komissio aikoo vuoden loppuun mennessä esittää ehdotuksen, jonka tarkoituksena on yhdenmukaistaa laivojen tiettyjä lähtö- ja saapumisasiakirjoja.
Satamien tehokkuus on keskeistä merenkulun kannalta, ja vuoden loppuun mennessä komissio aikoo esittää toimenpidepaketin, jonka tarkoituksena on parantaa tuota tehokkuutta vapauttamisen avulla.
Lisäksi lyhyiden matkojen merenkulun vanhanaikaista imagoa on muutettava.
Tämä mainittiin jo keskustelussa, ja arvostan sitä suuresti.
Kansallisten lyhyen matkan merenkulun edistämistoimistojen pitäisi olla olennaisia tämän politiikan toteuttamiselle.
Joitakin myynninedistämistoimistoja onkin jo olemassa, ja komissio kannustaa perustamaan uusia toimistoja, jotta voitaisiin luoda eurooppalainen myynninedistämisketju.
Keskustelussa otettiin esiin kysymys yhteisön tuista ja haluaisin vastata kysymykseen tässä.
Tärkein lyhyen matka merenkulun yhteisön tuen lähde on ennen ollut PACT-ohjelma eli yhdistelmäkuljetusten kokeiluhankkeet.
Viime vuonna noin 40 prosenttia PACTin talousarviosta käytettiin lyhyen matkan yhdistelmäkuljetusten suosimiseen, ja se on määrältään 2,3 miljoonaa.
Se on vielä enemmän vuonna 2000.
Nostamme sen osuutta 50 prosenttiin.
Asiasta vastaava pääosasto aikoo jatkaa tätä suuntausta, niin että lyhyen matkan merenkulku saa jatkossakin oman reilun osuutensa PACTin talousarviosta.
Tulevassa PACTin tarkistuksessa tämä periaate voidaan jopa sisällyttää lainsäädännön tekstiin.
Jäsen Purvis on pyytänyt minua välittämään pyynnön kollegalleni, komission jäsen de Palaciolle.
Lupaan todellakin välittää tämän kutsun ja komission jäsen Palacio voi nauttia romanttisesta matkasta Skotlantiin.
Se olisi vielä romanttisempi, jos kutsuisitte minut hänen mukaansa.
Jäsen Peijs, kiitos työstänne.
Kiitos siitä, että varmistitte, että olemme menossa samaan suuntaan.
Tehdään se yhdessä, komissio ainakin tekee parhaansa.
Arvoisa puhemies, haluaisin ilmaista pettymykseni siitä, että en ole saanut minkäänlaista huomiota sille kirjalliselle kysymykselleni saati vastausta siihen, jonka jätin komissiolle yli kuusi viikkoa sitten ja jonka otin esiin keskustelussa.
Kiitoksia, jäsen MacCormick.
Äänestys toimitetaan huomenna, perjantaina, klo 9.00.
Kansalaiskeskustelu
Esityslistalla on seuraavana työllisyys- ja sosiaaliasiain valiokunnan suullinen kysymys komissiolle (B-0533/2000) kansalaiskeskustelun rahoituksesta tulevaisuudessa.
Jäsen Pronkilla on nyt puheenvuoro.
Arvoisa puhemies, toivottavasti emme näin myöhään illalla tarvitse kovin paljon aikaa tämän asian käsittelyyn.
On harmillista, että meidän on nyt lopetettava tämä sinänsä niin tärkeä keskustelu.
Saattaisi ehkä olla järkevää, jos saan käyttää tässä tilaisuutta hyväkseni ilmaistakseni mielipiteeni, sijoittaa tulevaisuudessa ylimääräinen äänestyskierros esimerkiksi tiistai-iltaan, jos meillä ei silloin muuten ole äänestyksiä, jotta emme aiheuta ylimääräisiä viivästyksiä viikolla.
Ehkä voisitte esittää tämän ehdotukseni puhemiehistön harkittavaksi.
Sillä ei tietenkään ole näiden käsiteltävänämme olevien kysymysten kanssa sen enempää tekemistä.
Nämä eivät minulta vaadi paljoakaan selittämistä.
Ensinnäkin on kiistaton tosiasia, että kansalaisjärjestöillä on erittäin tärkeä tehtävä sekä Euroopan unionissa että sen ulkopuolella.
Siitä kaikki ovat samaa mieltä, neuvosto on sen sanonut ja komissio sekä parlamentti ovat usein sanoneet sen.
Lisäksi Euroopan perustamissopimuksen 136 artiklassa, kun sitä tarkastellaan sopimuksen liitteenä olevien julistusten 23 ja 38 kanssa, korostetaan erityisesti, että on harjoitettava yhteistyötä hyväntekeväisyysjärjestöjen kanssa, ja nehän tietysti ovat myös kansalaisjärjestöjä.
Euroopan parlamentti on aina tulkinnut tämän asian konkreettisesti, ja se perusti sitä varten jo jonkin aikaa sitten, oikeastaan jo melko kauan aikaa sitten, budjettikohdan B3-4101 voidakseen avustaa kansalaisjärjestöjä taloudellisesti.
Valitettavasti kuitenkin tämä budjettikohta on kolmen vuoden kuluttua enemmän tai vähemmän rauennut neuvoston kanssa sovittujen erilaisten määräysten ja Euroopan yhteisöjen tuomioistuimen lausuntojen takia.
Euroopan komissio on jo kolme vuotta ollut selvillä siitä, että asianlaita on näin.
Kysymys ei olekaan tästä.
Kysymys on ainoastaan siitä, että asian korjaamiseksi tehdään niin vähän.
Toisaalta kyllä ymmärrämme, kuinka tärkeästä asiasta on kysymys, kun taas toisaalta on pakko huomata, että todellisiin toimiin tuskin on ollenkaan ryhdytty, ellei oteta huomioon komission lausuntoa, jonka haluaisimmekin siksi erityisen mielellämme saada luettavaksemme.
Tärkeää on nyt keksiä, kuinka saamme kaikki kauniit ideamme toteutettua.
Siinä vaiheessa joudumme nimittäin usein, enkä sano tätä komission nimissä, vaan henkilökohtaisena huomautuksenani, väistämättömien byrokraattisten ongelmien eteen.
Ehkä se johtuu siitä, että asia kuuluu komissiossa usean eri osaston toimialaan.
Kansalaisjärjestöthän eivät rajoitu yhden pääosaston alaan.
Tai ehkä se johtuu siitä, että etsitään eräänlaista yleistä näkökantaa ja tahdotaan samalla ottaa huomioon myös erityisnäkökannat, mutta kuinka lieneekin, tämä kaikki kestää aivan liian kauan, sillä budjettikohdat raukeavat.
Se on myös syynä siihen, että me tänä iltana, tänä oikeastaan sopimattomana ajankohtana, pyydämme komission huomiota tälle ongelmalle.
Kysymys on nimenomaan nopeudesta.
Kysymys ei ole komission aikeista vaan nopeudesta, jolla ne voidaan toteuttaa.
Muuten saattaa käydä niin, että yhtä Euroopan perustamissopimuksen ja sen julistusten keskeisimmistä tehtävistä, mutta myös Eurooppa-neuvoston Feirassa tekemiä lupauksia, ei voida panna täytäntöön, koska kansalaisjärjestöt, tai ainakin useimmat niistä, ovat erityisen herkkiä maksujen keskeyttämiselle, mikä on asian ainoa ongelma.
Ne ovat tässä suhteessa paljon herkempiä kuin muut järjestöt, jäsenvaltioista puhumattakaan.
Se merkitsee sitä, että jos odotamme liian kauan, potilas kuolee.
Se on valiokuntamme suurena huolenaiheena.
Siitä syystä esitämme nämä kysymykset ja siitä syystä myös toivomme, että komissio ryhtyy tämän asian hyväksi nopeasti toimiin perustamissopimuksen tarjoamien mahdollisuuksien mukaan ja Eurooppa-neuvoston Feiran kokouksessa vallinneen, parlamentissa ja komissiossa vallitsevan yleisen suopean ilmapiirin kannustamana.
Arvoisa puhemies, komissio on saanut noin 40 eri kommenttia komission ja valtiosta riippumattomien kansalaisjärjestöjen välistä keskustelua koskevaan keskusteluasiakirjaan "Kumppanuuden lujittaminen".
Nämä kommentit on julkaistu komission verkkosivulla ja Eurooppa-palvelimella.
Kansalaisjärjestöjen kanssa eniten tekemisissä olevien pääosastojen eri työryhmät ovat parhaillaan kehittämässä keskusteluasiakirjan ajatuksia näiden kommenttien pohjalta.
Nämä työryhmät käsittelevät nyt perusrahoituksen ongelmaa ja sitä, miten kansalaisjärjestöjen kuulemismenettelyä voidaan parantaa.
Viimeksi mainittua kohtaa on määrä selvittää siten, että laaditaan suuntaviivat hyville kuulemistavoille, kuten komission uudistamista koskevassa valkoisessa kirjassa on jo suunniteltu toimen 4 kohdalla.
Sosiaalialan kansalaisjärjestöjen rahoituksen edellytyksiä on muutettu Euroopan yhteisöjen tuomioistuimen päätöksellä asiassa C 106/96 sekä 13. lokakuuta 1998 tehdyllä toimielinten välisellä oikeusperustoja koskevalla sopimuksella.
Rahoituksen hallinnointia koskevia uusia sääntöjä on lisäksi noudatettava erittäin tarkasti kaikissa ohjelmissa ja budjettikohdissa.
Edellä olevan perusteella tähän mennessä rahoitusta saaneet järjestöt saavat vastaisuudessa lisää varoja vain silloin, kun ne täyttävät tiettyjä toimintaohjelmia koskeviin päätöksiin sisältyvät ehdot, jotka muodostavat kunkin budjettikohdan oikeusperustan.
Nämä kaksi ohjelmaa voisivat sen vuoksi saada vuodesta 2001 lähtien yhteisrahoitusta, jos neuvosto tai neuvosto ja parlamentti hyväksyvät ne.
Kuten komission ehdotuksissa on esitetty, olisi noudatettava käsikirjan sääntöjä ja juokseviin kuluihin saatavaan perusrahoitukseen liittyviä menettelyjä.
Tukea saisi sitten rajallinen määrä kansainvälisten järjestöjen verkkoja ja Euroopan tason foorumeja, joilla olisi kokemusta syrjinnän ja sosiaalisen syrjäytymisen torjumisesta, sillä molemmat mainitsemani ohjelmat koskevat syrjintää tai syrjäytymistä.
Tuettavia järjestöjä koskevan päätöksen perusteet on vahvistettava yhteisymmärryksessä kunkin ohjelmakomitean kanssa.
Komissio hyväksyy sen jälkeen vuotuisen perusrahoituksen yksityiskohtaisten työ- ja rahoitussuunnitelmien perusteella.
Kansalaisjärjestöt pitivät vuonna 1999 voimaan tullutta avustusten hallinnoinnin käsikirjaa jo myönteisenä edistyksenä.
Siinä vahvistetut edellytykset on määrä aikanaan sisällyttää varainhoitoasetukseen ja sen soveltamista koskeviin yksityiskohtaisiin määräyksiin.
Komissio on varsin hyvin tietoinen siitä, miten tärkeää on edistää vuoropuhelua kansalaisten kanssa, ja se arvostaa ennen kaikkea sosiaalialan kansalaisjärjestöjen kanssa tehtävää yhteistyötä.
Viime vuosina on rahoitettu useita sosiaalialan valtiosta riippumattomien kansalaisjärjestöjen hankkeita erilaisten eurooppalaisten verkkojen ja sosiaalialan kansalaisjärjestöjen eurooppalaisen foorumin perustamisen ansiosta.
Komission ehdottaman kahden ohjelman - syrjinnän torjumisen ja sosiaalisen syrjäytymisen torjumisen - pitäisi kattaa pääosa Euroopan laajuisesti toimivien kansalaisjärjestöjen juoksevista kuluista sosiaalisella alalla.
Komissio on myös sitä mieltä, että Euroopan unionin kansalaisyhteiskunnan merkitys kasvaa.
Eri aloilla kuten esimerkiksi sosiaali-, ympäristö-, koulutus-, kehitys- ja maatalousalalla on tosiasiassa monia toimia, jotka ovat johtaneet tiiviin kumppanisuhteen rakentamiseen, kuten 18. tammikuuta 2000 hyväksytyssä komissiota ja kansalaisjärjestöjä koskevassa työasiakirjassa korostetaan.
Kansalaisten osallistumisen lisääminen ja kansalaisyhteiskunnan kanssa ylläpidettävän kumppanuuden uudet muodot kuuluvat komission tärkeimpiin tavoitteisiin.
Tämä tuotiin vahvasti esille komission asiakirjassa "Strategiset tavoitteet vuosina 2000-2005".
Komission puheenjohtaja ja useat jäsenet ovat ilmaisseet näiden tavoitteiden mukaisesti monissa tilaisuuksissa, kuinka paljon he arvostavat kansalaisten kanssa käytävää vuoropuhelua.
Edellä mainittujen hyviä kuulemistapoja koskevien suuntaviivojen on määrä olla ensimmäinen askel tähän suuntaan.
Komission puheenjohtaja aikoo käsitellä kansalaisten kanssa käytävää vuoropuhelua Valkoisen kirjan "Demokratian vahvistaminen Euroopassa" puitteissa.
Tämä valkoinen kirja julkaistaan ennen ensi vuoden loppua.
Komissio on seuraavan perustamissopimuksen osalta jo esittänyt, kuten tiedätte, nykyisen hallitustenvälisen konferenssin työohjelmaa koskevan kantansa.
Siinä ei mainittu vuoropuhelua kansalaisten kanssa, koska tämän hallitustenvälisen konferenssin päätarkoituksena on valmistella yhteisön toimielimiä laajentumiseen.
Jäsen Pronk viittasi puheenvuorossaan siihen, että strategia ja tavoitteet eivät aiheuta yhtä paljon ongelmia kuin vauhti.
Haluaisin tukea tätä painokkaasti ja vakuuttaa teille, että teemme kaikkemme vauhdin lisäämiseksi.
Jos te kuitenkin sallitte minun kertoa henkilökohtaisista kokemuksistani, kun olen toiminut yhdeksän kuukautta komissiossa, voin sanoa, että on hyvin vaikeaa nopeuttaa asioiden käsittelyä komissiossa, sillä ei ole toista kansainvälistä toimielintä, jonka on toimittava niin monien erilaisten ja osittain ristiriitaisten sääntöjen ja menettelyjen alaisena kuin Euroopan komission.
Niiden, jotka toivovat asioiden sujuvan nopeammin, pitäisi ehkä myös vaikuttaa osaltaan menettelyjen yksinkertaistamiseen.
Arvoisa puhemies, voin esittää sanottavani erittäin lyhyesti.
Mielestäni komission jäsenen vastaus oli sinänsä rohkaiseva.
Meidän parlamentin jäsenten pitää mielestäni tosiaan tehdä kaikki voitavamme, jotta menettelyt eivät pääse estämään toimintoja.
Minun on kuitenkin huomautettava, että me täällä parlamentissa olemme kaikin käytössämme olevin keinoin, etenkin taloudellisin keinoin, tehneet parhaamme pönkittääksemme niitä budjettikohtia, joiden turvin oli mahdollista jatkaa kansalaisjärjestöjen rahoittamista.
Mutta tulee aika, jolloin se ei enää onnistu, ja silloin nopeus siis alkaa merkitä paljon.
Mainitsen viimeiseksi erään seikan komission jäsenen virallisesta vastauksesta, joka koski hallitustenvälistä konferenssia.
Kysymys ei itse asiassa ole niinkään nykyisen sopimuksen ja sen julistusten sisällöstä, kysymys on oikeastaan vain julistusten muotoilemisesta sellaisiksi, että niistä on mahdollista muovata pohja, jolle voi perustaa ohjelman.
Se on varsinainen ongelmamme, ja haluaisin kysyä komission jäseneltä, voisiko komissio mahdollisesti kiinnittää tähän seikkaan huomiota.
Emme siis vaadi uutta sopimusta, vaan huomiota.
Lopuksi, koska joudumme laajentumista silmällä pitäen tietysti myös melkoisesti tekemisiin uusien jäsenvaltioiden kansalaisjärjestöjen kehityksen kanssa, olemme sitä mieltä, että tämä asia on asetettava erityisen korkealle tärkeysjärjestyksessä.
Arvoisa puhemies, pidän puheenvuoron sosialistiryhmän puolesta ja tuen Pronkin ilmaisemaa kantaa koko valiokunnan puolesta.
Minun täytyy sanoa viitaten komission jäsenen vastauksiin, etteivät ne täysin tyydyttäneet minua siinä mielessä, että tunnemme kyllä ne asiakirjat, joihin viitattiin, mutta kuten jäsen Pronk sanoi, tarvittaisiin rajuutta ja ehkä myös hieman päättäväisyyttä konkreettisella tasolla.
Tiedämme, että keskustelua on käyty vuosien ajan.
Meillä parlamenttina on ollut tässä päärooli, mutta nyt keskusteluista ja lausunnoista on tarpeellista siirtyä konkreettisiin toimiin.
Mielestäni komission tulisi ottaa suunnakseen konkreettisten ratkaisujen ehdottaminen, koska muuten tätä ongelmaa ei saada ratkaistuksi.
Mielestäni asiassa on tietty ristiriitaisuus ja tunnen tiettyä huolestuneisuutta, enkä ole ainoa ja uskon, että tätä mieltä on myös työllisyys- ja sosiaalivaliokunta, koska minusta näyttää siltä, että komissio käyttäytyy hieman ristiriitaisesti.
Valtioista riippumattomien kansalaisjärjestöjen rooli unionin demokraattisessa rakentamisprosessissa ja myös niiden rooli Euroopassa taloudellisen ja yhteiskunnallisen näkökulmasta katsottuna sekä koko taloudellisten yhteisöjen ala, kolmas sektori, tunnustetaan jo nykyään olevan perusluonteinen ja tärkeä ala, ei vain asiakirjoissa vaan myös konkreettisessa todellisuudessa - kun pidämme mielessä, että noin 9 miljoonaa työntekijää työskentelee tällä sektorilla.
Lisäksi komissio viimeisimmissä valinnoissaan - viittaan teollisuuden pääosastoon - katsoo, että tämä on negatiivinen painopiste - nyt on keksitty positiiviset ja negatiiviset painopisteet - ja se on lakkauttanut toiminnallisen yksikön "taloudelliset yhteisöt".
Niin, se on mielestäni erittäin vakavaa eikä se saa meitä uskomaan, että täällä uudelleen vahvistetut lausunnot, joita olemme kuulleet useaan otteeseen, johtaisivat konkreettisiin toimiin suunnan muuttamiseksi.
Kansalaisjärjestöjen foorumi, jonka puitteissa komissio ja parlamentti ovat pitäneet yllä keskustelua, sekä koko maailma tuntevat itsensä hieman petetyksi, ja luulenpa, että myös me parlamentin edustajat tunnemme itsemme hieman petetyiksi, kun julistuksissa sanotaan tietty asia ja sitten konkreettiset päätökset sanovat toista.
Aktiivisen keskustelukumppanin puuttuminen, myös toiminnalliselta kannalta, tekee näiden ongelmien ratkaisemisen vaikeammaksi, vaikka se voisi tehdä sen helpommaksi.
Siispä, jos todella haluamme kohdata ongelmat positiivisesti, nopeuttaa toimintamenetelmiä ja antaa positiivisia vastauksia ei vain valtioista riippumattomille kansalaisjärjestöille vaan Euroopan kansalaisille, mielestäni useat päätökset pitäisi miettiä uudestaan ja ennen kaikkea useat päätökset pitäisi peruuttaa.
Arvoisa puhemies, monella meistä vihreiden ryhmässä ja Euroopan vapaassa allianssissa on juuret kansalaisjärjestöissä ja aktivistiliikkeissä, joten ne ovat erittäin lähellä sydämiämme.
Aikaisemmin tänään keskustelimme vetoomusvaliokunnan vuosikertomuksesta.
Vetoomusvaliokunta on valitusten viimeinen käsittelypaikka, jossa arvioidaan, mitä Euroopan unionissa tapahtuu.
Kansalaisjärjestöt toimivat mielestämme osana ennalta ehkäisevää prosessia.
Ne tarjoavat tutkintamekanismin, ne tarjoavat tavan varmistaa, ettemme unohda jotain näkökantaa pois säätämistämme laeista.
Ne saavat meidät ajattelemaan uusia asioita ja ne ovat olennaisia prosessillemme.
Ne ovat yksi harvoista järjestöistä, jotka todellakin toimivat aktiivisesti kansalaisten puolesta, ja jos yritämme luoda luottamusta niiden rakenteiden sisään, joita pyrimme rakentamaan, kansalaisjärjestöjen rooli on ehdottoman välttämätön.
On todellakin tärkeää, että ne ovat olemassa tasapainottamassa monia liiketaloudellisia etunäkökohtia, joilla ei tunnu olevan taloudellisia esteitä löytää tietään meidän ovellemme, kun taas kansainvälinen toiminta on erittäin kallista monille kansalaisjärjestöille.
Työ, jota olemme viime viikkoina monissa valiokunnissa tehneet 13 artiklan, syrjinnän vastaisen artiklan, parissa, olisi ollut mahdotonta ilman noiden elinten panosta.
Siksi on ehdottoman välttämätöntä löytää selvä oikeusperusta niiden osallistumiselle, ja siten myös niiden rahoittamiselle, koska tämä elin ei voi toimia kunnolla ilman niitä.
Viitattiin myös ehdokasvaltioihin, ja voin toistaa kollegani Pronkin sanat, että kansalaisjärjestöt ja kansalaisyhteiskuntaliike noissa maissa on olennainen, jos haluamme Euroopan unionin perustuvan sellaisille arvoille kuin oikeus ja demokratia.
Kehottaisin meitä löytämään tavan vakiinnuttaa vakava ja luotettava rahoitusmekanismi edes niille kansalaisjärjestöille, jotka edustavat köyhiä, syrjäytyneitä ja syrjittyjä, jotta niiden ei tarvitsisi olla joka vuosi rahapulassa ja ihmetellä, selviävätkö ne ja pystyvätkö ne tekemään sitä työtä, jota varten ne ovat olemassa.
Arvoisa puhemies, viime vuosina EU on saanut entistä tärkeämpiä valtuuksia sosiaaliasioissa, mutta EU ei ole kuitenkaan saanut erityisen paljon rahaa sosiaaliongelmien ratkaisemiseen.
Niin kauan kuin jäsenvaltiot ovat pääasiassa sitä mieltä, että sosiaalikysymykset ovat jäsenvaltioiden omia kysymyksiä, mitään nopeita muutoksia ei saada aikaan.
Tiedämme, että olemassa olevat varat on tiukasti budjetoitu ja että talousarvioissa varoja on vaikea siirtää kohdasta toiseen.
Uusien tarpeiden tyydyttäminen on vaikeaa niin kauan kuin tämä käsitys vallitsee jäsenvaltioissa.
Näistä syistä luulen, että on erityisen tärkeää, että me, jotka työskentelemme EU:n toimielimissä, pyrimme antamaan Euroopan kansalaisjärjestöille huomattavasti entistä merkittävämmän aseman sosiaaliasioissa.
Kaikkihan voivat huomata, että tarvitsemme rajat ylittävää toimintaa myös sosiaalialalla.
Sen vuoksi tarvitaan kansalaisjärjestöjä.
Olisi kuitenkin valitettavaa, mikä on ehkä jäsenvaltioiden näkemys asiasta, jos sosiaalialan kansalaisjärjestöt sidottaisiin taloudellisesti ja poliittisesti tiukasti EU:hun - tiukemmin kuin niitä ollaan jo sitomassa.
Niiden arvo on juuri siinä, että ne ovat vapaaehtoisia ja koostuvat kansalaisista ja että ne näkevät sosiaaliongelmat eri näkökulmasta kuin viranomaiset ja että ne täydentävät siten komissiota, neuvostoa ja parlamenttia ja toimivat niiden vaihtoehtona.
Haluan, vaikka kovin moni ei ole kuulemassakaan - istuntosalissa on vain noin kuusi jäsentä - tehdä ehdotuksen.
Ehdotan, että komission on yritettävä perustaa sosiaalialan kansalaisjärjestöjen kanssa eurooppalainen rahasto tätä tarkoitusta varten.
Ehdotan, että komissio kääntyy neuvoston ja jäsenvaltioiden puoleen yrittääkseen saada ne tukemaan tällaista rahastoa.
Rahasto on perustettava itsenäiseksi toimielimeksi, jonka johto koostuu niin sosiaalialan kansalaisjärjestöjen edustajista, sosiaalialan tutkijoista kuin asiantuntijoistakin.
Voisi kuvitella, että tällainen järjestö välttyisi joiltakin byrokraattisilta ongelmilta.
Ammattitilintarkastajat voisivat huolehtia talouden valvonnasta.
Luulen, että jos tällaista tehtävää ryhdytään hoitamaan tietyllä diplomaattisella taidokkuudella, jäsenvaltiot reagoivat myönteisesti ehdotukseen.
Luulen myös, että tällaisesta toimielimestä voisi olla paljon iloa kaikille muillekin osapuolille, niin sosiaalisesti syrjäytyneille, kansalaisjärjestöille, jäsenvaltioille kuin EU:n toimielimillekin.
Arvoisa puhemies, meidän tulee kiittää Bartho Pronkia ja valiokuntamme puheenjohtajaa siitä, että he ovat osallistuneet tähän kansalaiskeskusteluun sekä komission ja kansalaisjärjestöjen välisiin suhteisiin.
Tämä siksi, että mietintö ja avustus vaikuttavat minusta yksinomaan hallinnollisilta ja jäävät hyvin etäälle konkreettisesta todellisuudesta.
Arvoisa komission jäsen, Bartho Pronkille antamastanne vastauksesta sain täysin saman vaikutelman.
Sanoitte meille, että komissio on läsnä vastatakseen kansalaisjärjestöjen toiminnan kuluista.
Mutta me Euroopan parlamentin jäsenet haluamme toimia siten, että kaikkia kansalaisjärjestöjä voitaisiin avustaa ja rahoittaa konkreettisten hankkeitten lukumäärän perusteella.
Sillä nykyään nimenomaan suuret kansalaisjärjestöt pystyvät vastaamaan määrättyyn määrään tarjouspyyntöjä: Médecins du monde -järjestö, Lääkärit ilman rajoja, Punainen Risti, jne., osan unohdin, mutta tämä oli ensimmäinen huomio, jonka halusin tehdä.
Tiedätte kyllä, millaisia ongelmia useilla pienillä kansalaisjärjestöillä on vastata määrättyyn määrään tarjouspyyntöjä.
Nämä työskentelevät suhteilla ja asiantuntemuksella, ja niiden työ on aivan yhtä tärkeää kuin suurten kansalaisjärjestöjen, sillä kaikilla niistä ei nimittäin ole sellaista toimintalinjaa kuin joillakin suurilla kansalaisjärjestöillä.
Toiseksi, toivoisimme vielä, että voisimme tehdä kansalaisjärjestöt tyytyväisiksi, että voisimme osallistua katastrofien kukistamiseen.
Annan yhden esimerkin: on suojeltava lapsuutta.
Osa meistä parlamentin jäsenistä on neljän vuoden ajan työskennellyt sen hyväksi, että rahoituksella voitaisiin ylläpitää lasten hyväksikäytön vastaista työtä tekeviä järjestöjä.
Meitä ei ole ymmärretty.
Tarvittiin Dutroux' n tapaus ennen kuin saimme oman budjettikohdan, jonka avulla saatiin aikaan kaksi ohjelmaa: Daphné ja STOP.
Nykyään niistä on jäljellä enää toinen, Daphné, mistä voimme olla vain pahoillamme.
Voin kertoa teille, että eräät varhaislapsuuden kysymyksiin erikoistuneet kansalaisjärjestöt toivoisivat voivansa vastata joihinkin tarjouspyyntöihin.
Lopuksi, minusta vaikuttaa siltä, että menettelyjä olisi aiheellista yksinkertaistaa ja siihen liittyvänä - en tiedä pitäisikö sen olla rahasto - komissio voisi ainakin aluksi perustaa kansalaisjärjestöille yksikön, jossa nämä voisivat tutustua muiden tekemään työhön ja mahdollisesti käyttää teemaverkostoa voidakseen myöhemmin vastata komission tarjouspyyntöihin.
Arvoisa komission jäsen, hyvät kollegat, tässä oli se, mitä halusin sanoa.
Kuljemme eteenpäin sosiaalialalla, sillä tiedämme, että sosiaalialalla meidän pitää edetä yhteistyön tasolle.
Tähän tarvitsemme vielä aikaa.
Sen vuoksi, ja siksi, että sosiaaliset kysymykset ovat ennen kaikkea kansalaisjärjestöjen tehtäviä, sen vuoksi meidän pitää edetä kansalaiskeskustelun kysymyksessä.
Arvoisa puhemies, jäsenet Lambert ja Ghilardotti ovat oikeassa.
Eurooppalaiset sosiaalialan kansalaisjärjestöt ovat tärkeässä asemassa työmme kannalta.
Kaikki, jotka olivat mukana 13 artiklan syrjintäpaketin laatimisessa, voivat todeta tämän.
Vuoden 1998 budjettikriisin jälkeen, jolloin kansalaisjärjestöjen työlle kaikkein suojattomimpien ihmisten parissa Euroopassa ja kehitysmaissa tarkoitetut varat jäädytettiin, on edistytty huomattavasti.
Puheenjohtajavaltio Portugali siirtyi uusille alueille ja kutsui eurooppalaisten apuohjelmien edustajat Lissaboniin epäviralliseen sosiaalialan huippukokoukseen, ja puheenjohtajavaltio Ranska seuraa esimerkkiä.
Tämänkaltaiset aloitteet merkittiin Lissabonin huippukokouksen johtopäätöksiin.
Puheet eivät kuitenkaan riitä, ja kaksi vuotta vuoden 1998 budjettikriisin jälkeen vaikeudet jatkuvat edelleen.
Kansalaisjärjestöjen kanssa on neuvoteltu kaksi vuotta, ja kaikki mitä komissio on saanut aikaan, on keskusteluasiakirja ja kaksi sisäistä työryhmää, jotka eivät ole kokoontuneet montakaan kertaa.
Samaan aikaan kansalaisjärjestöjä, ja minä olen työskennellyt kansalaisjärjestökentällä, puristetaan ahtaammalle byrokraattisin säännöin, jotka otettiin käyttöön vastuullisuuden ja avoimuuden edistämiseksi, mutta jotka loppujen lopuksi ovat kuitenkin tuottaneet lisää paperipinoja.
Arvoisa puhemies, parlamentti pahentaa kansalaisjärjestöjen ongelmia luomalla vaikeita yhteisrahoitusvaatimuksia koskevia sääntöjä, joilla asetetaan tiukat määräajat.
Ainoa budjettikohta, mikä meillä oli - B3-4101 -, on käytetty loppuun eikä komissio ole esittänyt ehdotusta kansalaisvuoropuhelun oikeusperustaksi, ei ehdottamalla neuvoston asetusta eikä perustamissopimuksen artiklaa.
Mikä on vielä pahempaa, komissio on kertonut sosiaalisille kansalaisjärjestöille, että niiden rahoituksen on tultava uuden syrjintää ja sosiaalista syrjäytymistä koskevan budjettikohdan kautta.
Miten tämä voi olla mahdollista, kun noiden ohjelmien rahoitusta on vähennetty täysin kohtuuttomalle tasolle?
Lukuisat arvokkaat sosiaalialan kansalaisjärjestöt ovat vakavien kriisien edessä, koska komissio ja neuvosto eivät ei tee mitään.
Näin yhden kansalaisjärjestön tekevän hankehakemuksen, johon tarvittiin 80 sivua talousarviota koskevia taulukoita ja niin monta tausta-asiakirjaa, että yksi kansalaisjärjestön hakemus painoi yli 12 kiloa.
Arvoisa puhemies, tämän on muututtava.
Kansalaisjärjestöt ovat keskeisen tärkeitä työllemme, ja meidän on tuettava niitä.
.
Haluaisin kiittää varsin sydämellisesti kaikkia tähän keskusteluun osallistuneita parlamentin jäseniä heidän antamastaan palautteesta, myös hyvin kriittisestä palautteesta.
Välitän sen eteenpäin ja vien sen mukanani komissiossa käytävään keskusteluun.
Haluaisin antaa vain kaksi lyhyttä vastausta.
Ensimmäinen vastaus koskee oikeusperustoja ja rahoitusta.
Meidän ei pitäisi tässä yhteydessä unohtaa, että kansalaisjärjestöjen ominaisuuksiin kuuluu, että niiden ei pitäisi olla riippuvaisia julkisten tahojen antamasta rahoituksesta.
Muuten niiden nimi olisi muutettava valtioista riippumattomista kansalaisjärjestöistä valtioista riippuvaisiksi kansalaisjärjestöiksi.
En siis oikein ymmärrä sitä usein toistettua pyyntöä, että hallitusten tai komission pitäisi kuitenkin kokonaisuudessaan varmistaa valtioista riippumattomien kansalaisjärjestöjen rahoitus.
Kyse voi aina olla pelkästä auttamisesta ja myötävaikutuksesta hankkeisiin.
Tämä kerrankin aivan periaatteellisesti esitettynä.
Sitten on puhuttu useita kertoja aiheesta: kansalaisjärjestöt ja laajentuminen.
Haluan vastata tähän aiheeseen, koska se koskee välitöntä toimivalta-alaani.
Tässä yhteydessä kaikki aloitteet, joita olen kuullut tässä keskustelussa, on jo aikoja sitten toteutettu.
Me käytämme liittymistä valmistelevia avustuksia tiiviissä yhteistyössä ehdokasvaltioiden kansalaisjärjestöjen kanssa, ja viestintästrategia, jonka osalta on nyt varmistettu järjestelyihin liittyvät ja rahoitukselliset puitteet, kohdistuu myös aivan erityisesti ehdokasvaltioiden kansalaisjärjestöihin, koska siinä on kyse juuri siviiliyhteiskunnan täysimittaisesta osallistumisesta tähän tärkeään poliittiseen prosessiin.
Kaiken muun kerron uskollisesti komissiolle, enkä vaikene tässä keskustelussa vallinneesta ymmärtääkseni pikemminkin kriittisestä perusasenteesta, ja lupaan teille, että panostan ainakin itse vahvasti menettelyjen yksinkertaistamiseen ja päätösten nopeuttamiseen.
Kiitoksia, arvoisat jäsenet.
(Istunto päättyi klo 21.08.)