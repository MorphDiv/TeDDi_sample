# language_name_wals:	Finnish
# language_name_glotto:	Finnish
# iso639_3:	fin
# year_composed:	NA
# year_published:	NA
# mode:	written
# genre_broad:	professional
# genre_narrow:	NA
# writing_system:	Latn
# special_characters:	NA
# short_description:	Europarl
# source:	https://object.pouta.csc.fi/OPUS-Europarl/v8/raw/fi.zip
# copyright_short:	http://opus.nlpl.eu/Europarl.php
# copyright_long:	http://opus.nlpl.eu/Europarl.php J. Tiedemann, 2012, Parallel Data, Tools and Interfaces in OPUS. In Proceedings of the 8th International Conference on Language Resources and Evaluation (LREC 2012)
# sample_type:	part
# comments:	NA
Uskon, että olette kanssani samaa mieltä siitä, että näissä maissa on tapahtunut paljon ja että se on suurelta osin - myös taloudellisesti - näiden maiden omien ponnistelujen ansiota.
EU:n läsnäolo heijastuu etenkin hinnaltaan alennetuissa maataloustuotteissa, mikä on johtanut hintojen alenemiseen näissä maissa: tämä koskee etenkin sianliha-alan kriisiä, sillä jo lähes maksetut siat ovat lopulta päätyneet Neuvostoliiton kautta Puolaan.
Se on terävöittänyt ristiriitoja.
Jos nyt puhutaan kaupan vapauttamisesta niin sanotussa nollaratkaisussa, se johtuu siitä, että komissio ei reagoinut riittävän ajoissa Euroopan parlamentin kehotuksiin olla myöntämättä vientitukia ehdokasvaltioihin.
Nyt näissä maissa ja etenkin Puolassa keskustellaan, miten on tasausmaksujen laita.
Puolalaiset kysyvät: maksetaanko ne myös meille, kun olemme liittyneet unioniin, vai kuulummeko me toisen luokan maihin?
Olen yrittänyt tehdä selväksi, että se kestää vielä hyvän aikaa ja siitä keskustellaan vasta liittymisen jälkeen.
Siihen kuluu vielä muutamia vuosia.
Nyt olisi tärkeämpää keskittyä rakennepolitiikan välineisiin.
Olisi järkevää, jos Puola vaatisi Sapard-ohjelman rahoitustuen lisäämistä ja mahdollisesti myös sen mukauttamista, jotta näitä määrärahoja voitaisiin käyttää paremmin tässä tapauksessa Puolan mutta myös muiden ehdokasvaltioiden edellytysten mukaisesti.
Vertailkaamme näitä keskenään: Puolalle on myönnetty 168 miljoonaa euroa Sapard-tukea.
Tasausmaksut ovat 1,5 tai 1,8 miljardia euroa, jotka on hajautettu laajalti eikä niillä edistetä mitenkään näiden maiden kehitystä.
Olisi järkevää, jos vastaisimme nyt myös Puolan vaatimuksiin lisätä näitä rakennetukia ja mukauttaisimme välineitämme seuraavassa maatalousuudistuksessa, joka käsittääkseni toteutetaan, ennen kuin - ainakin itse suunnitelmassa - nämä maat liittyvät unioniin, ja muuttaisimme myös tasausmaksujamme rakennepolitiikan välineiden suuntaan.
Näin luotaisiin tulevaa yhteistä maatalouspolitiikkaa koskevalle yhteiselle tavoitteen perusta näiden maiden kanssa, ja se johtaisi myös maatalouden alalla sellaiseen tarkoitusperäisyyteen, että voimme keskustella Joschka Fischerin kanssa.
Arvoisa puhemies, hyvät jäsenet, laajenemiskysymys on monisäikeinen eikä sitä voi käsitellä kahdessa minuutissa.
Siksi rajoitun Kyproksen kysymykseen.
Lausun onnittelut jäsen Poosille perinpohjaisesta ja objektiivisesta mietinnöstä.
Poos lähestyy Kyproksen kysymystä eurooppalaisin silmin.
Uskon, että mietinnöstä tulee edelläkävijä parlamentissa ja olen varma, että jäsenet ovat siitä yksimielisiä.
Kun Kypros oli vielä Englannin hallinnassa, runoilija kirjoitti: olet vaihtanut monia päälliköitä, sydäntäsi et ole vaihtanut.
Kyproksen sydän on aina lyönyt eurooppalaisesti.
Kypros on osa Euroopan historiaa.
Euroopan on siis aika ottaa saari huomaansa.
Saaren liittäminen vahvistaa unionin osuutta tällä tärkeällä alueella, koska Kyproksella on tiukat siteet itäisen Välimeren kansoihin.
Kyproksesta tulee eräänlainen silta alueen valtioiden välillä.
Minun ei tarvitse painottaa asian taloudellisia ulottuvuuksia, sillä Poosin ja muiden Euroopan unionien toimielinten mietinnöt ovat kattaneet ne asiat perinpohjaisesti ja voimakkaasti.
Muistutan ainoastaan, että ehdokasvaltioiden joukossa Kypros on ensimmäisellä sijalla taloudellisten kriteerien osalta ja se voisi heti liittyä EMUun.
Kyproksella ei ole mukauttamisvaikeuksia.
Poosin mietinnössä todetaan, että julkinen valta toimii Kyproksessa hyvin, ihmisoikeuksien ja perusvapauksien kunnioittaminen on saaren perinteisen sosiaalipolitiikan peruskivi ja valtion sosiaalisektorit ovat ihmiskeskeisiä.
Kahden yhteisön erottelu on tietenkin tärkeä kysymys.
Olen kuitenkin varma, että hyvällä tahdolla ja Euroopan unionin avustuksella asia voidaan ratkaista, ja kaksi yhteisöä voi palata harmoniseen rinnakkaiseloon, kuten ne ovat tehneet vuosisatoja.
Poosin mietinnössä painotetaan aivan oikein, että liittyminen Euroopan unioniin on hyödyksi kummallekin yhteisölle.
Kyproksenkreikkalaiset ja kyproksenturkkilaiset eivät hyödy erosta mitään.
Vieraat interventiot ovat vastuussa saaren jakautumisesta.
Toivokaamme, että saari elää taas pian yhdistettynä Euroopan unionin suuressa perheessä.
Arvoisa puhemies, yhdyn kollegoitteni laajaan kannatukseen laajentumiskysymyksessä.
Laajentuminen on luonnollinen suunta nykyisille EU:n jäsenvaltioille ja täysin toteutuessaan se edistää osaltaan merkittävästi koko Euroopan unionin taloudellista ja sosiaalista kehitystä.
Satun olemaan EU:n ja Maltan välisen parlamentaarisen sekavaliokunnan valtuuskunnan jäsen ja tulen yhdeltä Euroopan reuna-alueen saarelta, joten kannatan maan jäsenyyshakemusta.
EU:n näkökulmasta katsottuna Maltan hyväksyminen vahvistaa taas todeksi Euroopan unionin perustajien tavoitteet, ihanteet ja pyrkimykset.
Maltan jäsenyyshakemus on nyt rikkinäisen alun jälkeen taas täysin oikeassa kurssissa, ja mielestäni maa täyttää Kööpenhaminan kriteerit jäsenyydestä.
Maan on tehtävä huomattavasti enemmän täyttääkseen vaatimukset yhteisön säännöstön osalta.
Joka tapauksessa se vauhti, jolla Malta on käynyt laajentumista koskevien vaatimusten kimppuun, on myönteinen merkki sen sitoutumisesta Euroopan yhdentymiseen ja sen halusta olla täysivaltainen kumppani eurooppalaisessa hankkeessa.
Kannatan esittelijän näkemystä, että Malta olisi hyväksyttävä jäseneksi laajentumisen ensimmäisessä erässä ja että neuvottelut olisi saatettava päätökseen vuoden 2001 loppuun mennessä.
Toivotan neuvottelijoille jatkuvaa menestystä heidän työssään tässä tärkeässä asiassa.
.
(DE) Arvoisa puhemies, kulttuuri-, nuoriso-, koulutus-, tiedonvälitys- ja urheiluvaliokunnassa vähäisimmätkin asiat kuuluvat yhteisön oikeuteen.
Tämä tarkoittaa sitä, että meillä hyvin monet asiat perustuvat toissijaisuuteen, ja näin pitää olla jatkossakin.
Siksi olemme rajoittuneet tarkastelemaan vain muutamaa harvaa asiaa, ja haluan ottaa esille vain kaksi näkökohtaa.
Audiovisuaaliala on hyvin tärkeä.
Olemme todenneet, että lainsäädäntöalalla tehdään yhä yksinkertaisesti liian vähän ja että audiovisuaalialaa koskevat säädökset eivät vastaa lähimainkaan yhteisön säännöstöä.
Se on yksi näkökohta.
Toinen on se, että myös henkisen omaisuuden, tekijänoikeuksien, alalla on yhä ryhdytty vain vähäisiin toimiin lainsäädännön lähentämiseksi.
Nämä ovat kaksi tärkeintä valiokuntamme tarkastelemaa aihetta.
Olemme myös tarkastelleet vähemmistöjä koskevaa kysymystä, sillä näiden vähemmistöjen integrointia, myös kielellistä integrointia, koskevalla kysymyksellä on suuri merkitys näille maille.
Olemme esittäneet muutamia huomautuksia venäläisten asemasta Virossa, Latviassa ja Liettuassa ja romanien asemasta muissa maissa.
Haluaisin kuitenkin - jotta en pelkästään arvostelisi ja esittäisi kysymyksiä - korostaa erästä myönteistä asiaa.
Etenkin kasvatuksen, koulutuksen ja kulttuurin alalla voimme havaita jotain myönteistä.
Nämä maat ovat jo vuosien ajan osallistuneet toimintaamme Tempus-ohjelman välityksellä, ja ne ovat olleet puolentoista vuoden ajan oikeutettuja osallistumaan täysimääräisesti nuorten koulutus-, kulttuuri- ja vaihto-ohjelmiin.
Olemme mielestäni rakentaneet tältä osin erinomaiset siteet.
Me emme voi keskustella ainoastaan taloudellisista kysymyksistä, vaan meidän on löydettävä yhdistäviä tekijöitä myös näissä kysymyksissä ja kehitettävä niitä.
Nehän ovat jo olemassa.
Haluaisin mielelläni kiinnittää kollegoiden huomion siihen, että Sokrates-ohjelman puitteissa tehtävässä oppilasvaihdossa kyse ei voi kuitenkaan olla siitä, että kaikkien olisi tultava idästä länteen, vaan että meidän olisi rohkaistava nuorisoamme menemään Keski- ja Itä-Euroopan maihin.
Näin luomme yhteisyyttä Euroopassa.
Arvoisa puhemies, komission jäsen Verheugen totesi hiljattain eräässä paljon levottomuutta herättäneessä haastattelussa muun muassa, että viestintä ja etenkin jäsenvaltioiden poliitikkojen keskustelu oman väestön kanssa laajentumisesta ei toimi kunnolla.
Hän on oikeassa!
Se ei ole toiminut, eikä se toimi vieläkään, ja minä uskon, että tämä keskustelu kansalaisten kanssa on ehdottoman tärkeää.
Poliitikkojen olisi otettava se vakavasti sydämensä asiaksi, mutta ei ainoastaan keskustelemalla vaan ryhtymällä myös tekoihin.
Omassa maassani Itävallassa - joka rajoittuu Tsekin tasavaltaan, Slovakiaan, Unkariin ja Sloveniaan - saimme hiljattain päätökseen tutkimuksen, jonka mukaan niillä raja-alueilla, joilla pidetään yllä keskustelua ja ryhdytään myös toimiin ja tehdään investointeja, laajentumista kannatetaan selvästi enemmän kuin niillä alueilla, jotka jätetään yksin.
On myös meidän vastuullamme, miten me saamme aikaan laajentumisen puheiden ja tekojen avulla.
Myös toisentyyppinen viestintä on tietenkin tärkeää jäsenvaltioiden ja ehdokasvaltioiden välillä, jotta välitetään tieto siitä, mistä Euroopan unionissa on kyse.
Kyse ei ole pelkästään yleisistä tavoitteista ja yksinkertaisesti osallistumisesta, vaan myös yhteisön säännöstö on hyvin tärkeä.
Kuulen toisinaan naapurimaissamme sanottavan: miksi te huolehditte niin valtavasti yhteisön säännöstöstä, meille on kuitenkin ratkaisevaa se, että meidät hyväksytään, me olemme valmiita liittymään Eurooppaan!
Eurooppa-valmius mitataan kuitenkin myös yhteisön säännöstön perusteella, ja uskon, että se on hyvin tärkeää.
Kolmas viestintätyyppi, jota halusin tarkastella, on ehdokasvaltioiden sisäinen viestintä.
Jos hallituksen ja opposition tai hallituksen ja kansalaisten välillä ilmenee toistuvasti haluttomuutta keskustella, sekin olisi järjestettävä paremmin.
Työmarkkinaosapuolet on saatava osallisiksi, kaikki yhteiskunnalliset ryhmät on saatava osallisiksi, jotta voidaan kertoa edelleen omalle väestölle, mistä laajentumisessa tosiasiassa on kyse.
Se on hankala tie, tie, joka varmasti vaatii vielä uhrautumista, mutta joka todella johtaa lopulta päämäärään.
Uskon, että tässä mielessä meidän työllämme Euroopan parlamentissa olisi edistettävä tämän keskustelun ja viestinnän toimivuutta tulevaisuudessa.
Arvoisa puhemies, tämänpäiväinen keskustelu koskee vuosituhannen vaihteen suurta haastetta: Euroopan yhdistämistä rauhan ja turvallisuuden sekä sosiaalisen, taloudellisen ja ympäristöllisen kehityksen luomiseksi.
Valitettavasti tämä tunne on saanut neuvottelujen kuluessa väistyä teknisten pohdiskelujen tieltä.
Jäsenyysvaatimuksena pidetään oikeastaan olennaisten Kööpenhaminan kriteerien täyttämistä.
Neuvottelujen tavoitteena on ensisijaisesti oltava se, että uusien jäsenvaltioiden liittymisestä tehdään mahdollisimman joustava.
Tietenkin niiden on noudatettava EU:n lainsäädäntöä, mutta joskus olen sitä mieltä, että on hieman liikaa vaatia näitä valtiota täyttämään se heti ensimmäisestä päivästä lähtien.
Unionissa on jäsenvaltiota, jotka eivät todellakaan ole täyttäneet kaikkia lainsäädännön kohtia, vaikka ne ovatkin olleet jäsenvaltioita alusta asti.
Tätä keskustelua on käyty ympäristöasioiden valiokunnassa.
Tietyt tahot sanovat, että vaatimusten täyttäminen on jäsenyyden edellytys.
Mielestäni on tärkeää todeta, että ympäristön tila ei parane, jos nämä valtiot jäävät ulkopuolelle hieman pidemmäksi aikaa.
Meidän olisi sen sijaan pyrittävä auttamaan niitä mahdollisimman paljon ja mahdollisimman aikaisessa vaiheessa sekä hyväksyttävä ehkä hieman pidemmät siirtymäkautta koskevat säännöt.
Tässä yhteydessä kyse on laajentumista kannattavan mielipiteen luomisesta.
Meillä ei ole varaa menettää enempää 1990-luvun alun vauhdista.
Olemme jo menettäneet aika paljon.
Luulen, että on tärkeää, että parlamentti, komissio ja kansalliset johtajat kantavat vastuun.
Emme voi enää piiloutua demokraattisen hienotunteisuuden taakse ja sanoa, että aiomme kuunnella mielipidettä.
On aika johtaa mielipidettä Euroopassa oikeaan suuntaan.
Kyse on teknisiä ratkaisuja enemmän poliittisista tavoitteista ja poliittisesta tahdosta.
Se meidän on selitettävä ehdokasvaltioiden ihmisille ja erityisesti omien jäsenvaltioidemme kansalaisille, jotta kaikki onnistuisi - ja se on tehtävä pian.
Arvoisa puhemies, EU:n ja Maltan välisen parlamentaarisen sekavaliokunnan valtuuskunnan jäsenenä haluaisin kannattaa jäsen Hoffin hänen mietinnössään tekemiä huomioita.
Edistystä on tapahtunut useilla alueilla, mutta yksi niistä kysymyksistä, joita ei käsitelty mietinnössä, oli kysymys yhtäläisistä mahdollisuuksista.
Kuulimme laajentumisen eduista, ja tämä on yksi niistä kysymyksistä, joissa meillä on opittavaa Liettualta.
17,5 prosenttia Liettuan parlamentin jäsenistä on naisia, mikä on selvästi yli ehdokasvaltioiden keskiarvon ja myös enemmän kuin monissa nykyisissä jäsenvaltioissa.
Liettua on nimittänyt oikeusasiamiehen varmistamaan yhtäläisiä mahdollisuuksia, joista se ei vain puhu kauniisti - se todella toteuttaa niitä.
Kuten jäsen Hoff sanoi, suurimpana ongelmana on yhä Ignalinan ydinvoimala.
Liettuan hallitus on sitoutunut sulkemaan ykkösreaktorin, vaikkakin myöhemmin kuin alun perin oli suunniteltu.
Tämä on ollut vaikea kysymys, mutta on täysin selvää, että voimala on suljettava, ja uusia viivytyksiä ei voida hyväksyä.
EU:n sulkemisohjelmaa varten antaman taloudellisen avun lisäksi meidän on myös tarjottava tukea aidosti kestävän energiastrategian kehittämiseen.
Arvoisa puhemies, laajentuminen ei toteudu hallitusti ja järjestäytyneesti sen aikataulun mukaan, jota komissio esittää.
Neuvotteluja ei tarvitse saada päätökseen vuoden 2002 lopussa vain poliittisesta kunnianhimosta, jos ongelmia ei siihen mennessä ratkota.
On torjuttava poliittinen kiire.
Suurin ongelma on maiden erilainen kehitystaso, josta parhaan kuvan saa Saksan yhdistymisestä.
Saksassa eivät taloudelliset, sosiaaliset ja kulttuurierot olleet niin suuria kuin ovat erot monien nykyisten jäsenmaiden ja useimpien ehdokasvaltioiden kesken, mutta prosessi on tullut maksamaan jo 600 miljardia euroa.
Mistä löytyvät maksajat vielä paljon suuremmille summille, vielä paljon suurempien kehityserojen kiinnikuromiseen?
Komission jäsen Verheugenin idea laajentumista koskevasta kansanäänestyksestä tyrmättiin ja syy on selvä: maksajia ei voida päästää päättämään asiasta.
Esitän, että laajentumisen malli on sama, joka toteutui edellisen laajentumisen yhteydessä.
Ehdokasvaltiot liittyvät ensin Euroopan talousalueeseen, jossa ne voivat yhteensovittaa taloutensa EU:n talouteen ilman poliittisia sitoumuksia ja pakkoja.
Arvoisa puhemies, ensiksi haluaisin sosialistiryhmän kannan esittäjänä Romaniaa koskevasta mietinnöstä onnitella esittelijää hänen erinomaisesta mietinnöstään.
Mielestäni Romania on ottanut vastaan haasteen avoimeen markkinatalouteen siirtymisestä.
Se on menestyksellisesti toteuttanut uudistuksia, jotka ovat välttämättömiä menestyksekkäämmän ja turvallisemman tulevaisuuden varmistamisessa.
Kuten sekä komission kertomuksessa että paronitar Nicholsonin mietinnössä tunnustetaan, joidenkin vähemmistöjen olojen parantamisessa on edistytty jonkin verran.
Romania on ratifioinut merkittävimmät ihmisoikeussopimukset kuten Euroopan ihmisoikeussopimuksen ja tarkistetun Euroopan sosiaalisen peruskirjan.
Ratifioiminen ei kuitenkaan riitä.
Tärkeintä on noissa sopimuksessa olevien oikeuksien toteuttaminen.
Olen myös sitä mieltä, että komissio määrittelee vähemmistön väärin ottaessaan huomioon ainoastaan romani- ja unkarilaisyhteisöt.
Näiden vähemmistöjen oikeudet ovat välttämättömiä vapaalle, avoimelle, demokraattiselle ja eurooppalaiselle Romanialle, mutta minua huolestuttaa erityisesti myös muiden vähemmistöjen oikeudet, kuten Euroopan unionista tehdyn sopimuksen 13 artiklassa lueteltujen ryhmien oikeudet: heidän, jotka kärsivät sukupuoleen, rotuun, etniseen alkuperään, uskontoon tai vakaumukseen, vammaisuuteen tai sukupuoliseen suuntautumiseen perustuvasta syrjinnästä.
Ongelmia ei ratkaista pelkillä laeilla.
Todellakin, Romanian parlamentin ylähuone kieltäytyy toimimasta poistaakseen homoseksuaalisuuden rikoslaista.
Se on kerta kaikkiaan törkeää.
Räikeää syrjintää harjoitetaan muissakin maissa, kuten Puolassa ja Maltassa.
Äskettäin Puolassa entinen presidentti, Lech Walesa, kertoi kampanjatoimihenkilölle, että hän on sitä mieltä, että nämä ihmiset (homoseksuaalit) tarvitsevat lääketieteellistä hoitoa.
Kuvittele, jos kaikki ihmiset olisivat sellaisia!
Meillä ei olisi lainkaan jälkeläisiä.
Tuo on yhtä tietämätöntä kuin se on väärin, ja meidän on tehtävä kaikkemme varmistaaksemme, että kun tarkastelemme ehdokasvaltioita, ihmisoikeudet ja vähemmistöjen kohtelu ovat esityslistan yläpäässä.
Arvoisa puhemies, haluaisin aivan ensiksi kiittää esittelijä Elmar Brokia ja kaikkia niitä esittelijöitä, jotka ovat syventyneet kutakin ehdokasvaltioita koskeviin papereihin.
Vaikka teksteihin liittyisikin ristiriitoja, näiden eri tekstien perusteella voimme edetä neuvotteluissa yksityiskohtaisiin ja yksilöllisiin seikkoihin.
Niiden avulla voimme myös arvioida komission ja sen yksiköiden tekemän työn laajuutta "screeningin" ja neuvottelujen puitteissa.
Arvoisa komission jäsen, tällä hetkellä odotamme malttamattomina asiaa koskevaa mietintöänne.
Keski- ja Itä-Euroopan maiden sekä Kyproksen ja Maltan liittyminen antaa meille historiallisen tilaisuuden koota Euroopan kansat yhteen yhteisten ihanteiden pohjalta ja vakauttaa koko maanosa.
Suhteista Latviaan vastaavan valtuuskunnan jäsenenä haluaisin myös sanoa muutaman sanan, esimerkin vuoksi nimenomaisesta asiasta.
Latvia on ottanut merkittäviä askeleita näiden poliittisten kriteerien saavuttamisen tiellä.
Tietenkin tietyillä aloilla on vielä edistyttävä, mistä mainitsisin vain yhden seikan, jota esittelijä Schroedter ei ottanut esiin, eli oikeusmenettelyiden ja -infrastruktuurin uudenaikaistamisen, mutta Latvian poliittisten voimien pyrkimys saattaa uudistusprosessi päätökseen on kiistaton, ja se on hyvä enne tulevaisuutta ajatellen.
Jos otetaan huomioon laajentumishaasteen kaksi puolta: sen myötä Euroopan olisi päästä sisäiseen sopuun ja toisaalta toimielinuudistuksella olisi vahvistettava demokratiaa ja tehokkuutta toimielinten sisällä, Euroopan unioni on, kuten usein aiemminkin, sen historiaa ajatellen merkittävässä käännekohdassa.
Toimielinten, jäsenvaltioiden ja meidän kaikkien kohdalla on kyse siitä, että osoitamme olevamme haasteen veroisia, jotta voimme lisäksi tyynnyttää kunkin maan kansalaisten pelot ja löytää uudelleen Euroopan perustajia innoittaneen hengen, pyrkimyksen ja näkemyksen.
Arvoisa puhemies, anteeksi, että olen myöhässä.
En ole valitettavasti vieläkään ymmärtänyt, miten pääsen lyhintä tietä pois sekavasta pysäköintitalosta.
Hyvät parlamentin jäsenet, arvoisat kollegat, haluaisin puhua eräästä ongelmasta, joka esiintyy etenkin Baltian maissa ja eritoten Latviassa ja Virossa.
Kyse on suhteellisen isosta venäjänkielisestä väestöryhmästä, jota täydentävät Vähä-Venäjän ja Ukrainan kansalaiset.
Nämä kansalaiset ovat alueella valtaosin vuosikymmeniä kestäneen miehityksen seurauksena, ja siksi heidän läsnäoloonsa suhtaudutaan melkoisin tunnevarauksin.
Viime vuosina on onnistuttu parantamaan merkittävästi myös tämän alueen tilannetta etenkin eurooppalaisten toimielinten vaikutuksesta.
Muistan, miten vielä muutama vuosi sitten kielilaki vaikutti osaltaan kielteiseen arviointiin.
Muistan vielä ne suuret vaikeudet, jotka liittyivät kansalaisoikeuksien uudistamiseen ja niiden mukauttamiseen eurooppalaisiin standardeihin.
Lainsäädännölliset esteet on tällä välin poistettu, joten myös monet venäjänkieliset kansalaiset ovat nyt valmiita tunnustamaan kansalaisoikeudet ja -velvollisuudet niin Latviassa ja Virossa kuin muissakin asianomaisissa maissa.
Tämä on prosessi, joka etenee hyvin eriytetysti, mutta siitä huolimatta se voi herättää hyvin suuria toiveita, sillä sehän tarkoittaa, että nämä kansalaiset tulevat unionin kansalaisiksi, ja heitä kehotetaan siten erityisesti etsimään yhteyksiä esi-isiensä kotimaahan.
Voin hyvin kuvitella, että nämä kansalaiset harjoittavat rajat ylittävää yhteistyötä tulevaisuuden laajentuneessa Euroopan unionissa.
Arvoisa puhemies ja arvoisa komission jäsen, haluan kiittää Brokia ja muita esittelijöitä, mutta haluan ennen kaikkea pitäytyä Slovakiassa, erityisemmin sen vähemmistöpolitiikassa.
Yhteisön kulttuuri-identiteetin, myös vähemmistönä olevan yhteisön, kunnioittaminen lisää niiden itsekunnioitusta, jotka kuuluvat kyseiseen yhteisöön.
Tätä itsekunnioitusta tarvitaan oman kehittymisen rohkaisemiseksi, ja tästä pyrkimyksestä tasa-arvoon ja itsensä ymmärtämiseen tulee sitten tekijä, joka vaikuttaa kokonaisuuteen.
Vähemmistöjä pitäisi tarkastella tämän filosofian pohjalta, sillä se olisi paljon myönteisempää.
Monissa ehdokasvaltioissa vähemmistöt, romanit ja muut, katsotaan ongelmaksi.
Tilanne on sellainen myös Slovakiassa.
Mietinnössä pidetään välttämättömänä, että asenteet romaneja kohtaan muuttuvat perusteellisesti.
Tarkoitan tässä Wiersman mietintöä.
Tämä kertoo jotakin siitä pitkästä tiestä, joka on vielä kuljettavana, mutta myös unkarilaisvähemmistö pelkää, että vuoden 1999 vähemmistökieliä koskevasta laista huolimatta sen sosiaalista, kulttuurista ja taloudellista kehittymistä jarrutetaan.
Minä olen Belgiasta, missä kielilait eivät ole kyenneet ratkaisemaan kansojen välisiä ongelmia.
Sitä varten tarvittiin enemmän: ylempää ja alempaa koulutusta, mukaan lukien yliopistot.
Sitä varten tarvittiin enemmän riippumattomuutta.
Sanon tämän vain siksi, että yksikertaiset ratkaisut eivät yleensä auta ratkaisemaan mutkikkaita kysymyksiä.
Keski- ja Itä-Euroopan kulttuurien ja kansojen moninaisuus saa yhdentyneen Euroopan puitteissa epäilemättä uusia mahdollisuuksia, mutta samalla myös Euroopan täytyy ymmärtää, että esimerkiksi romanien ongelma on maattoman kansan ongelma, joka on myös meidän ongelmamme.
Emme voi vain pyyhkäistä sitä Slovakian, Romanian tai muiden maiden niskoille.
Arvoisa puhemies, kuukausi ennen seuraavien edistymiskertomusten julkaisemista en aio ryhtyä tulkitsemaan vanhoja.
Ryhmäni Liettuaa koskevan mietinnön varjoesittelijänä haluaisin kuitenkin mielelläni onnitella kollega Hoffia hänen mietinnöstään.
Haluaisin kuitenkin esittää muutamia odotuksia ja epäilyksiä etenkin neuvostolle, joka valitettavasti ei ole mainittavasti läsnä.
Minulla on valitettavasti sellainen kuva, että lukuisista kauniista sanoista ja useiden lukujen ahkerasta avaamisesta ja sulkemisesta huolimatta neuvosto ei ole ajanut tätä laajentumisprosessia sen edellyttämällä poliittisella painolla.
On olemassa vaara, että mahdollisuuksien ikkuna, josta komission jäsen puhui, suljetaan huolimattomasti, koska neuvoston toimijat, etenkin itse hallitusten päämiehet ovat sidottuja ensi sijassa kansallisiin esityslistoihinsa, eikä heillä ole valitettavasti kunnianhimoa kehittää omaa profiilia koko Eurooppaa varten.
Sen jälkeen kun Euroopan kunniakansalainen Helmut Kohl poistui Euroopan poliittiselta näyttämöltä, mieleeni ei muistu enää ketään muuta hallituksen päämiestä, joka on ottanut eurooppalaiset kysymykset sydämen asiakseen, kuin Jean-Claude Junker.
Tästä huolimatta vaadin, että neuvoston koko poliittisen johdon tulee olla tämän suuren tehtävän tasalla.
Luopukaa pyrkimyksistä korvata periaate "jokainen kykyjensä mukaan" periaatteella "jokainen kykyjensä mukaan, mutta vasta minun vaalieni jälkeen".
Tämä koskee sekä puheenjohtajavaltio Ranskan vaaleja että Saksan liittopäivävaaleja.
Vaalit eivät ole mikään syy viivyttää näiden neuvottelujen loppuun saattamista näiden päivämäärien jälkeen.
Se, joka asettaa vähäpätöiset kansalliset tai jopa puoluepoliittiset ratkaisut historiallisten päätösten edelle, ei jää historiaan.
Kehotan teitä sopimaan Nizzassa päivämäärästä, johon mennessä teillä on tarkoituksena saattaa loppuun neuvottelut pisimmälle edistyneiden ehdokasvaltioiden kanssa - nimiä kuitenkaan mainitsematta.
Lopettakaamme vaatimasta ehdokasvaltioilta sellaisia asioita, jotka eivät kuulu yhteisön säännöstöön!
Sanon tämän muutamille uskotuille parlamentissa mutta ennen kaikkea neuvoston kansallisille valtuuskunnille, jotka osallistuvat neuvotteluihin.
On toisinaan uskomatonta, miten yksittäiset hallitukset sallivat tiettyjen lobbaajien vetää itsensä osittain mukaan ja johdatella itseään näissä neuvotteluissa!
Kehotan neuvostoa vielä kerran: osoittakaa, että teillä on poliittinen johto ja ilmoittakaa ehdokasvaltioille Nizzassa konkreettisesta aikataulusta, jonka täyttämiseksi ne voivat tehdä töitä!
Muuten: ranskalaiset ja kaikki muut maanviljelijät ovat olemassa sekä ennen vaaleja että vaalien jälkeen!
Arvoisa puhemies, haluaisin puhua aluksi Bulgariasta, joka on viime vuosien aikana edistynyt huomattavasti siirtyessään kohti markkinatalouteen perustuvaa demokraattista yhteiskuntamallia, tosin ei kuitenkaan ilman taloudellisia ja yhteiskunnallisia ongelmia.
Kaikesta huolimatta Bulgarian talous kehittyy kuitenkin nykyisin tasaiseen tahtiin.
Tämä ei ole kuitenkaan edesauttanut kansalaisten elämänlaadun tasapuolista parantumista.
Kenties rakentava vuoropuhelu hallituksen, oppositiopuolueiden ja työmarkkinaosapuolten välillä voisi antaa myönteisen sysäyksen oikeaan suuntaan.
Lisäksi tämä vuoropuhelu edistäisi osaltaan hallintokyvyn parantamista, jota tarvitaan maan tehokkaassa johtamisessa, luomalla rakenteita, joita ei vielä ole olemassa ja vähentämällä korruptiota.
Monet unionin maat ovat kohdanneet samanlaisia ongelmia jossakin kehityksensä vaiheessa ja voivat neuvoa Bulgariaa ja auttaa sitä selviämään niistä ongelmista, joita sillä tällä hetkellä on.
20 prosenttia Bulgarian työkykyisestä väestöstä on työttömänä.
Kun on kyse tällaisesta ongelmasta, johon ei ole olemassa helppoa ratkaisua, on välttämätöntä luoda suotuisat olot eri teollisuudenalojen toiminnalle ja luoda myös kilpailukykyisiä talousrakenteita.
Bulgarialla on Balkanin tulevaisuuden kannalta myös hyvin tärkeä geopoliittinen rooli.
Sen yhteistyö kansainvälisen yhteisön kanssa Kosovon konfliktin aikana ja sen tasapainottava rooli tässä yhteydessä ovat merkittäviä asioita kokoa alueen kannalta.
Itse asiassa Bulgaria käyttää asemaansa siltana Keski-Euroopan ja Balkanin välillä tavalla, joka on hedelmällistä kaikkien kannalta.
Euroopan unionin on jatkossakin autettava Bulgariaa edistymään liittymisen valmisteluissa toimimalla niin, että tämän avustamisen suunnittelu tehtäisiin vieläkin hajautetummin.
Arvoisa puhemies, nyt kun olen puhunut Bulgariasta, haluaisin ennen puheenvuoroni päättämistä esittää muutaman yleisemmän huomion.
Haluan vahvistaa uudelleen, että kannatamme laajentumista.
Jos haluamme toteuttaa sen tosissamme ja rehellisesti, se edellyttää sitä, että meidän on kannatettava kahta keskeistä asiaa.
Ensimmäinen niistä on se, että samalla kun unionia laajennetaan niin sitä myös syvennetään.
Näin ollen on tärkeää, että hallitustenvälisessä konferenssissa otetaan merkittävä askel kohti poliittista unionia.
Toiseksi unionin on käytettävä laajentumisen toteuttamiseen riittävästi varoja.
Tällä tavoin laajentuminen saa tästä hetkestä lähtien uskottavuutta niiden keskuudessa, jotka haluavat olla kanssamme tulevaisuudessa, sekä kansalaisten keskuudessa.
Arvoisa puhemies, rajoitun tarkastelemaan demokratiaa koskevia näkökohtia Maltan liittymisen yhteydessä.
Tanska on osoittanut, että kansalaiset, ja sanoisin asiasta erityisen kiinnostuneet ja asiasta hyvin perillä olevat kansalaiset, suhtautuvat EU:n nykyiseen demokratiakäsitykseen kriittisesti ja torjuvasti.
Dimitrakopoulosin ja Leinenin ehdotusten mukaan Malta saisi ainoastaan neljä edustajaa Euroopan parlamenttiin.
Jos Leinenin ehdotus hyväksytään, se johtaa pienten maiden syrjintään sekä uusien pienten kumppaneiden syrjintään pienissä jäsenvaltioissa.
Näin rajoitetaan keskustelun poliittista monimuotoisuutta.
Jos Malta saa ainoastaan neljä edustajaa, vuosikymmeniä kestänyttä vastakkainasetteluun perustuvaa kaksipuoluejärjestelmää lujitetaan entisestään, ja poliittinen innovaatio estetään.
Maltan pitäisi saada muiden pienten jäsenvaltioiden tavoin vähintään kuusi edustajaa.
Demokratia ei ole ainoastaan enemmistöjen asia, vaan ennen kaikkea myös vähemmistöjen pitäisi osallistua asianmukaisesti päätöksentekoon.
Toivon, että Maltan liittyminen toteutetaan tässä hengessä.
Arvoisa puhemies, arvoisa komission jäsen, hyvät kollegat, surunlapsesta mallioppilaaksi - näin voisi kuvata Slovakian hallituksen, Slovakian parlamentin päättäväisyyttä edetä nopeasti jäseneksi ja ponnistella kahden vuoden aikana kaikin mahdollisin tavoin Kööpenhaminan kriteerien täyttämiseksi.
Toivomme, että Slovakian parlamentti ja hallitus etenevät johdonmukaisesti valitsemallaan tiellä ja osoittavat tarvittavaa malttia voittaakseen esteet ja rohkaistakseen Slovakian kansaa sen matkalla Eurooppaan.
Tähän kuuluu kuitenkin myös johdonmukainen yksityistäminen ja talouden uudistaminen.
Pankki- ja rahoitusalaa on uudistettava täydellisesti ja finanssipolitiikan vakauttamista on jatkettava.
Työmarkkinaosapuolten, siviiliyhteiskunnan muiden ryhmien, hallituksen ja parlamentin välisellä vuoropuhelulla on tässä yhteydessä tärkeä ja - kuten toteamme - myönteinen rooli.
Talouden eriyttämisen on hyödytettävä ennen kaikkea pieniä ja keskisuuria yrityksiä.
Slovakian olisi ansaittava valuuttansa yhä enenevässä määrin pysyvästi sellaisilta talouden aloilta, joilla ei ole mitään tekemistä maaöljyn jalostamisen ja asetuotannon kanssa.
Olemme tyytyväisiä Unkarin ja Slovakian tasavallan väliseen nykyiseen tiiviiseen yhteistyöhön.
Olemme erityisen iloisia siitä, että Slovakia aikoo myöntää unkarilaiselle vähemmistölle ja muille vähemmistöille oikeudet, jotka lähentyvät hitaasti Euroopan neuvoston standardeja.
Ne ovat tärkeä Slovakian kitkattoman EU-jäsenyyden edellytys.
Slovakian hallitus on muuten ponnistellut huomattavasti valtiokoneiston uudistamiseksi ja reuna-alueiden edistämiseksi.
Panemme tyytyväisinä merkille, että Slovakian parlamentti on tietoinen liittymisen edellytyksistä ja pyrkii täyttämään ne järjestelmällisesti ja ripeästi.
Panemme merkille myös sen, että koska Slovakian tasavalta on kauttakulkumaa Keski-Eurooppaan ja Länsi-Eurooppaan, sillä on erityinen velvollisuus entistä johdonmukaisemmin torjua tehokkaasti ihmiskauppaa sekä taistella korruptiota ja järjestäytynyttä rikollisuutta vastaan, ja että tuomiovaltaa lujitettiin entisestään viimeksi tehdyin lakimuutoksin.
Sallinette minun kiittää lopuksi Euroopan kansanpuolueen ryhmän nimissä esittelijäämme Wiersmaa hänen erinomaisesta ja kattavasta mietinnöstään ja luvata hänelle PPE-ryhmän puolesta meidän tukemme.
Arvoisa puhemies, komission jäsenet, kollegat, laajentuminen vanhan rautaesiripun yli on rauhan työtä.
Rauha luo toivoa ja sota tuhoaa sen.
Kun vaadimme laillisuutta ja korruption purkua ehdokasvaltioilta, myös meidän itse on toteutettava tasavertaisuuden ja rehellisyyden periaatteita.
Tulo- ja tietoerot ovat meillä vain kasvaneet.
Laajentumista ei kuitenkaan tule tehdä vain uudet Nato-maat ensiksi valiten.
Se olisi sotakoneen logiikan noudattamista.
Emme voi myöskään lähteä siitä, että joku hakija on itsestään selvästi ensimmäinen ja että ikään kuin ilman sitä laajentuminen ei voisi alkaa lainkaan.
Ehdokasvaltioiden tulee olla tasavertaisia ja niiden liittyminen tulee riippua vain niiden omasta kehityksestä.
Eräät tunnetut oikotien tarjoajat ovat kuin vilpillisiä tuomareita urheilukilpailussa.
Unioni ei ole valmis ottamaan uusia jäseniä, jos työttömyytemme jatkuu näin korkeana.
Siitä seuraa väistämättä selkkauksia ja yhä lisää ääriliikkeiden tuomaa epätasapainoa.
Siinä on työmaamme.
Meidän tulee kaataa rautaesirippu keskuudessamme, sillä sosiaalisen ja tiedollisen eriarvoisuuden poistaminen on paljon tärkeämpi ehto kuin komission tai neuvoston äänten painotukset.
Tietämättömät ja syrjäytetyt ihmiset eivät voi muodostaa informaatioyhteiskuntaa, vaan ovat sen epäonnistumisen merkki.
Varoitan niitä, jotka ovat repimässä unionia kahtia: sisäpiiriin ja muihin.
Mehän olemme juuri lopettamassa Euroopan kahtiajakoa emmekä luomassa uutta.
Parasta byrokratian yksinkertaistamista on se, että keskitymme niihin asioihin, joihin täytyy löytää yhdessä ratkaisu.
On välttämätöntä, että niistä asioista, jotka koskevat näitä yhteisiä asioita, päätetään jäsenvaltioissa ja kunnissa, sillä muuten verkotumme pelottavaan kontrolliyhteiskuntaan, jota hallitsee yhä pimenevä ydin.
Herra puhemies, ehdotankin, että komissio antaisi parlamentille arvionsa laajentumisen sisäisten edellytysten kehittymisestä työttömyyden, syrjäytymisen ja digitaalisen jakautumisen valossa.
Arvoisa puhemies, Euroopan unionia kohdannut haaste 1980-luvulla oli yhtenäismarkkinoiden luominen.
1990-luvun haaste oli yhtenäisvaluutan toteuttaminen.
Tämän vuosituhannen ensimmäisen vuoden haaste on Euroopan unionin laajentuminen siten, että maanosan rauha, vakaus ja vauraus lisääntyvät eikä tuo vakaus vähene.
Sitä varten laajentumisen on nyt oltava ehdoton prioriteetti.
Emme saisi menettää tilaisuutta, johon komission jäsen Verheugen viittasi.
Tämä ei tarkoita sitä, että meidän olisi edettävä silmät ummessa.
Yhdelläkään maalla ei ole täysin varmaa oikeutta liittymiseen.
Niiden on oltava valmiita.
Sen vuoksi monia meistä huolestutti komission Tsekin tasavallan ponnisteluista antama arvostelu sen edellisessä kertomuksessa, jossa viitattiin jonkinlaiseen ponnistelujen vähentymiseen.
Toivomme vain, että hallituksen viime aikoina tekemät huomattavat ponnistelut tuodaan esille seuraavassa komission kertomuksessa.
Samaan aikaan meidän olisi tunnustettava Liettuan kaltaisten maiden tekemät ponnistelut menetetyn ajan korvaamiseksi.
Ne tuotiin esille edellisessä komission kertomuksessa ja tuodaan esille toivottavasti myös tällä kertaa.
Meidän on varmistettava, että maat ovat valmiita liittymään ja erityisesti että niillä on hallinnollista kapasiteettia yhteisön säännöstön käsittelemiseen.
Sen vuoksi eräät meistä olivat huolestuneita siitä, että Tsekin tasavalta on viivyttänyt siviilipalveluslakinsa toimeenpanoa ja hidastanut oikeusasioita koskevaa uudistusta samalla kun toisaalta Liettua on edennyt erittäin hyvää vauhtia sillä alueella ja tunnustanut hallinnollisen kapasiteetin tärkeyden.
Jäsenvaltiot voisivat tehdä enemmän kumppanuussopimustensa kanssa auttaakseen ehdokasvaltioita kehittämään hallinnollista kapasiteettiaan.
Lopuksi on ratkaisevaa, että saamme Euroopan unionin äänestäjäkunnan kiinnostumaan ehdokasvaltioista.
Liian monilla on ehdokasvaltioista kuva, joka on vanhentunut 10 vuotta sitten.
Ne ovat nyt paljon nykyaikaisempia järjestelmiä, monella tavalla valmiita vastaamaan haasteeseen Euroopan unionin jäsenyydestä, ja meidän on saatava kansalaiset kiinnostumaan ajatuksesta, jotta he kannattaisivat laajentumista tulevaisuudessa.
Arvoisa puhemies, hyvät kollegat, Romania on maa, joka ei varmastikaan liity Euroopan unioniin ensimmäisellä kierroksella, mutta se on hyvä todiste siitä, että komissio oli oikeassa päättäessään strategiasta, jonka mukaan 12 maasta tehdään tasavertaisia neuvottelukumppaneita, ja vasta sen jälkeen päätetään kriteerien perusteella, milloin kustakin maasta tulee jäsen.
Sen ansiosta meidän on mahdollista yhtäältä poistaa kansalaistemme pelot siitä, että 12 maata Bulgariasta Romaniaan liittyvät yhdellä iskulla Euroopan unioniin ja että vaadimme niiltä liikaa; toisaalta voidaan argumentoida, että määritämme hyvin selvät perusteet maiden liittymiselle.
Tämä kaikki sisältyy paronitar Nicholson of Winterbournen mietintöön, ja kiitän häntä sydämellisesti ryhmäni puolesta tästä mietinnöstä.
Romania lähti Eurooppaan johtavalle tielle vasta hyvin myöhään rautaesiripun putoamisen jälkeen.
Vasta vuonna 1996 demokraattinen hallitus aloitti toimet kuroakseen umpeen kaiken sen, missä toiset maat olivat jo päässeet nopeaan alkuun, ja sen vuoksi näiden neljän vuoden aikana saavutetut tulokset ovat erittäin huomionarvoisia.
Sallinette minun vielä esittää yhden huomautuksen turvallisuustilanteesta: Romania on maa, joka asettui Kosovon konfliktin aikana Euroopan puolelle ja Atlantin liiton puolelle.
Siksi meidän olisi harkittava jo tässä vaiheessa signaalin antamista.
Jos liittyminen Euroopan unioniin kestää vielä kauemmin, Atlantin liiton olisi harkittava Romanian liittämistä rakenteisiinsa jo aiemmin.
Se koskee myös eurooppalaista turvallisuus- ja puolustuspolitiikkaamme.
Kun tiedetään, että Romanian ja Slovenian Nato-ehdokkuudesta on jo keskusteltu Naton ensimmäisellä laajentumiskierroksella, Naton ei pitäisi pysähtyä paikalleen laajentumisprosessissaan.
Romanian tapaus osoittaa myös kansalaisillemme selvästi, että on meidän etujemme mukaista luoda Eurooppaan vakautta.
Romania on myös tulevaisuudessa Euroopan unionin ulkoraja.
Romania on tärkeä koko Balkanin, koko Kaakkois-Euroopan vakauttamiseksi.
On näin ollen meidän etujemme mukaista laajentaa oikeus- ja vapausjärjestelmäämme Romaniaan, ja tämä on varmasti eräs argumentti kansalaisten kanssa käytävässä kriittisessä keskustelussa.
Jos me emme anna Romanian ja Bulgarian kaltaisille maille mitään tulevaisuudennäkymiä, epävakaus säilyy, eikä se ole Euroopan edun mukaista.
Arvoisa puhemies, arvoisa komission jäsen, olemme keskustelleet tänään laajentumista käsittelevistä mietinnöistä samanaikaisesti Brokin mietinnön kanssa sekä myös säännösten muuttamisesta, ja voimme epäilyksittä todeta, että tämä päivä on juhlapäivä 21. vuosituhannen Euroopalle.
Kaikissa mietinnöissä on runsaasti myönteisiä piirteitä, niin että olemme selkeästi siirtyneet seuraavaan vaiheeseen innostavalla ja myönteisellä tavalla.
Mietintöjen ilmapiiri on kauttaaltaan myönteinen, ja tästä syystä moitteet jäävät vähiin.
Meidän on nähtävä metsä puilta.
Nyt historia ja politiikka yhdistyvät samaksi hetkeksi.
Nyt meidän on otettava suuri askel.
Nyt Euroopan on vastattava tulevaisuuden kutsuun, nyt laajentumiselle on annettava ideologinen sisältö.
Yleisten asioiden lisäksi haluaisin kiinnittää huomiota erityisesti kahteen Välimeren saareen, jotka ovat saarivaltioita - (EL) Kyprokseen ja Maltaan - jotka ovat nyt liittymässä Euroopan unioniin.
Ne ovat varsin valmiita Euroopan alueita, varsinkin Kypros.
Tässä mielessä laajenemisen logiikkaa ei arvioida puhtaasti taloudellisin perustein, vaan myös yleisempien periaatteiden kunnioittamisen perusteella, joiden pitää olla huomiomme kohteena Euroopan tulevaisuuden osalta, rauhanomaisen Euroopan, kansojen Euroopan, valtioiden Euroopan, yhtäläisten oikeuksien Euroopan, ihmisoikeuksia kunnioittavan Euroopan.
Tässä mielessä uskon, että Kyproksen kysymys on se, jossa Eurooppa voi arvioida soveltuvuutensa nähdä oma poliittinen luonteensa.
Kyproksen ja Maltan kysymys on se, joka näyttää Euroopalle, että myös geometrisia määritelmiä käytetään laajenemisessa, mutta ei maantieteellisen symmetrian vuoksi, vaan yhtenäisten kansojen tulevaisuudenkuvien ja poliittisen ja kulttuurillisen kokonaisuuden johdosta.
Arvoisa puhemies, tänään käyty keskustelu tulee olemaan yksi merkittävimmistä Euroopan parlamentin työstä kertovista todisteista Euroopan unionin laajenemisen osalta.
Sallikaa minun antaa puheenvuoroista tunnustukseni erityisesti mietintöjen laatijoille, mutta myös neuvoston ja komission edustajille, Verheugenille ja Moscovicille.
He onnistuivat tuomaan realismia ja käytännönläheisyyttä arvioihinsa ilman, että he olisivat päästäneet näkyvistään ne ihanteelliset tavoitteet, jotka antavat eurooppalaisella hankkeelle sen varsinaisen sisällön.
Ilmeisistä näkemyseroista huolimatta saavutimme yksimielisyyden keskeisten kysymysten osalta.
Näiden joukosta ottaisin esiin seuraavan näkökohdan: jokaisen uuden maan liittyminen Euroopan unioniin merkitsee täydellistä paneutumista, jossa taloudellinen lähentyminen liittyy poliittiseen hankkeeseen.
Tähän hankkeeseen kuuluu useita piirteitä, joita ehdokasvaltioiden ja nykyisten jäsenten on välttämätöntä noudattaa, sillä muuten laajentuminen vain heikentää unionia.
Eurooppalaista hanketta ilmentävien piirteiden joukosta on painotettava jäsenvaltioiden välistä yhteenkuuluvuutta ja yhteisvastuuta, demokratiaa, vastuullisuuden etiikkaa, sosiaalista ulottuvuutta ja tasaveroisia mahdollisuuksia.
Arvoisa puhemies, lopuksi haluan sanoa, että sen seikan, että tämä keskustelu käydään hetkellä, jolloin Saksa juhlii yhdistymisensä kymmenvuotispäivää, on herätettävä meidät ajattelemaan.
Olemme päässeet eroon menneisyyden painolastista.
Jos 1900-lukuun onkin painanut leimansa Euroopan äärimmäinen hajanaisuus ja kaksi kauhistuttavaa sotaa, niin 2000-lukua leimaa, jos me niin haluamme, Euroopan kansojen yhdistyminen yhteisen hankkeen ympärille, joka on Euroopan kansojen keskinäiseen rauhaan sekä Euroopan ja muun maailman väliseen rauhaan pyrkivä ratkaiseva hanke.
Arvoisa puhemies, tulen maasta, Ruotsista, jossa EU:n hankkeeseen suhtaudutaan edelleenkin melko epäillen.
Erästä kysymystä kuitenkin kannatetaan selkeästi, nimittäin laajentumista.
Voidaan kysyä, miksi?
Luulen, että mahdollisuus muuttaa EU yleiseurooppalaiseksi yhteistyöksi oikeuttaa laajentumisen.
Hyötyä saavutetaan erityisesti poliittisella kentällä.
On upeaa, että tämän vielä kymmenisen vuotta sitten jakautuneen Euroopan valtiot ryhtyvät tekemään yhteisiä päätöksiä yhteisistä asioista lähitulevaisuudessa.
Tämä muutos antaa demokraattisia etuja ja myös mahdollisuuden luoda rauhaa ja vakautta tulevaisuudessa.
Kyse on taloudellisesta voimien keräämisestä, se on tunnustettava, mutta tulevaisuudessa siitä voi olla myös suurta taloudellista hyötyä, sillä mantereellamme vallitsevat markkinat laajenevat ja kasvu lisääntyy.
Tulemme havaitsemaan ympäristöön liittyviä etuja.
Asun itse lähellä Itämerta, joka on meidän kaikkien yhteinen asia.
Luodessamme yhteisiä sääntöjä, jotka parantavat ympäristöä, luomme paremmat elinehdot tulevaisuutta ajatellen.
Se on yhteinen tehtävämme.
Mietinnössä mainitaan, että kunkin valtion on liityttävä EU:hun omien ansioittensa perusteella.
On tärkeää, että niin tapahtuu, että valtio voi liittyä EU:hun, kun se on siihen valmis.
Edessämme on nyt kaksi tehtävää: toisaalta meidän on kannustettava jäsenvaltioita, jotta ne eivät luopuisi ponnisteluistaan, ja sen vuoksi meidän on pian ilmoitettava tavoitepäivämäärä, ja toisaalta meidän on käytävä keskustelua kansalaistemme kanssa kotimaissamme, jotta tämä hanke olisi oikeutettu jatkossakin.
Arvoisa puhemies, komission jäsen Verheugen sanoi tänään iltapäivällä, että laajentuminen ei johda polkumyyntiin sosiaali- ja ympäristöalalla.
Uskon, että se on keskeinen tavoite, ja kaikkien osapuolten on tehtävä osuutensa, jotta tämä tavoite varmasti myös saavutetaan.
Ympäristövaliokunnan Brokin mietinnössä esittämät kohdat ovat välttämättömiä toimenpiteitä sen varmistamiseksi, ja ne ovat edellytyksenä Euroopan ympäristöpolitiikan hidastumisen torjumiseksi.
Ryhmäni kannattaa siten siirtymäkausien rajoittamista enintään viiteen vuoteen.
Ympäristöalan ongelmakenttien - veden, ilman ja jätteiden - kiireinen käsittely on poliittinen haasteemme.
Jos siirtymäkausia myönnetään, on välttämätöntä ja järkevää asettaa liittymissopimuksessa realistisia välitavoitteita ja määrittää näiden välitavoitteiden noudattamatta jättäminen sopimusrikkomukseksi.
Parlamentin on saatava välttämättömät tiedot, jotta se voi arvioida ehdokasvaltioiden tilannetta.
Komission vuosikertomusten ansiosta täytäntöönpanoprosessia voidaan seurata.
Ydinturvallisuutta koskeva kysymys on suuri haaste laajentumisprosessissa.
Ponnistelut, jotka on jo tehty tällä alalla, osoittavat, että laajentumisprosessi merkitsee myös tässä mielessä suurta mahdollisuutta parantaa ehdokasvaltioiden mutta myös koko Euroopan turvallisuutta.
Seurauksena on ehdokasvaltioiden kansalaisten parempi turvallisuus ja koko Euroopan väestön parempi turvallisuus.
Neuvostovalmisteisia ensimmäisen sukupolven ydinreaktoreita pidetään suurena riskinä koko Euroopalle.
Kehotamme ehdokasvaltioita poistamaan liittymispäivään mennessä käytöstä ydinvoimalat, joita ei voi nykyaikaistaa.
Puhun nyt kolmesta ydinvoimalasta Bohunicesta, Ignalinasta ja Kozloduysta.
Arvoisa puhemies, arvoisa komission jäsen, hyvät parlamentin jäsenet, emme saa väheksyä tätä tärkeää ja kauaskantoista historiallista mahdollisuutta yhdistää maanosamme rauhanomaisesti.
Poliitikkoina meidän on tuettava tätä syvälle käyvää prosessia kannattamalla sitä yksiselitteisesti, vaikka useista kohdista onkin vielä keskusteltava ja neuvoteltava.
Poliittinen visio on kuitenkin yhä sama.
Meidän parlamentin jäsenten on nyt otettava vastuu siitä, että tulevat sukupolvet voivat elää rauhassa ja vapaudessa maanosassamme.
Elintaso nousee myös Keski- ja Itä-Euroopan maissa markkinatalouden ansiosta ja tätä nousua edistävät demokraattiset hallitusmuodot.
Vaikka se vaatiikin meiltä valtavasti voimia, se on oikea tie.
Maantieteellisen sijaintimme vuoksi me itävaltalaiset olemme erityisen kiinnostuneita laajentumisesta, ja se koskettaa erityisesti meitä.
Muistan itse liiankin hyvin rautaesiripun, sillä maatilani sijaitsi vain muutamien kilometrien etäisyydellä siitä.
Minulle rajojen avaamisen jälkeen syntyneet ongelmamme ovat yhä paljon mieluisampia, kuin jos eläisimme yhä selkä vasten rautaesirippua, kuten teimme vuosikymmenien ajan.
Kannatan periaatteessa unionin laajentumista ja sen ohella korostan sitä, että laajentuminen olisi toteutettava mahdollisimman pian.
Etenkin maataloudella on tärkeä rooli, sillä ehdokasvaltioissa maatalouden alalla työskentelee vielä suurempi määrä ihmisiä.
Meidän on sanottava ehdokasvaltioille, että niiden on toteutettava rakennemuutos varmistaakseen kilpailukykynsä tulevaisuuden markkinoilla, ja maaseudulla on järjestettävä yhä useampia vaihtoehtoisia työllisyysmahdollisuuksia.
Sapard-ohjelma on yksi hyvä mahdollisuus, ja olen hyvin tyytyväinen siihen, että komissio on jo hyväksynyt kuusi ohjelmaa.
Siirtymäkaudet ja siirtymäkausijärjestelmät täytyisi pitää mahdollisimman lyhyinä, mutta korostan kuitenkin yhtä asiaa: yhteisön säännöstö on pantava kaikilta osin täytäntöön.
Erityistä huomiota on kiinnitettävä terveys- ja kasvinsuojelu- ja ennen kaikkea ympäristömääräyksiin sekä kysymyksiin, jotka ovat erittäin tärkeitä meille kuluttajina ja maanviljelijöinä, jotta voisimme säilyttää kuluttajien luottamuksen jatkossakin.
Yhteisen maatalouspolitiikan uudistamisen on oikeastaan oltava maanviljelijöiden eri aloilla aikaansaamien monimuotoisten suoritteiden tehokas perusta.
Eurooppalaisen maatalousmallin periaatteiden toteuttamisessa ja maaseudun kehittämisessä EU:n maanviljelijöiden ja Keski- ja Itä-Euroopan maiden maanviljelijöiden välillä ei ole mitään eturistiriitaa.
Haluamme ratkaista ongelmat yhdessä ja edetä tulevaisuuteen yhdessä.
Arvoisa puhemies, meidän on välttämätöntä saada myönteistä liikettä laajentumiseen.
Muun muassa ympäristö on suuri hyötyjä laajentumisesta monen muun alan ohella.
Tämä kuitenkin edellyttää sitä, että meillä on selkeät pelisäännöt, miten laajentuminen tapahtuu.
Ympäristön kannalta on välttämätöntä, että meillä on rajatut mahdollisuudet siirtymäsäännöksiin ja että on selkeästi esitetty, miten siirtymäkauden aikana toimitaan.
Meillä puhutaan hyvin paljon siitä, millä laajentuminen rahoitetaan.
Meillä on varat osoitettu budjetissa Agenda 2000:n mukaan, mutta on pidettävä huolta siitä, että tarvittavat varat, joita erityisesti ympäristön alalla tarvitaan, ovat saatavissa nimenomaan ennen jäsenyyttä.
Varoja täytyy ohjata enemmän kuin mitä tällä hetkellä Agenda 2000:ssa esitetään nimenomaan laajentumista edeltävään toimintaan.
Ainoastaan tällä tavalla voimme varmistaa sen, että säädökset tulevat toimeenpannuiksi.
Tähän on kyllä lisättävä, että hallinnollisista valmiuksista on samalla huolehdittava.
Kaiken kaikkiaan kustannukset laajentumisen yhteydessä ovat yleisessä keskustelussa nousseet erittäin voimakkaasti esille.
Näin ollen oli erittäin miellyttävää kuulla PSE-ryhmän puolesta puhuneen Klaus Hänschin toivovan, että komissio tekisi todellisen arvion laajentumisen vaikutuksista ja myös niistä taloudellisista vaikutuksista, jos laajentumista ei tapahdu.
Mietitäänpä, mitä kustannuksia meille syntyy siitä, jos kahtiajako jatkuu, ja mitä tämä merkitsee sosiaalisella ja ympäristön alalla.
Arvoisa puhemies, arvoisa komission jäsen, useat kollegat ovat jo muistuttaneet, että laajentuminen on tärkeä ja kunnianhimoinen tavoite.
Haluan lisätä, että se on myös Länsi-Euroopan moraalinen velvollisuus: neuvostojärjestelmä päättyi 11 vuotta sitten, ja tuolloin nuo maat kääntyivät puoleemme toiveikkaina.
Meidän on vastattava näihin toiveisiin auliisti ja kaukokatseisesti.
Emme toki peittele hankkeeseen liittyviä vaikeuksia.
Meidän on toteutettava toimielinuudistuksia, ja heidän on puolestaan toteutettava merkittäviä sisäisiä uudistuksia muun muassa Kööpenhaminan kriteerien mukaisesti.
Tältä osin kiinnitän huomiota tarkistuksiin, joita jäsen Oostlander on esittänyt Tsekin tasavaltaa ja Sloveniaa koskeviin mietintöihin, jotta viimeinkin puututtaisiin yhä ratkaisematta oleviin, vähemmistöjä koskeviin ongelmiin: tarkoitan esimerkiksi pitkään kestänyttä kiistaa Slovenian ja italialaisen yhteisön välillä.
Yksityiskohtien ja erityiskysymysten tarkastelun ohella meidän tulisi kuitenkin kyetä näkemään tämän prosessin historiallinen merkitys.
Viime päivien keskustelussa on noussut esille neljä keskeistä kysymystä: neuvottelujen päättymisen ajankohta, liittymisen ajankohta, uusien maiden liittymisjärjestys ja siirtymäkausi.
Ryhmäni on jo ilmaissut toiveensa, että ensimmäiset neuvottelut saatetaan päätökseen vuoteen 2003 mennessä, jolloin liittyminen olisi mahdollista vuoden 2004 kesäkuuhun mennessä.
Keskustelu näiden maiden liittymisjärjestyksestä jää toki auki, myös siksi, että on todennettava, miten hyvin ne edistyvät sisäisissä uudistuksissaan.
Minusta olisi viisasta laatia hyvä kompromissiratkaisu, jossa otetaan huomioon se, millainen sokki melko lyhyessä ajassa tapahtuva laajentuminen varmasti on toimielintemme toiminnalle, sekä ehdokasvaltioiden oikeutetut odotukset laajentumisen aikataulusta.
Siirtymäkausien osalta katson, että meidän ei pidä antaa periksi houkutukselle käyttää tätä välinettä laajentumisen vaikutusten pienentämiseksi ja näin heikentää käytännössä uusien jäsenvaltioiden kuulumista Euroopan unioniin, vain noudattaaksemme laatimaamme aikataulua.
Sen sijaan on totta, että siirtymäkaudet voidaan määritellä hyvin avoimesti, tasapainoisesti ja vastuuntuntoisesti kaikkien maiden yleisen edun mukaisesti.
Arvoisa puhemies, meidän tehtävämme kansalaisvapauksien ja -oikeuksien sekä oikeus- ja sisäasioiden valiokunnassa oli ennen kaikkea arvioida sisämarkkinoita ja sitä koskevaa lainsäädäntöä ehdokasvaltioissa.
Koska kyse on kuitenkin - kuten tänään on jo moneen kertaan korostettu - Euroopan laajentumisen ydinaloista, ja edistymistä voidaan arvioida aidosti vain yksityiskohtien perusteella, haluaisin vielä pahoitella sitä, että tämä laajentumiskeskustelu käydään jo nyt, vaikka meidän käytettävissämme ei vielä ole komission vuoden 2000 edistymiskertomuksia.
Vain tältä pohjalta voisimme ottaa täysin huomioon yksittäisten maiden edistymiset.
Meidän on siten tyydyttävä pikemminkin summittaiseen arvioon, joka ei ehkä vastaa täysin yksittäisten maiden tilannetta.
Voimme olettaa, että nimenomaan edellisten kertomusten jälkeen on saavutettu merkittävää edistystä.
EU:n ja Tsekin tasavallan sekavaliokunnan varapuheenjohtajana tiedän, että tämä koskee ainakin Tsekin tasavaltaa, mutta oletan, että myös muutamia muita maita.
Sisämarkkinat on tärkeä osa laajentumisen onnistumista, ja minulle on sen vuoksi selvää, että meidän on suhtauduttava erityisen varovasti poikkeuksiin ja siirtymäkausiin.
Yhdyn silti esittelijämme, kollega Wuermelingin, näkemykseen siitä, että ilman siirtymäkausia molempien sopimuspuolten edut eivät toteudu, ja varsinkin kun tulen raja-alueelta, jossa minulla on kollega Schierhuberin tavoin maatila Tsekin rajan läheisyydessä, minulle on tärkeää, että yhteinen tiivis talousalue voidaan saada aikaan suuremmitta ongelmitta ja että se johtaa myönteiseen tuloksiin molempien osapuolten näkökulmasta.
Haluaisin päättää esitykseni yhteen kollega Schröderin mietinnössä esitettyyn huomautukseen, johon olin erityisen tyytyväinen ja joka uskoakseni on myös komission jäsen Verheugenin tämän keskustelun alussa esittämien ajatusten hengen mukainen.
Kollega Schröder kirjoittaa tosin vain Tsekin tilanteesta, mutta uskon, että se pätee yleisesti: "Vuosikymmeniä kestänyt diktatuuri loi heikkouksia, joiden vaikutukset näkyvät vielä nykyäänkin".
Näin ollen niiden poliitikkojen, jotka tulevat siitä osasta Eurooppaa, jonka osana oli onnellisempi kohtalo toisen maailmansodan jälkeen, ja tämä koskee etenkin Itävaltaa, on syytä arvostella harkitusti näitä maita.
Arvoisa puhemies, olen iloinen, että voin osallistua kahden minuutin ajan tähän vaihtelevaan keskusteluun, jonka järjestämisen kellonajalla - ja haluaisin käyttää yhden minuutin arvostellakseni sitä - aliarvioidaan entisestään tätä tärkeää aihetta.
Mielestäni on yksinkertaisesti häpeällistä, että me keskustelemme keskiyöllä Euroopan unionin laajentumisesta ja laajentamisesta, joka koskettaa 100 miljoonaa ihmistä!
Meidän olisi mentävä tältä osin hieman itseemme ja harkittava, pitikö parlamentin tätä aihetta koskevassa keskustelussa noudattaa tällaista yleistä lähestymistapaa.
Meidän ei tarvitse ihmetellä, miksi parlamentti ei saa näiden salien ulkopuolella asianmukaista huomiota ja kunnioitusta, jos käyttäydymme näin!
Toisen minuutin käytän Sloveniaa koskevaan aiheeseen.
Olen iloinen, että mietinnössä on omaksuttu niin myönteinen näkemys ja että Slovenia - ja valtuuskunnan johtajana olen voinut varmistaa sen useasti, ja myös komission jäsen on monta kertaa ollut valtuuskunnan mukana - on ponnistellut todella paljon täyttääkseen kriteerit.
Jotakin on epäilemättä vielä tehtävä, ja muutamiin kysymyksiin on vielä saatava selvitys.
Kööpenhaminan kriteerit eivät ole muuttumattomia kriteerejä, jotka voidaan unohtaa, kun ne kerran on saavutettu, vaan niitä on käytettävä tai sovellettava jatkuvasti.
Myös me Euroopan unionissa varmistamme säännöllisesti, noudatetaanko ihmisoikeuksia kaikkialla asianmukaisesti.
Tässä mielessä kyse on kehitysprosessista, jota meidän on seurattava tarkkaavaisina, mutta me toivomme, että Slovenia omaksuu jatkossakin tämän myönteisen asenteen ja on ensimmäisten maiden joukossa.
Arvoisa puhemies, hyvät kollegat, tänään on oikea ajankohta keskustella laajentumisesta.
Yhdistyneen Saksan kymmenen vuotta kestänyt jäsenyys Euroopan unionissa on ollut meille solidaarisuuden historiaa, josta muut pääsevät nyt osallisiksi, vaikka laajentumisessa ei olekaan kyse pelkästään solidaarisuudesta.
Liikennevaliokunta on esittänyt jäsen Brokin mietinnössä kantansa jäsen Rackin mietintöön.
Sosiaalidemokraattina haluan korostaa kolmea kohtaa.
Ensinnäkin: me tarvitsemme ehdokasvaltioita varten kunnianhimoisemman ohjelman liikenteen infrastruktuurin alalla.
Siksi rahoitusnäkymät eivät ole mielestämme riittäviä, sillä todettujen infrastruktuuritarpeiden ja käytettävissä olevien unionin rahoitusvälineiden sekä itse ehdokasvaltioiden käytettävissä olevien mahdollisuuksien välinen kuilu on syvä, ja julkisen ja yksityisten sektorin kumppanuuteen (public private partnership) perustuvia rahoitusmalleja voidaan toteuttaa vain rajoitetusti.
Yli 50 vuoden kehityskaudet eivät ole kuitenkaan poliittisesti hyväksyttäviä.
Toiseksi: Euroopan laajuiset liikennekäytävät on määritelty intermodaalisesti.
Meidän pitäisi tehdä alun perin pakosta syntyneestä käytännöstä - tavara- ja henkilöliikenteen todennäköiset päävirrat piti paikallistaa - hyve, toisin sanoen kiinnittää huomiota liikennemuotojen yhteenliittämiseen alusta alkaen.
Perinteisesti voimakasta tavaraliikennettä rautateillä olisi myös tuettava kaikkein voimakkaimmin.
Näin säästymme mahdollisilta myöhemmiltä laajoilta elvytystoimilta, jotka meidän on nyt toteutettava omissa maissamme.
Kolmanneksi: haluamme, että tavarakuljetuksissa maanteitse otetaan käyttöön siirtymäkaudet, jotka mahdollistavat vaiheittaisen avautumisen.
Ne voisivat alkaa jo ennen liittymistä.
Taloudellisen ja sosiaalisen tasapainon varmistaminen liikennemarkkinoiden integroinnissa on molempien osapuolten etujen mukaista, sillä vääristyneen kilpailun seuraukset teillämme pitävät meitä jo nyt jännityksessä.
Arvoisa puhemies, Elmar Brokin tänään esittämää ajatusta ETA-sopimuksen kaltaisesta järjestelystä vaihtoehtona niiden ehdokasvaltioiden kohdalla, jotka eivät täytä Kööpenhaminan kriteerejä, kommentoitiin suhteellisen vähän.
Mielestäni ehdotus on tarkastelun arvoinen.
ETA-sopimus ei missään tapauksessa saa korvata varsinaista jäsenyyttä ja jättää maita ikuiseen odotushalliin, josta ei olekaan pääsyä eteenpäin, mutta se voisi toimia eräänlaisena työkaluna, joka palkitsevalla tavalla kannustaisi ehdokasvaltioita panemaan täytäntöön yhteisön säännöstön.
ETA voisi toimia ikään kuin hautomona, jossa EU-sikiöt kypsyvät kohti täyttä jäsenyyttä.
Jos täysjäsenyys myönnetään lyhyellä aikataululla, jäsenmaiden yritysten suuri huolenaihe ovat pitkät siirtymäajat, koska kilpailutilanne vääristyy.
Toisaalta myös hidas tahti on ilmeinen ongelma ehdokasmaiden turhautuessa.
Tästä jännitteestä syntyy ETA-mallin mielekkyys, koska se palkitsee hakijaa jo pyrkimisvaiheessa.
Tämä merkitsisi voimakkaampaa sitoutumista EU-lainsäädännön täytäntöönpanoon kuin mitä nykyisissä lähentymissopimuksissa edellytetään.
Ensimmäisen pilarin asioita sisältävä ETA antaa ehdokasvaltioiden elinkeinoelämälle pääsyn sisämarkkinoille ja nuorisolle ja tieteelle oikeuden vaihto-ohjelmiin, mutta ei toisaalta velvoita EU:ta vielä laajentamaan maataloustukijärjestelmäänsä näihin maihin.
Näin ETA-sopimus mahdollistaisi myönteisen impulssin antamisen ennen muuta ehdokasvaltioiden talouksille - nehän tarvitsevat kasvua saattaakseen yhteiskuntansa liittymiskuntoon - kuin myös EU:n kansantaloudelle, kun laajentumisen kustannuksista arvioidaan talouskasvun kautta katettavan jopa kaksi kolmasosaa, ETA-mallissa kenties vielä enemmän.
Itäisen Keski-Euroopan markkinoiden on sanottu olevan lähentymissopimusten avulla niin avoimia, että läntiset liikemiehet voivat itsekkäästi kysyä, mihin laajentumista tarvitaan.
Vastaus on yhteisön säännöstön täytäntöönpanoon.
Jos markkinat avattaisiin edes rajoitetusti ilman sosiaalista ja ekologista säätelyä, ei mikään suojaisi ehdokasvaltion kansalaisia sosiaalista ja ekologista dumppausta vastaan.
Viime kädessä tarvitsemme myös itse suojaa sitä vastaan.
ETA-mallin mielekkyys perustuu juuri ajatukseen, että ponnistukset täytäntöönpanossa palkitaan välittömästi.
Edut ja vastuukysymykset kulkevat käsi kädessä.
Jäsenyyteen johtava ja samalla palkitseva ETA-malli puolestaan olisi hedelmällinen myös kansalaismielipiteen vuoksi.
Kun jo ennen varsinaista liittymistä tulee esiin kansantalouden kannalta myönteisiä puolia, se luo pohjaa myös laajentumisen mahdollisimman suurelle oikeutukselle.
Tämä pätee sekä ehdokasvaltioiden että nykyisten jäsenmaiden kansalaisiin.
Arvoisa puhemies, se että yhtäläiset mahdollisuudet käsitellään viimeisenä kohtana laajentumista koskevassa kertomuksessa, ei toivottavasti ole osoitus sen saamasta painoarvosta, vaikka toisinaan näyttääkin siltä.
Siksi on sitäkin tärkeämpää, että tasa-arvo sisällytetään yhteiseen säännöstöön yhtenä ihmisoikeuksien olennaisena kysymyksenä, ja tällä alalla tarvittavien instituutioiden muodostaminen on säännöstön täyden soveltamisen tärkeä ennakkoehto.
Tämän vuoksi yhtäläisiä mahdollisuuksia olisi tarkasteltava liittymisneuvotteluissa rinnakkain kaikkien muiden aiheiden kanssa ja niitä olisi painotettava ja arvotettava yhtäläisesti.
Ehdokasvaltioiden lainsäädäntöohjelmien ja suuntaviivojen on sisällettävä täytäntöönpanomekanismeja, jotka mahdollistavat yhtäläiset mahdollisuudet ja joilla kielletään selvästi syrjintä.
Tätä prosessia on helpotettava näiden maiden kannalta pitämällä yllä vuoropuhelua Euroopan parlamentin kanssa ja tukemalla asiantuntevaa henkilöstöä sekä parantamalla kansalaisjärjestöjen, yhdistysten ja organisaatioiden osallisuutta sekä lisäämällä taloudellista tukea.
Ehdokasvaltioiden julkisten ja yksityisten instituutioiden on pyrittävä varmistamaan, että tasa-arvonäkökohdat sisällytetään kaikkiin politiikkoihin ja että naisnäkökohdat integroidaan kaikkiin sosiaali-, talous- ja kulttuurielämän osa-alueisiin.
On erittäin järkevää, että valtio perustaa naisille neuvontapisteitä, jotka tarjoavat heille neuvontaa, apua ja välitystoimintaa paikan päällä.
Aivan erityistä huomiota on kiinnitettävä työllisyyspolitiikkaan.
Yhtäläiset mahdollisuudet saada opetusta ja koulutusta ja sen seurauksena sama palkka samasta työstä ovat ehdoton välttämättömyys.
Ehdokasvaltioita olisi myös rohkaistava osallistumaan yhteisön tasa-arvoisia mahdollisuuksia tukeviin ohjelmiin, etenkin naisiin kohdistuvan väkivallan torjumista koskeviin ohjelmiin.
Tilastojen mukaan naisiin kohdistunut väkivalta on noussut 10 prosenttia näissä maissa itärajan avautumisen jälkeen.
Myös naiskauppa on raaka menestyvä liiketoimi.
Nämä väkivallan muodot ja naiskauppa on tuomittava jo nyt kaikin keinon sekä EU:ssa että ehdokasvaltioissa, ja niitä vastaan on taisteltava.
Paljon edistystä on jo onneksi tapahtunut, mutta kaikkien ponnistelujen tavoitteena ei saa olla yksinomaan talouden mukauttaminen.
Toisten kunnioittamisen, toisista huolehtimisen ja oikeudenmukaisen kanssakäymisen on tultava eurooppalaisen yhteiskuntamme olennaisiksi pilareiksi.
Arvoisa puhemies, Ruotsin kristillisdemokraattinen puolue pitää itälaajentumista EU:n tärkeimpänä tehtävänä.
Kahden kauhistuttavan maailmansodan ja 50 vuotta kestäneen kommunistisen sorron ja diktatuurin jälkeen, jolloin kristillistä ja maailmanlaajuista ihmisarvoa, demokratiaa, uskonnonvapautta ja ympäristöä poljettiin sortavan luokkataistelun nimissä, on nyt vihdoin aika yhdistää mantereemme ja maanosamme.
Haluan henkilökohtaisesti kääntyä komission jäsen Verheugenin puoleen ja esittää muutaman kommentin, mutta sitä ennen haluan vakuuttaa, että me Ruotsin kristillisdemokraatit emme ole koskaan epäilleet sitä, että komission jäsen Verheugen toivoo itälaajentumista ja että häntä kohtaan esitetty arvostelu on osittain perustunut pahoihin aikeisiin.
Haluaisin nyt kommentoida seuraavia kohtia: Sallikaa ensiksikin jokaisen ehdokasvaltion neuvotella omien ansioittensa perusteella.
Sallikaa se, että EU:n tavoitteiden saavuttamisessa kannattaa olla kunnianhimoinen.
Toiseksi: vastustakaa big bang -ajatusta, jonka tarkoituksena on, että unioniin otetaan kerralla suuri joukko ehdokasvaltioita, sillä se olisi ristiriidassa sen periaatteen kanssa, että jokainen valtio hyväksytään unioniin omien ansioidensa perusteella.
Kolmanneksi: jokaiselle ehdokasvaltiolle on laadittava vähitellen tavoitepäivämäärä.
Neljänneksi: osoittakaa voimakasta eurooppalaista solidaarisuutta Itä-Euroopan maiden ympäristön parantamiseen liittyviä taloudellisia panoksia kohtaan, ottamalla huomioon se kommunismin jättämä kauhistuttava ympäristöllinen perintö, josta ne joutuvat kärsimään.
Viidenneksi: älkää asettako mitään uusia vaatimuksia uudesta hallitustenvälisestä konferenssista ja uusista perustamissopimukseen tehtävistä muutoksista Nizzan jälkeen, jotta uusia ehdokasvaltioita saataisiin lisää.
Kuudenneksi ja viimeiseksi: huolehtikaa siitä, että nykyiset jäsenvaltiot osittavat solidaarisuutta ja arvostelukykyä yhteistyön syventämistä kohtaan, jotta emme luo EU:ta, joka jälleen jakautuu A-, B- ja C-ryhmään.
Yhdistäkäämme Eurooppa!
Arvoisa puhemies, arvoisa komission jäsen, haluaisin aluksi lausua kiitokseni mietinnön esittelijälle, jäsen Brokille sekä muille ehdokasvaltioita koskevien mietintöjen esittelijöille heidän hyvästä ja täsmällisestä työstään.
Haluaisin erityisesti ilmaista toiveeni ja kiinnostukseni siihen, että huolimatta ymmärrettävistä vaikeuksista ryhdyttäisiin normaalisti ja viivyttelemättä toteuttamaan Bulgarian ja Romanian osalta ehdokkuusprosessia, jotta nämä kaksi Balkanin valtiota saadaan liittymään Euroopan unioniin, välttämättömien ennakkoehtojen varmistumisen jälkeen, kehityksen, turvallisuuden ja rauhan vahvistamiseksi laajemmillakin Kaakkois-Euroopan alueilla.
Haluan erityisesti kiittää esittelijä Poosia ja ilmaista tyytyväisyyteni hyvästä Kyproksen liittymiseen vaikuttavien tekijöiden toteutumisesta.
Kypros on parhaimmassa vaiheessa kaikkien ehdokasvaltioiden joukossa, kun jo 16 neuvoteltavista luvuista on toteutunut, mikä epäilemättä ennustaa loppujenkin toteutumista.
Tietenkin me kaikki toivomme, että siihen mennessä Kyproksen ongelma on ratkennut YK:n päätösten ja huippukokousten sopimusten mukaisesti, niin että koko alkuperäinen - korostan alkuperäinen - saaren väestö, kyproksenkreikkalaiset ja kyproksenturkkilaiset saavat nauttia liittymisen hyödyistä.
Mikäli kuitenkin vastoin Kyproksen hallinnon yksimielistä kantaa tämä ei onnistu turkkilaisen osapuolen vahvan kielteisen asenteen vuoksi, katson, arvoisa puhemies, että Euroopan unionin ei tule palata turkkilaisen osapuolen tinkimättömyyden luomaan Kyproksen liittymisen panttivankitilanteeseen, vaan sen on päinvastoin edettävä välittömästi toivottamaan Kyproksen tasavalta tervetulleeksi, että se voissa olla unionin jäsenenä tulevaisuudessa tapahtuvaa täyttä jäsenyyttä odotellessa, kuten sitä paitsi senkin perustajajäsenenkin tapauksessa on tapahtunut, jonka yhdistymisen vuosipäivää tänään juhlimme.
Haluaisin lopuksi käyttää tilaisuutta hyväkseni jakaakseni monien jäsenten ajatukset ja ongelmat siitä, että on vihdoin tutkittava kysymys Euroopan rajoista ja laajenemisen seuraukset sekä asiaan liittyvän Euroopan parlamentin mietinnön tarkoituksenmukaisuus.
Arvoisa puhemies, arvoisa komission jäsen, hyvät parlamentin jäsenet, viimeisenä puhujana haluaisin tarkastella vielä kerran lyhyesti neljää kohtaa.
Ensinnäkin: meille laajentuminen ei ole pelkästään velvollisuus.
Me haluamme toteuttaa sen toisaalta moraalisista syistä, mutta myös täyden poliittisen vakaumuksen vuoksi.
Laajentuminen on edullista molemmille osapuolille (win-win-Situation).
Molemmat osapuolet, Euroopan unionin jäsenvaltiot ja ehdokasvaltiot, hyötyvät tästä laajentumisesta, kun se toteutetaan.
Toiseksi: laajentumisessa - sekä Euroopan unionin laajentumisessa että talous- ja rahaliiton laajentumisessa - on kyse kriteerien täyttymisestä.
Yhtäältä on täytettävä Kööpenhaminan kriteerit ja toisaalta Maastrichtin kriteerit.
Kaikille maille on sanottava, että liittyminen Euroopan unioniin ei vielä tarkoita liittymistä talous- ja rahaliittoon ja eurovyöhykkeeseen, vaan määräajat ovat erilaisia.
On selvää, että talous- ja rahaliiton ulkopuolelle ei pidä voida jättäytyä ja että kumpikaan neuvotteluista ei ole mikään basaari.
Kolmanneksi: meidän on tehtävä kaikkemme, jotta Euroopan unioni olisi valmis laajentumisprosessiin vuoteen 2003 mennessä niin kuin komission puheenjohtaja Prodi totesi suurenmoisessa puheessaan.
Neljänneksi - lopuksi tämä on minulle hyvin tärkeää: huolimatta niistä sopimuksista, jotka on täytettävä, laajentumisprosessi on poliittinen prosessi.
Kyse on ihmisten peloista ja toiveista, mahdollisuuksista ja riskeistä, ennakkoluuloista ja faktoista.
Meidän on suhtauduttava vakavasti tähän poliittiseen prosessiin, kun otetaan huomioon sen historiallinen ulottuvuus, ja pyrittävä keskustelemaan kansalaisten kanssa.
Meidän on politisoitava laajentumispolitiikka, jotta voimme harjoittaa vuoropuhelua kansalaisten kanssa.
Laajentumisprosessi ja talous- ja rahaliitto eivät ole ainoastaan eurooppalaisten instituutioiden asia.
Kehotan jäsenvaltioita ja kaikkia julkisia valtuutettuja ja tiedotusvälineitä kaikilla tasoilla lujittamaan osallistumistaan tähän prosessiin, sillä vain siten me voimme olla kansalaisten luottamuksen arvoisia näissä välttämättömissä aloitteissa, joiden päämäärät ovat meidän kaikkien etujen mukaisia.
Yhteiskeskustelu on päättynyt.
Äänestys toimitetaan huomenna klo 11.00.
(Istunto päättyi klo 22.45.)