# language_name_wals:	Chukchi
# language_name_glotto:	Chukchi
# iso639_3:	ckt
# year_composed:	NA
# year_published:	2003
# mode:	written
# genre_broad:	non-fiction
# genre_narrow:	religion
# writing_system:	Cyrl
# special_characters:	NA
# short_description:	Text of the Parallel Bible Corpus: Mayer, Thomas & Michael Cysouw. 2014. Creating a Massively Parallel Bible Corpus. Proceedings of the International Conference on Language Resources and Evaluation (LREC), Reykjavik, 3158-3163.
# source:	http://ibtrussia.org/en/text ?m=CHK
# copyright_short:	© Институт Библияеԓыԓьаткэн 2003
# copyright_long:	iБиблием изэдзэкІынкІэ Институтыр<br>Институт перевода Библии, 101000 Москва, Главпочтамт, а/я 360<br>ibt_inform@ibt.org.ru
# sample_type:	whole
# comments:	The first two digits of the identifier refer to the book, the next three digits to the chapter, and the last three digits to the verse. See Mayer & Cysouw (2014) for a list of book identifiers.

42001001	Ы'ттъыёԓвэтгав . Игыр мыкычьыт энмэч энанымӈыԓявыӈӈогъат эмыръавагыргык , ваԓьыт кэтэм мурыгԓыку ,
42001002	ынӄэн моргынан ԓыги мытытчын о'равэтԓьайпы , микырык ынанторымгойпы чинитԓыԓетэ гэԓьуԓин тывъё ынкъам микынти гатваԓенат ы'ттъыёԓ тъэвэты ивыԓьу Таӈпыӈыԓык .
42001003	Ымы гым тывэтгычемгъок кэԓинӈивэтык гыныкы , вэймэну ԓынъёйгыт Феофилегыт , пыӈыԓтэԓык , янор ымыԓьо рычичьэтыпԓыткук .
42001004	Ынӄэн ратвагъа пытӄыэнанъомраво гынин гыёԓятгыргэты , раӄэты энмэч гэныгйивэтигыт .
42001005	Мэтъатвыгыргын о'ратгыргэн Иоанн Крестителен . Ирод энма тиркэрму Иудеянотак , ынкэӈит ынкы ганымытваԓен таароӈрагэԓевыԓьын , микын нынны Захария . Ытԓён гитԓин Авийын энанрымэйпы . Ӈэвъэн ынин , микын нынны Елисавета , гитԓин чинйыръу Ааронын .
42001006	Ытри ӈирэргэри ԓыгипыԓьу о'равэтԓьано гитԓинэт Аӈаӈэты ( Энантомгавыԓьэты ) ынкъам ӄунчимгъутэ ныркыԓеӄинэт ымыԓьо тъэвэквыргыт Этынвэн .
42001007	Ытръэч-ым экмиӈыкыԓьинэт : Елисавета экымиӈэткыԓьу гитԓин , ӈаӄам ытри энмэч гэԓгинпэвԓинэт .
42001008	Ӄоԓ итык Авийын энанрымэн таароӈгэԓевымгогъэ , ынкы Захария тэԓеӈкинэмиԓ гиԓивыԓьыԓӄыԓ :
42001009	рэсӄивыԓьыԓӄыԓ таароӈрачыкогты ынкъам ынан рынԓявъёԓӄыԓтэ таӈыткэванавыт энанэнтыткованвык . Ытԓён рэсӄиквъи Этынвэн таароӈрачыкогты .
42001010	Ымыԓьо-ым рэмкын , ытԓён ванавнынԓявма , гатвэтчатваԓен ӈаргыноӈӄач ынкъам гаченъёргаввэтгавԓен Аӈаӈэты .
42001011	Ынкъам ԓюур вытрэтгъи Эӈэӈин пынԓынԓяԓьын ( ангел ) — ытԓён гатвэтчаԓен мраӈӄач энанэнтыткованвык , миӈкы гэнынԓевԓинэт таӈыткэванавыт .
42001012	Ԓьук ытԓён Захария гакапчачавԓен ынкъам гэԓиӈиԓюԓин .
42001013	Ытръэч-ым ангеля ивнин ытԓён : « Ынӈэ э'ӄэԓиӈэткэ , Захария , ӄун гынин ченъёргаввэтгав гаваԓёмԓен . Гынин ӈэвъэн Елисавета раккантогъа ынкъам рэтэнынныӈын ытԓён Иоанныно .
42001014	Ытԓён ритгъэ гыныкы кыткоргаквырго , ынкъам мыкычьыт ракоргавыркыт ынин о'ратгыргэты .
42001015	Миӈкыри ӄун ытԓён ратвагъа эргычьатыԓьо Этынвэты , ӄырым нъэӄимԓюркын ынкъам Эӈэӈин Выйитэ рэйыръэтгъэ еп у'рэткэ .
42001016	Нымкыӄинэт израилыԓьыт ( еврейыԓьыт ) Иоаннына рэнпэԓӄынтэвнинэт Этынвэты , ыргин Аӈаӈэты .
42001017	Ытԓён раянотгъа Этынвык , тъивчимгъутэ энагԓятыԓьын Илияна , рыԓенво ԓинԓиӈыт ытԓыгыргин о'ракымэӈэты , аваԓёмкыԓьэты Эӈэӈин танчемгъогыргык , ынкъам рантэнмавнэн рэмкын ятынвэты Этын » .
42001018	Захарияна пынԓёнэн ангел : « Миӈкыри-ым гымнан ынӄэн ԓыги тырэтчыӈын ? Энмэч гым ынпыначгэгым ынкъам гымнин ӈэвъэн нэмыӄэй эӈинкыԓьин » .
42001019	Ангеля татԓыгнэн ытԓён : « Гым — Гавриилегым . Трэтыркын Эӈэӈин тъэвчемгъогыргын . Ынан инэнӈивыгъи гым тывынво гыныкы ӈотӄэн таӈпыӈыԓ .
42001020	Гымнан гыныкы тывъё ӄырым игытӄэй нытван , вытку ӈотӄо . Ытръэч-ым чеӈэт гынан ԓымаԓё ԓюӈыԓгэ гымнинэт вэтгавыт , гыт эйиԓыкэ рэнъэԓгъэ ымыԓьо ынӄэн нъаԓтагнэты » .
42001021	Ынкэӈит-ым рэмкэ нъатчаӄэн Захария ынкъам ниничгытэтӄинэт , иа'м ытԓён кимыԓтэтыркын таароӈрачыко .
42001022	Захария ӈытогъэ , ытръэч-ым вэтгавык ныԓвавӄэн . Ымыԓьо чичеквъэт , этааны таароӈрачыко ынан ԓьунин инэнԓьуӈэт . Ытԓён ныныгйивэтӄин ырыкы мынга , пэнинэмиԓ вама эйиԓыкыԓьу .
42001023	Гаԓягъат ынин гэԓеватъыԓёт ынкъам ытԓён рагтыгъэ .
42001024	Пэтԓе ынин ӈэвъэн Елисавета нанӄатгъэ ынкъам тэӈэвытрыкэ гатваԓен мытԓыӈэн йъиԓгыт .
42001025	« Ынӄэн ынӈин инэнтыгъи Этынва , тэгъеӈыԓьэ йытык гымыкайпы а'ӄапэран , таӈпэранво о'равэтԓьагты » , — гивԓин ытԓён .
42001026	Гамэтъатвыԓен Иисусын о'ратгыргын . Ӈэръамытԓыӈӄав йъиԓгын нанӄыԓьытвама Елисавета , Эӈэӈэ тыӈивынин ангел Гавриил Назаретэты — майӈынымэты Галилеянотакэн ,
42001027	ӈавъаныԓӄыԓеты Иосифын , мэӈин гатваԓен чинйыръу тиркэрмин Давидын . Нынны-ым ӈэвысӄэтин — Мария .
42001028	Етык ыныкагты ангеля ивнин : « Вай-ым тыетык . Эӈэӈэ рыкычьымавъёйгыт , онтымэты ӄытваркын ! Гынык рээн Этын ! »
42001029	Ынан капчачо рытчынинэт ынинэт вэтгавыт ынкъам нычимгъуӄин , рэӄу ынан тывнэн ынӈин ваԓьын тинэнӄитпыӈ .
42001030	Ангеля ивнин ытԓён : « Ынӈэ э'ӄэԓиӈэткэ , Мария ! Гынык нъэԓгъи армагыргын , Эӈэӈэ йыԓьё гыргочайпы .
42001031	Гыт рананӄатгъа , раккантогъа ынкъам рэтэнынныӈын Ытԓён Иисусыну .
42001032	Ытԓён рэнъэԓгъэ ынанэргычьо , нэръэйӈэвыркын Эккэну Ынангыргочаԓьэн ; Этынва Эӈэӈэ рэйыԓнин Ыныкы вакъосӄыёԓгын тиркэрмин Давидын , Ынин ы'ттъыютԓьин .
42001033	Ынан таӈӄонпыӈ рэнԓеркынинэт Иаковын яатԓьат , ынкъам Ынин Энанԓявагыргын ӄырым нытэԓпыгъэн » .
42001034	Марияна пынԓёнэн ангел : « Миӈкыри-ым ынӄэн ратвагъа ? Гым еп эӄԓикэткыԓьигым » .
42001035	Ангел татԓыӈыткогъэ : « Эӈэӈин Выйитэ нарайъогыт ынкъам Эӈэӈин армагырга нэрэнчымкэтгыт , ынӄэната Нэнэны , гынан йытоё , вэймэну нэрэԓгыӈын — Ытԓён нэръэйӈэвыркын Эккэну Эӈэӈин .
42001036	Ӄыкэтъогын Елисавета , гынин чычеткинэӈэв , экымиӈэткиӈэву ԓынъё : ытԓён ынпэвыԓьын нанӄатгъэ ынкъам энмэч ыннанмытԓыӈӄав йъиԓгык варкын .
42001037	Аӈаӈэты таӈымыԓьо гаймаӈэн ваԓьын » .
42001038	Ынкэӈит Мария иквъи : « Гым — Этынвэн пурэԓӈэвигым . Мачынан ымыԓьо гыныквэтгавыгъет нытвагъан » . Ынкъам ангеля пэԓянэн ытԓён .
42001039	Марияна ԓьусӄивыркынин Елисавета . Чигтъэр ы'ԓёӈэттэ гаԓяк Мария гагчакватгъэ майӈынымэты , ваԓьэты Иудеякэн ӈайванвык .
42001040	Ытԓён етгъи Захариян ярагты ынкъам иквъи : « А'мын тыетык , Елисавета » .
42001041	Елисаветана ваԓёмнэн Мариян ӄуԓиӄуԓ , нэнэны ԓюур вай камаграръогъэ нанӄычыко , ынкъам Елисавета Эӈэӈин Выйитэ йыръэтгъи .
42001042	Ытԓён нэргъав ӄуԓиԓьэтгъи : « Гыт — Эӈэӈэ таӈаӈэнмыёйгыт ӈэвъэнйыръыԓыку ! Этынва ымы тэӈэӈинмынин гынин у'рэтыԓьыԓӄыԓ Нэнэны !
42001043	Ытԓён вай микынэ ейвэчу инэԓгыгъи , гымыкы етгъи ытԓя гымнин Этынвэн ?
42001044	Эчги гымнан тываԓёмын гынин ӄуԓиӄуԓ , нэнэны амкоргава гымыгчыку камаграръогъэ .
42001045	Кычьымыԓьигыт , ӄэԓёӄ ԓымаԓё ԓыӈын , тывъё Этынва вэты ратвагъа ! »
42001046	Ынкъам Мария иквъи : « Гымнин ӄэԓеԓвынэ рэргавыркынэн Этын ,
42001047	гымнин выйирит кыткоргавыркын Аӈаӈэты , Энанъягтаԓявыԓьэты гымыкы ,
42001048	ӄэԓёӄъым Ынан тэӈу инэтчыгъи , ԓыгэн а'тав ваԓьэгым ; игыр-ым ымтыӈарата кычьымӈаво наратвыркынэгым ,
42001049	ӄэԓёӄъым Эрмэԓьэ тэйкынин тэӈиничгытэт — нэргыӄэн Ынин нынны !
42001050	Ынин йыркыԓеӈгыргын вытрэтыркын ымтыӈаратэты , микынти таароӈыркыт Ыныкы .
42001051	Ынан рыԓенинэт ԓыгэмайӈытайкыгыргыт : рывынинэт тэгыттэмӈыԓьыт ырынпъоравэтԓьат ,
42001052	рыраӄыԓӄыԓявнэнат эрмэт энанԓяванвэпы , очыԓьыт-ым эргыпыԓьо рытчынинэт ,
42001053	гытъатыԓьэты йыԓнинэт таӈгыргыт , гаймычьыԓьыт-ым рытриԓнинэт эмӄуԓгэ .
42001054	Етгъи вэнратынво Ынин выёԓьэты — Израилеты , кэтъокво таӈӄонпыӈкэн йыркыԓеӈгыргэн , энатватъё мургин ы'ттъыётԓьагты , Авраамына ынкъам ынин яатԓьагты » .
42001055	
42001056	Мария гарамкыԓьытваԓен Елисаветан ярак ӄымэк ӈыръо йъиԓгыт ынкъам ынӄоры рагтыгъэ .
42001057	О'ратгыргын Иоанн Крестителын . Ынӄэӈит кымэӈатыӈӈогъэ Елисавета , ыӈӄъом аккантогъэ .
42001058	Энараԓьа ынкъам чычеткинэтэ наваԓёмын , ръайыркыԓеӈгыргын Этынва рыԓенин ыныкагты . Ытри гакоргавԓенат ынык рээн .
42001059	Амӈыроотӄавкэн ы'ԓёк ытри етгъэт тайкынво гыевӄаквыргын еврейыԓьэн . Чит-ым нэрэтэнынныӈгъэн ытԓён ытԓыгымиԓ Захарияно ,
42001060	ытръэч-ым ытԓя кавтычгогъэ : « Этԓы , ытԓён нэръэйӈэвыркын Иоанныно » .
42001061	« Аны аԓымы гынин тыӈэрэтык уйӈэ ымы мэӈин ынӈин нынныԓьын » , — нивын ыргынан .
42001062	Ынӄъом намӈыԓёӈӈогъан гыйивӄэвэ нэнэнин ытԓыгын , миӈкыри ынӄэнына рэтэнынныӈыркынин .
42001063	Захарияна йынаннэн вычготтыӄай ынкъам кэԓинин : « Ынин нынны — Иоанн » . Ымыԓьо иничгытэтгъэт .
42001064	Ынкы ԓыгэн эвыр йиԓынӈэгъи , ытԓён вэтгавыӈӈогъэ ынкъам анъяӈӈонэн Эӈэӈ .
42001065	Ымэнараԓьыт э'ӄэԓиӈэтръугъэт . Ынӄъом ӈотэнпыӈыԓ нъэԓгъи ым-Иудеякэн ӈэйнутэк .
42001066	Микынэ ынӄэн наваԓёмын , ымыԓьо чимгъугъэт ынкъам эвыӈӈогъат : « Ытԓён вай микыну рэнъэԓгъэ ынӄэн нэнэны ? » Ынкъам ӄэгԓынангэт , ынык рээн гатваԓен Этынвэн армагыргын .
42001067	Захариян мэтъатвыгыргын . Захария , Иоаннын ытԓыгын , Эӈэӈин Выйитэ йыръэтгъи ынкъам мэтъатвыткоӈӈогъэ :
42001068	« Мынынэргавын Этын , Израилькэн Эӈэӈ ! Ытԓён етгъи морыкагты винрэтык , курык рытавэмэнӈытораквыргын Чиниткин варатэты ;
42001069	Ынан тыӈивынин морыкы Эргыэнаԓватыԓьын Инэнъегтэԓевыԓьын ярайпы Давидын , Ынин выёԓьэн , —
42001070	миӈкыри гэнатватԓен морыкы Ынин тэԓеӈкин аӈаӈмэтъатвыткоԓьэпы .
42001071	Ынан мури нэрэнъегтэԓевмык морыкъаӄаԓьэпы ынкъам ымыԓьоргэпы , микырык ԓыгъэӄу нэԓгыркынимык .
42001072	Ытԓён гэнатватԓен йыркыԓиӈыԓьу вак морыкъыттыётԓьарыкы ынкъам ԓыги ԓыӈык вэтгычьатвыԓгын .
42001073	Ытԓён гъомрэнатватԓен Авраамына , морыкъыттъыётԓьагты ,
42001074	энмэн нэрэнъегтэԓмык а'ӄаԓьэпы . Ӄырым мэкына мынъэӄэԓиӈэнмык
42001075	ынкъам выёԓьо мытратваркын Ыныкы , иӈӄун вак ԓыгипыԓьу , а'ӄатвакыԓьо Ыныкэгйит .
42001076	Гыт-ым , гымнин нэнэнэйгыт , рэныннынӈэгъэ мэтъатвыткоԓьо Ынангыргочаԓьэн , ӄэԓёӄъым рэԓеркын ы'ттъыёԓ Этынвык , иӈӄун Ыныкы татыԓянвыӈык
42001077	ынкъам ивык Ынин варатэты , Эӈэӈэ мэчынкы рэнаачыторавнэнат э'ӄэԓтэтти варатэн ынкъам рэнъегтэԓевнинэт о'равэтԓьат .
42001078	Мургин Эӈэӈ ы'ԓгыԓьэтыԓьын , йыркыԓиӈыԓьын рэетгъэ морыкы э'э'йпы , ӄынур ининиԓьын тиркытир ,
42001079	иӈӄун рыӄэргавык ваԓьыт ӄынур въэгыргывосӄымчыко ынкъам рыгйивэтык морыкы ръэт , рыԓеԓьын онтымгыргэты » .
42001080	Иоанн-ым нымэйӈэтӄин ынкъам ныӄаԓяԓвыо'мравӄэн . Ытԓён ганымытваԓен чыгэйнутэк ынкатагнэты , титэ ваԓьыԓӄыԓ кэԓивытгыр еткин Израилькэн варатэты .
42002001	О'ратгыргын Иисусын . Ынӈэнъыԓёткок Римкин императора Августына гэтъивкэԓиԓин , инӄун таӈымыԓьо варат ы'ннынныкэԓин Римнутэкин империяк .
42002002	Тэӈвытку ынӈот нарыԓгыӈӈонат о'равэтԓьат , титэ очочо Сирияк гитԓин Квириний .
42002003	Ынӄэната гамгао'равэтԓьан эквэтгъи ченэтнымнымэты рыԓгаткаԓенво .
42002004	Майӈынымгыпы Назарет Галилеянотакэн Иосиф нэмыӄэй ӄытгъи Иудеягты , майӈынымэты Вифлеем . Ынӄэн мэйӈынымным Давидын . Ӈэнри эквэтгъи Иосиф , кэԓёӄ-ым ытԓён Давидыргэпы ваԓьын .
42002005	Ытԓён рыԓгаткаԓесӄэквъэ гаӈавъаныԓӄыԓма Марияна рээн , мэӈин нанӄыԓьын .
42002006	Вифлеемык Мария кмэӈатыӈӈогъэ
42002007	ы'ттъыёԓакката . Рычымкэннин Ӈинӄэй , рытриԓнин раӈӄаматкынык ярагыннэкэн , миӈкыри ӄун ытри арамкыԓьырака гатваԓенат .
42002008	Кытэпгынрэтыԓьыт ынкъам ангелтэ ( пынԓынԓяԓьыт Эӈэӈин ) . Мэччымче ергык гатваԓенат рыюԓьыт . Ытри гакытэпгынрэтԓенат .
42002009	Ырыкы вытрэтгъи ангел , ынкъам эргычьатын Этынвэн тыӄэчгытратгырго нъэԓгъи ырык гыроԓмакы . Кытэпгынрэтыԓьыт э'ӄэԓиӈэтръугъэт .
42002010	Ытръэч ангел иквъи : « Тэӈынӈэ айыԓгавка ! Торыкы тырэтын таӈпыӈыԓ . Ԓыгэкоргын ратвагъа ымваратэты :
42002011	Давидын мэйӈынымнымык у'рэтгъи тургин Инэнъегтэԓевыԓьын , тургин Этын , Христос ( Эӈэӈин Ԓьоё ) .
42002012	Миӈкыри рэԓкыԓӈыткы Ытԓён : ынан ӈан рэԓьуӈыткы Нэнэны , рычымкатъё ынкъам рытрэԓьё раӈӄаматкынык » .
42002013	Ԓюур ангелык ӄача вытрэтръугъэт ӄутти нымкыӄинэт , ыргынан ныгтанъяӄэн Эӈэӈ :
42002014	« Мачынан нэргавыркын Эӈэӈ и'и'к , нутэк-ым мачынан нытваркын онтымгыргын о'равэтԓьарыкы , микынти ы'ԓгу ԓыӈыркынинэт Эӈэӈэ » .
42002015	Титэ ангелтэ йъэеӄэты пэԓӄынтэтгъэт , кытэпгынрэтыԓьыт вэтгаквыԓгыгъат : « Китаӄун , мыныԓӄынмык Вифлеемэты ынкъам мынгитэн Этынвэн тывъё » .
42002016	Гагчакватгъат Вифлеемэты , ынкы нэԓьунэт Мария , Иосиф ынкъам Нэнэнэӄэй , раӈӄаматкынык ваԓьын .
42002017	Ԓьунэӈу Нэнэны , кытэпгынрэтыԓьа ымытва нэнтын , рэӄын гивԓин ангел Ыныкэгйит .
42002018	Ымыԓьо паԓёмтэԓыԓьыт гиничгытэтԓинэт пыӈыԓеты кытэпгынрэтыԓьэн .
42002019	Марияна-ым ваԓёмъё ԓинчыку нинэгйипӄин .
42002020	Паԓӄынтаттыԓяма , кытэпгынрэтыԓьа нынэргавӄэн Эӈэӈ , иӈӄун ыргынан наваԓёмын ынкъам нэԓьун кэтэм тывъё .
42002021	Иисус нэрэтгъэн таароӈрагты . Амӈырооткэн ы'ԓёӈэт гаԓяк тайкыёԓӄыԓ Ӈэнӄаеты гыевӄаквыргын еврейыԓьэн . Ынкъам Ытԓён нэтэнынныӈын Иисусыну , ӄэԓёӄ еп ананӄатка ытԓя , ынӈиннынныԓьу гэԓгыԓин ангеля .
42002022	Нъэԓгъэт ы'ԓёт гытамавысӄэвкэн Мариян ынкъам Иосифын , ӄэԓёӄ ынӈин гэныгйивэтԓин Моисейын Законык . Иосифына ынкъам Марияна нэрэтгъэн Иисус Иерусалимэты , иӈӄун Этынвэты рытэнмавык .
42002023	Ӄэԓёӄъым Этынвэн Законык гатвыԓен : « Гэмгэӈинӄэй ы'ттъыёԓкэн Этынвэты рытэнмавъёԓӄыԓ » .
42002024	Ымыӈ Этынвэн Законыгъет инэнинтыткуԓьыԓӄыԓти ӈирэӄ нутэпчиӄэтэ ԓымэвыр ӈирэӄ голубӄая Аӈаӈэты .
42002025	Симеонына ԓьуркынин Иисус таароӈрак . Ынкэӈит Иерусалимык гатваԓен о'равэтԓьан , нынныԓьын Симеон . Ытԓён гатваԓен ԓыгипыԓьу ынкъам таароӈыԓьо Аӈаӈэты , нэнъатчаӄэн рыягтаԓяквыргын Израилен . Ынкъам Эӈэӈин Выйитэ нинэвинрэтӄин .
42002026	Ынан ивнин Симеон , ытԓён энмэн ӄырым нывъин , вытку виин эԓьукэ рэнтыгнин Этынвэн Христос ( Ԓьоё ) .
42002027	Эӈэӈин Выйитэ ӄытыйгут рыннин Симеон таароӈрагты . Титэ ытԓыгырык нэрэтын Нэнэны Иисус , иӈӄун рыкуврэтэвык Ыныкы , ръэнут гэкэԓиԓин Моисейын Законык ,
42002028	Симеонына пиринин Ытԓён ынкъам тэӈэӈинмынин Эӈэӈ :
42002029	« Эӈэӈигыт , ӄинэтриԓги Гынин пурэԓигым , иӈӄун таӈонтымэты мывъик , миӈкыри Гыт гивигыт :
42002030	игыт тыԓьун Инэнъегтэԓевыԓьын ,
42002031	рытэнмавъё Гынан ымваратэты :
42002032	Ынан ранӄэргавнэнат гыёԓгырга ымы аԓваԓьыянвыт вараттэ , ынкъам Гынин варат Израиль ранэргавнэн » .
42002033	Иосиф ынкъам Мария гиничгытэтԓинэт , титэ наваԓёмын , миӈкыри Симеонына вэтгаво ԓыгнин ыргин Экык .
42002034	Ынӄоры Симеонына тывнэнат ырыкы Эӈэӈин тэӈэӈинмыт ынкъам ивнин Мария , ытԓя Нэнэнин : « Вай арычгытваркын Ытԓён , Микынэ курэ мыкыԓьыт Израилык уйӈэ рэнъэԓӈыт ынкъам мыкыԓьыт рэԓӄунӈыт , ынкъам ымы гынин ӄэԓеԓвын рэнпыткэвнин ръысӄа . Ытԓён рэнъэԓгъэ Эӈэӈин гыйивӄэву , мэкына рирвывиченӈыт мыкыԓьыт , ынкъам ынӄэната о'раӈ рэнъэԓӈыт ыргин ԓинчыку вэнвакы ваԓьыт тагъяӈгыргыт » .
42002035	
42002036	Мэтъатвыгыргын Аннан . Ӈутку гатваԓен ымы мэтъатвыткоԓьыӈав Анна , Фануилын ӈээкык , ваԓьын Асирын ченйыръэпы . Ытԓён гатваԓен коԓё ынпыԓьу . Анна ганымытваԓен ӈэръамытԓыӈэн гивиӈитти гъывэӄучитэ ,
42002037	чымӄык-ым вагыргын — ӄԓиквъиԓьу . Игыр ынин ӈыраӄӄԓеккэн ӈыръа парол гивиӈитти . Ынан таӈванэван титэ ныпэԓянэн таароӈран , ытръэч ынкы гатваԓен таӈамӄынъычо , кытпэԓгъарэтвама ынкъам ченъёргаввэтгавма .
42002038	Ынкэмиԓ эймэвык ырыкагты , ынан рывэԓынкыӄунэвнин Эӈэӈ ынкъам нэнатвыӄэн Нэнэны ымыԓьорыкы , микырык нъатчаӄэн , титэ Эӈэӈэ рэнтэвиминӈытурэвнин Иерусалим .
42002039	Иосиф ынкъам Мария ныпэԓӄынтэтӄинэт Назаретэты . Рыкуврэтэвыпԓыткук ымыԓьо , ръэнут ваԓьыԓӄыԓ тъивынӈиву Этынвэн Законыгъет , Иосиф ынкъам Мария пэԓӄынтэтгъэт Галилеягты , ченэтмайӈынымэты Назарет .
42002040	Нэнэны нымэйӈэтӄин ынкъам наройвавӄэн , кувчемгъоԓьо нынъэԓӄин . Ынык гатваԓенат вэнратгыргын ынкъам рыӄэтпаквыргын Эӈэӈин .
42002041	Ӈинӄэй Иисус таароӈрак . Эмӄынгивик , Пасхакэн крычмыы'ԓёк , Иисусын ытԓыгыт ныԓӄытӄинэт Иерусалимэты .
42002042	Титэ Ынык гэнъэтԓинэт мынгыткэн ӈиръэ пароԓ гивиӈитти , ӄынур-ым ӄонпыӈ ӄытгъэт крычмынво .
42002043	Крычмыпԓыткугъэт . Титэ нырагтыпаԓӄынтатӄэнат , Иисус пэԓятгъэ Иерусалимык . Ытԓыгырык гэмо гэԓгыԓин ,
42002044	мытив Ытԓён тыԓеркын ӄутырык рээн . Ынӈин гэԓеԓинэт таӈымъыԓёӈэт , ынӄо-ым наԓӄырэрыӈӈогъан Ытԓён чычетԓыку ынкъам ԓыги ԓынъё о'равэтԓьаԓыко ,
42002045	титэ-ым ԓюнԓьутэ нэнтыгъэн Ытԓён , пэԓӄынтэтгъэт Иерусалимэты ӄыритйивэ Ытԓён .
42002046	Ытръэч ӈыръо ы'ԓеӈэттэ гаԓяк ыргынан нэԓьугъэн Ӈинӄэй таароӈрак . Ытԓён нывакъотваӄэн инэныгъюԓевэтыԓьык рээн , ныпаԓёмтэԓӄэн , ынӄо нымӈыԓёӄэн .
42002047	Ымыԓьо , микынэ Ытԓён ныпаԓёмтэԓӄэн , ниничгытӄинэт чечаквыргэты ынкъам татԓыӈыткогты .
42002048	Ытԓыгыт гиничгытԓинэт ԓьук Ытԓён ӈэнку . « Эккэӄэй , ытԓён вай иа'м Гыт ынӈин морыкы итгъи ? — пынԓёнэн Ытԓён ытԓьата . — Гынин ытԓыгын ынкъам гым гэԓгипэгчиӈэнмури ынкъам ныԓӄырирыткумури Гыныкы » .
42002049	« Рэӄу гэнарэрторэ ? — пынԓёгъэ Ытԓён . — Эви торгынан гэмо , Гымнин Ытԓыгин ярак ваԓьыԓӄыԓегым ? »
42002050	Ытри ԓюнчичевыԓьыт , рэӄын Ытԓён ивыркын .
42002051	Ытԓён пэԓӄынтэтгъи ырык рээн Назаретэты ынкъам ԓымаԓыԓьо ырыкы нытваӄэн . Ытԓьата нинэгйипӄин ԓинчыку ымыԓьо ԓьоё , Ынин очыткот .
42002052	Иисус нымэйӈэтӄин ынкъам кувчемгъоӈ нынъэԓӄин . Ытԓён ы'ԓгу гэԓгыԓин ымы о'равэтԓьата , ымы Эӈэӈэ .
42003001	Тъэвэквыргын Иоанн Крестителын . Кыԓгынӄавкэн гивиӈитык энантыԓявма императора Тиверийына , титэ Понтий Пилат гатваԓен очочо Иудеяк , Ирод гатваԓен эвынэрму Галилеяк , ынин-ым йичьэмиттумгын Филипп гатваԓен эвынэрму Итуреяк ынкъам Трахонитида-ванвык , Лисаний-ым гатваԓен эвынэрму Авилинеяк ,
42003002	ы'ттъыёԓтаароӈрагэԓевыԓьыт Анна ынкъам Каиафа вама , Эӈэӈэ чыгэйнутэк рывыёԓьавнэн Иоанн , экык Захариян .
42003003	Ынкъам Иоаннына кавраӈӈонэнат нутэт , ваԓьыт Иорданкэн гычурмыйиквик . Ытԓён тъэвэты нивӄин , иӈӄун ы'мпаӈвагыргын аԓваӈ рытчыёԓӄыԓ , ынӄоры Эӈэӈэ ранэнаачыторавнэнат э'ӄэԓтэтти , ынкъам вэты турытвиԓьыԓӄыԓти мимԓе .
42003004	Кэԓик мэтъатвыткоԓьэн Исайян ынӈин гэкэԓиԓин : « Ӄоԓентоԓьын чыгэйнутэк : „ Ӄынтэнмаквыткы ръэт Этынвэты , ӄынвэтгатгыткы Ынинэт кытвэнвыт :
42003005	гамгатроочгын мачынан ныйыръэтын , гэмгэӈэй ынкъам и'ннун мачынан нычивтэтын , пъоԓтакы ваԓьыт ръэттэ мачынан нывэтгатынат , апэтгыкыԓьэнат мачынан нынъэԓынэт таӈрыратыԓьо , —
42003006	ынкэӈит ымыԓьо нымытваԓьырык нэрэԓьуӈын Эӈэӈин рыягтаԓяквыргын “ » .
42003007	Иоанн нывэтгавӄэн о'равэтԓьагты , микынти ныетӄинэт ыныкы торытвэнво мимԓе : « Мэркычгыргыторэ ! Микынэ ԓыги рытчынин торыкы чимгъун , энмэн рэгынтэвыркынитык ваԓьыԓӄыԓепы анӈэнгыпы ?
42003008	Эмтэӈычьэ ӄынкаԓыроквыткы , тургин ы'мпаӈвагыргын ӄэйвэ аԓваӈ рытчыткы . Ытръэч-ым ынӈэ ивкэ эмӄэԓеԓвынэ : „ Мургин ы'ттъыютԓьэн — Авраам ! “ Тивыркынитык тури , Эӈэӈэ гаймаӈэн рэтэйкынинэт ӈотэнвыква яатԓьат Авраамына .
42003009	А'ԓыгаттэ энмэч варкын уттыкинмык ӄача : уттуут , этэнтыӈэйыръэткыԓьин , ныпрыӄин ынкъам нынинтыӄин йынйынэты » .
42003010	« Ытԓён вай мури мынръэмык ? » — нымӈыԓёӄэн ытԓён рэмкэ .
42003011	Иоанн нытатԓыӈыткоӄэн : « Ынӄэнына , микын варкыт ӈиръэ мычыквыт , мачынан ӄоԓ ныйыԓнин ӈъоԓьэты . Ынкъам ынӄэн , микын варкын рооԓӄыԓ , мачынан нитгъэн ымы ынӈин » .
42003012	Етгъэт торытвэнво мимԓе ымы инэгтэтнумэкэвыԓьыт . « Инэныгъюԓевэтыԓьигыт , — нымӈыԓёӄэнат ытри , — мури мынръэмык ? »
42003013	« Ынӈэ айынатка мыкыӈ тъэр ваԓьыԓӄыԓык » , — татԓыӈыткогъэ ытԓён .
42003014	Маравъаԓявыԓьа нэмыӄэй намӈыԓёгъан ытԓён : « Мури-ым мынръэмык ? » Иоанн татԓыӈыткогъэ : « Ынӈэ аманэванԓяԓьатка , ы'ръэ авнэнаачыка ынкъам ӄыкачьарытваркынэтык ченэтмэгчермынгыква » .
42003015	Варата гытгытэ нъатчаӄэн Христос , ынкъам ымыԓьо нычимгъуӄинэт эмӄэԓеԓвынэ , Иоанн вэчьым вай Христос .
42003016	Ытръэч-ым Иоанн иквъи ымыԓьорыкы : « Гымнан тури тынтурытвивыркынитык мимԓе . Ытръэч-ым тыԓеркын Ынӄэн , Мэӈин ԓыгармаӈ ваԓьын гымык . Гым атымӈэтвакыԓьэгым ымы рыкыԓвэттурэвык кыеԓпынитти Ынык сандалияпԓякык . Ынан нэрэнтурытвивӈытык тури Эӈэнин Выйитэ ынкъам йынйына .
42003017	Выԓпы , рэӄэ Ынан нинэчеритвыӄин кавкавтыӈачьыԓӄыԓ кыкватвъайгыпы , энмэч Ыныкмынгык ; кавкавтыӈачьыԓӄыԓ Ынан рэнумэкэвӈынин энаномакавванвык , кыкватвъай-ым рэнԓывэнӈынин авайӈыкэйынйынык » .
42003018	Иоаннына нинэныгъюԓевӄинэт о'равэтԓьат , таӈпыӈыԓтэԓма .
42003019	Титэ-ым ынан тывыӈӈонэн ԓыгивыну ԓынъё этгыргын эвынэрмин Иродын , вэнвыматаԓьын ынык йичьэмиттумгин ӈэвъэнык Иродиада , ынкъам ымыԓьо ӄутти ынин ръачгыргыт ,
42003020	Иродына инээрнин ымъаӄагыргэты ӄээӄын ӄоԓ : ынан рывосӄыравнэн Иоанн .
42003021	Иисус турытвигъи мимԓе . Ымваратык рээн Иисус нэмыӄэй турытвигъи мимԓе . Ынкъам титэ Ытԓён гаченъёргаввэтгавԓен , ааӈкатгъэ и'и'н
42003022	ынкъам Ынык нъэԓгъи Эӈэӈин Выйивый — увикиԓьын ӄынур пчеӄаԓгын-голубь , — ынкъам ӄэнтэтгъи ӄуԓиӄуԓ : « Гыт — Гымнинэйгыт ы'ԓгу ԓынъёйгыт Эккэйгыт , Гынык Гымнин коргаквыргын » .
42003023	Чинйыръэтти Иисусын . Титэ Иисусынэ моонэн Чиниткин гэԓеватгыргын , Ынык гэнъэтԓинэт этъыманы ӄԓиккин мынгыткэн парол гивиӈитти . Ытԓён гатваԓен , ынӈин о'равэтԓьат нычимгъуӄинэт , эккэну Иосифын , мэӈин гатваԓен эккэну Илийын . Ӄутти Ынинэт ы'ттъыютԓьэт :
42003024	Матфат , Левий , Мелхий , Ианнай , Иосиф ,
42003025	Маттафия , Амос , Наум , Еслий , Наггей ,
42003026	Мааф , Маттафия , Семеин , Иосих , Иодай ,
42003027	Иоанан , Рисай , Зоровавель , Салафиил , Нирий ,
42003028	Мелхий , Аддий , Косам , Елмадам , Ир ,
42003029	Иисус , Елиезер , Иорим , Матфат , Левий ,
42003030	Симеон , Иуда , Иосиф , Ионам , Елиаким ,
42003031	Мелеай , Меннай , Маттафай , Нафам , Давид ,
42003032	Иессей , Иовид , Воос , Сала , Наассон ,
42003033	Аминадав , Админ , Арний , Есром , Фарес , Иуда ,
42003034	Иаков , Исаак , Авраам , Фара , Нахор ,
42003035	Серух , Рагав , Фалек , Евер , Сала ,
42003036	Каинам , Арфаксад , Сим , Ной , Ламех ,
42003037	Мафусал , Енох , Иарет , Малелеил , Каинам ,
42003038	Енос , Сиф , Адам , Эӈэӈ .
42004001	Таныгъеӈгыргын Иисусын . Иисус , Эӈэӈин Выйитэ йыръэтыԓьын , пэԓӄынтэтгъи Иордангыпы ынкъам Выйитэ рыԓенин Ытԓён чыгайнотагты .
42004002	Ӈэнку ӈирэӄӄԓиккин ы'ԓёӈэттэ Ытԓён гэтэныгйиӈԓин каԓьайӈа-дьяволя . Ӈотэнъыԓёк Иисус ытръэттэгын гапэԓгъарэԓен , ванэван ръэнут нынунин ынкъам гэгытъэвԓин .
42004003	Дьяволя ивнин Ытԓён : « Эвыр Гыт — Эӈэӈин Эккэйгыт , ӄытъивиквын ӈотӄэн выквыԓгын нъэԓык кавкаво » .
42004004	« Гэкэԓиԓин Каԓегыргык : „ Этԓы амкавкава егтэԓыԓьыԓӄыԓ о'равэтԓьан “ » , — татԓыӈыткогъэ Иисус .
42004005	Ынӄоры рыԓенин Ытԓён эквыӈайыткынэты ынкъам рыкаԓыровнэн Ыныкы ыннанчечамыткава таӈымыԓьо нутэт ӈаргынкэнат .
42004006	Ынкъам дьяволя ивнин Ытԓён : « Гымнан трэйыԓӈын Гыныкы очочынԓягыргын ымӈотэннотак ынкъам ыргин эргычьатын . Ымыԓьо ынӄэн гэйытԓин гымыкы , ынкъам гымнан гаймаӈэн трэйыԓӈын мэкына трэтэгъеӈгъэ .
42004007	Кита-ым , ӄыԓевтытэӄэги гымыкы — ынкъам ымыԓьо ӈотӄэн ратвагъа Гынин » .
42004008	« Эӈэӈин Каԓегыргык гивԓин , — татԓыӈгъэ ыныкы Иисус , — „ Этынвэты , гынин Аӈаӈэты , ӄытаароӈыркын ынкъам ытръэч Ынин выёԓьо ӄытваркын “ » .
42004009	Ынӄоры дьяволя рыԓенин Ытԓён Иерусалимэты , рывэтчавнэн расӄыткынык таароӈракэн ынкъам ивнин : « Эвыр Гыт — Эӈэӈин Эккэйгыт , ӄыпиӈкуги ӈотӄоры эвтыԓягты .
42004010	Ӈон-ым Каԓегыргык гэкэԓиԓин , энмэн Эӈэӈэ „ Ченэтангеԓырыкы рэтъививнин гынрыру ԓыӈык Гыт “
42004011	ынкъам энмэн „ ыргынан нараа'рэгыт Гыт мынга , иӈӄун Гынин гыткаԓгын выквык эвнэи'гнэткэ нитын “ » .
42004012	« Гэкэԓиԓин : „ Ынӈэ арматааӈка Этын , гынин Эӈэӈ “ » , — татԓыӈыткогъэ Иисус .
42004013	Ынкъам дьяволя , рытэԓпэтык ымыԓьо таныгъеӈгыргыт , пэԓянэн Ытԓён ӄоԓенэкатагнэты .
42004014	Назареткэн синагограк . Армайпыԓьын Эӈэӈин Выйитэ , Иисус пэԓӄынтэтгъи Галилеягты , Ытԓён натвыӈӈон ымчымчаванвык ,
42004015	Ынан нинэныгъюԓевӄинэт синагограк ынкъам ымыԓьорык нанъяйвыӄэн .
42004016	Ӄоԓ итык Иисус етгъи Назаретэты , майӈынымнымэты , миӈкы Ытԓён гэмэйӈэтԓин , ынкъам субботак , ӄынур ӄонпыӈ , етгъи синагограгты . Ытԓён вэтчагъэ каԓевэтгавынво Каԓегыргын .
42004017	Ыныкы нэйыԓын Кэԓикэԓ мэтъатвыткоԓьэн Исайян . Ынан рывэнтэннин ынӄэн , ԓьунин ваны , миӈкы гэкэԓиԓин : «
42004018	Этынвэн Выйивый Гымык рээн — Ынан нэнэрмэвыркынигым , ӄэԓёкъым Эӈэӈэ льоёйгым . Ынан инэнӈивыгъи Гым таӈпыӈыԓтэԓынво ӈъочьырыкы , рытъымучьэвэ ваԓьырыкы рымӈыԓявынво чьачентатгыргын , эԓкыԓьырыкы — ԓыԓяԓьогыргын . Ынан инэнӈивыгъи Гым рытэвиминӈытурэвык рытавэмэнӈавъёттэ ,
42004019	эвынво , энмэн нъэԓгъи Этынвэн йыркыԓеӈгыргын » .
42004020	Иисусынэ рыныманнэн Кэԓикэԓ , йыԓнин ынӄэн гэԓевыԓьэты ынкъам вакъогъэ . Ымыԓьо синагограк гэтԓепԓинэт Ыныкы .
42004021	Ытԓён вэтгавыӈӈогъэ : « Игыр нъэԓгъи Каԓегыргыкэн каԓеё , торгынан ваԓёмыткы » .
42004022	Ынкъам ымыԓьо вэтгычьатгъат ынык рээн ынкъам иничгытэтгъэт , миӈкыри Ытԓён гаԓгэтаӈвэтгавԓен . « Аны вай-ым Ытԓён ытръэч экык Иосифын » , — ытри чама нивӄинэт . «
42004023	Торгынан , ӄэԓёӄъым , ратвыӈыткы Гымыкы игыр коттапвэтгавыт : „ Инэнмэԓевыԓьигыт , ӄынмэԓеквын чинитувик “ , — ивнинэт ытри Иисусынэ . — „ Моргынан , энмэн , гаваԓёмԓен , ръэнут гатваԓен Капернаумык . Ӄытчыгын ымы ынӈин ӈутку , Гыныкъурэннутэк “ .
42004024	Ӄэйвэ тивыркынитык , — ӄээӄын нивӄин Иисус , — этԓы нынрыгэԓын мэтъатвыткоԓьын ынин у'рэннутэк .
42004025	Аԓгаӈэка тивыркынитык : вама мэтъатвыткоԓьын Илия , титэ ӈыръо гивит гачывэптыма ԓюӈиԓетыԓьын ынкъам ымнотаеквэк гэнъэтԓин евэӄэты ваԓьын гытъатгыргын , Израилык гатваԓенат мыгӄԓиквъиԓьыт .
42004026	Ытръэч-ым ымы ыннанчьагты ырыгԓыку ԓюӈынӈивыԓьын Илия , гэнӈивыԓин амӄԓеквъэԓьэты Сарептакэн , чымче ваԓьын Сидонык .
42004027	Ымы энаврыӈгыԓгытъычгырга тъытԓьэт нымкъэв гатваԓенат Израилык вама мэтъатвыткоԓьын Елисей , ытръэч-ым ымы мэӈин ԓюӈынмэԓевэтыԓьын , арыԓгыка ытръэч сирияԓьын Нееман » .
42004028	Ымыԓьо синагограк а'ӄанӈэнайпыгъат , титэ наваԓёмын ынӄэн .
42004029	Ытри ӄутысӄычетгъэт , нэнвивын Иисус майӈынымнымгыпы ынкъам нэрэтгъэн ӈаййынрэты , опынъыԓенво Ытԓён .
42004030	Ытръэч-ым Иисус гаԓягъэ ырыгԓыкоеквэ , эквэтгъи .
42004031	Капернаумкэн синагограк . Иисус етгъи галилеякэн майӈынымнымэты Капернаум ынкъам субботак Ынан нинэнинъэйвыӄин варат .
42004032	Ымыԓьо гиничгытэтԓинэт , миӈкыри Ытԓён гинэныгъюԓевыткуԓин , ӄэԓёк Ынин вэтгав гатваԓен эрмэԓьу .
42004033	Синагограгты гэетԓин каԓьайпыԓьын о'равэтԓьан , ԓюур ытԓён нэргъав ӄуԓиԓьыръугъи :
42004034	« Мэй , ръэнут Гынан тэгъеӈу ԓыӈыркын морыкайпы , Иисус Назаретыԓьын ? Гыт етгъи тымынво мури ? Гымнан ԓыги , мэӈинэйгыт . Гыт — Ԓьоёйгыт Эӈэӈин ! »
42004035	Ытръэч-ым Иисусынэ тъививнин : « Эӄуԓикэ ӄытваркын ынкъам ӄынтогэ ыныкайпы ! » Рыпэӄэтавык рыпэт о'равэтԓьан гынонсинагограк , кэԓы ӈытогъэ ыныкайпы , ԓюӈинэнъэӄэрэвэ ынык .
42004036	Ымыԓьо гэԓгиничгытэтԓинэт . « А'мын-ым вай како ? Ынык ынӈин ваԓьын очочынԓягыргын ынкъам армагыргын , рыпэт тъививыркынинэт кэԓьэт ынкъам ынӄэнат ӈыторкыт » , — нивӄинэт ытри ыргичгу .
42004037	Ынкъам Иисус натвыӈӈогъан ымчымчаванвык .
42004038	Иисусынэ рымэԓевыркынинэт нымкыӄин о'равэтԓьат . Синагограйпы Иисус ӄытгъи Симонын ярагты . Ӈавматаԓьын Симонын гатъыԓыӈоԓен , ынин гыԓгын гэԓгитгыԓетԓин , ынкъам Иисус нъэйӈэвын вэнратынво ытԓён .
42004039	Ытԓён и'мпыгъи ыныкы , рынъотавнэн гыԓгыԓ ынкъам ынӄэната пэԓянэн ытԓён . Ӈэвъэнйыръын ԓыгэн эвыр ӄутгъи ынкъам гыпэԓьатыӈӈогъэ .
42004040	Тэркамэчатыӈок о'равэтԓьата наратыӈӈонат Иисусына амаԓва ваԓьа тъычгыгырга тэвиминӈэтыԓьыт . Ынан нинэнйиӄинэт мынга ынкъам нинэнмэԓевэтӄинэт ытри .
42004041	Мыкыԓьыргыпы нынтоӄэнат кэԓьэт гаӄоԓеԓьыма : « Гыт — Эккэйгыт Эӈэӈин ! » Ытръэч-ым Иисусынэ ивыну нинэԓгыӄинэт ытри ынкъам нэнанъотавӄэн ынӄэн тывык : аԓымы ыргынан ԓыги гэԓгыԓин , Ытԓён — Христос .
42004042	Иисус энаныгъёԓвэтгавыркын Иудеяк . Инъэ Иисусынэ пэԓянэн мэйӈынымным ынкъам ӄытгъи о'равэтԓьакэванвэты . Мыкъоравэтԓьат ӄытгъэт ӄырэрынво Ытԓён . Титэ нэԓьугъэн , нытъивэв иквъэт Ыныкы , иӈӄун эвнэквэткэ нитын ырыкайпы .
42004043	Ытръэч-ым Ытԓён иквъи : « Ымы ӄуԓимэйӈынымнымык Гымнан тывъёԓӄыԓ Энанԓявагыргын Эӈэӈин . Ынӄэнагты Гым гэнӈивигым » .
42004044	Ынкъам Ытԓён ӄээӄын тъэвэты гавэтгавԓен синагограк Иудеянотак .
42005001	Иисусынэ э'йӈэвыркынинэт ы'ттъыёԓкэн рэгъючечӈыԓьыт . Ӄоԓ гитԓин Иисус гатвэтчатваԓен Геннисарет-гытгык ӄача , ынкъам рэмкэ , чымчууԓтэ гроԓмакы ваԓьа Ынык , ныпаԓёмтэԓӄэн Эӈэӈин вэтгав .
42005002	Иисусынэ ԓьунинэт мимԓык ӄача ӈиръэ ы'твыт ынныӈыттыԓьыргинэт , ыргынан ныӈойтэвԓяӄэнат купрэт .
42005003	Ытԓён ӈэԓӄиквъи ыннэнъытвык , Симонын ы'твык , ынкъам иквъи , иӈӄун нытэвыԓьатынат мачгынонэты гытгычормэпы . Ынӄо-ым Ынан рыгъёԓявыӈӈонэн рэмкын ы'твыткойпы .
42005004	Вэтгавыпԓыткок Иисус иквъи Симонына : « Ӄыгнунэтги ымысӄыӈ ваԓьэты ынкъам ӄыкопрантыватгытык » .
42005005	Симон татԓыӈгъэ : « Инэныгйивэтыԓьигыт , мури гэмигчирэнмури ымныкирит ынкъам тэнԓюӈыннутэ , ытръэч-ым гым тритгъэ Гыныкэгйит » .
42005006	Ытри копрантыватгъат ынкъам ԓыгэкоԓё ынныӈыттыгъэт , рыпэт купрэт тъайытчаӈӈогъат .
42005007	Ыргынан нъайӈавыӈӈонат вэнратынво тумгыт , ӄуԓиы'твык ваԓьыт . Ынӄэнат-ым эймэквъэт , ынкъам ыргынан чеэкэй нэйыръэтынэт ӈирэӄ ы'твыт , э'ми рыпэт анӈатыӈӈогъат .
42005008	Ԓьук ынӄэн , Симон ( ытԓён-ым чама Пётр ) ӈырэпэтгъи Иисусына ынкъам иквъи : « Ӄэнапэԓягэ гым , Этынвэгыт , гым-ым вай э'ӄэԓтэтыԓьигым ! »
42005009	Пётр , ынин тумгыт Иаков ынкъам Иоанн , эккэт Зеведейын ынкъам ӄутти ынныӈыттыԓьыт коԓё гиничгытэтԓинэт мыкынныԓьук . Ынкъам Иисус иквъи Симонына : « Ынӈэ э'ӄэԓиӈэткэ . Ӈоткатагнэпы гынан рэԓьуркынэт о'равэтԓьат Гымыкагты » .
42005010	
42005011	Ыргынан нагтонат ы'твыт гытгычормэты , напэԓян ымыԓьо ынкъам нэркыԓегъэн Иисус .
42005012	Рымаԓяквыргын тъытԓьэн энаврыӈгыԓгытъычгырга . Ӄоԓ гитԓин Иисус гатваԓен ыннэнмэйӈынымнымык . Ининигъи о'равэтԓьан , таӈымыԓьэты энаръэԓьын энаврыӈгыԓгытъычгырга . Ԓьук Иисус , ытԓён ԓьунирэтгъи нутэсӄык ынкъам иквъи ченъёргавэты : « Этынвэгыт , аԓымы Гынан гым гаймаӈэн ринэнмэԓевэты , ыныкит ытръэч Гыт рэтэгъеӈгъэ ! »
42005013	Иисусынэ ръэвытԓявнэн мынгытԓыӈын , рыйинин ытԓён ынкъам иквъи : « Тытэгъеӈыркын , ӄымэԓекви » . Ынкъам ԓыгэн эвыр тъытԓьэн мэԓеквъи .
42005014	Иисусынэ тъививнин ытԓён ымы мэкына ръэнут авнатвыка : « Ӄыԓӄытги таароӈрагэԓевыԓьэты , мачынан ыргынан гыт ы'нынчичьэтгыт . Гыт гэнмэԓевэтигыт , ынӄэната ӄытаароӈыԓпынрыткогэ , миӈкыри гэтъививԓин Моисей , иӈӄун ымыԓьорык ынӄэн ы'нԓьун » .
42005015	Тэнԓымынкы Иисус вэтгаво ныԓгыӄин , ынкъам мыкъоравэтԓьат нумэкэтръуӄинэт паԓёмтэԓынво Ытԓён ынкъам рымаԓявынво тъычгыргыт .
42005016	Чинит-ым Иисус нымкыче ныйыӄунтэтӄин о'равэтԓьакэванвэты ынкъам ӈэнку ныченъёргаввэтгавӄэн .
42005017	Рымаԓяватгыргын чывачгатыԓьэн . Ӄоԓ итык , титэ Иисус гинэныгъюԓевыткуԓин , гавакъотваԓенат Ынык паԓёмтэԓыԓьыко фарисейыԓьыт ынкъам законынчечаватыԓьыт , етыԓьыт ымнымгыпы Галилеякэн ынкъам Иудеякэн , ынкъам Иерусалимгыпы . Ынык рээн гатваԓен Этын , рынэрмэтвивэ инэнмэԓевэтык .
42005018	О'птытъар о'равэтԓьата нэрэтын энанрыёԓгыткынык чывачгатыԓьын , нанраратвыӈӈын ытԓён ярачыкогты , рытрэԓынво Иисусына рыягнавкы .
42005019	Ытръэч-ым ытри гаԓвавԓенат рэсӄивык аммыкъоравэтԓьата . Ыргынан , тыттэтык расӄыткынэты ынкъам рырыткук рэсӄын , нэнивтыԓевын ытԓён гэнанрыёԓгыткынма гынонэты Иисусына ягнагты .
42005020	Иисус , ԓьук ыргин ԓымаԓяквыргын , иквъи ӈотэнъоравэтԓьагты : « Ганэнаачыторавԓенат гынинэт э'ӄэԓтэтти » .
42005021	Инэнчичевэтыԓьыт Каԓегыргыкэн ынкъам фарисейыԓьыт эмӄэԓеԓвынэ чимгъугъэт : « Ӈотӄэн раӄъоравэтԓьан , микынэ кытъаӄатвыркынэн Эӈэӈ ? Мытив-ым ранэнаачыторавыркынэнат э'ӄэԓтэтти ытръэч Эӈэӈэ » .
42005022	Иисусынэ , ԓыги ԓыӈэ ръэнут чимгъуу ыргынан нэԓгыркын , ивнинэт ытри : « Иа'м ынӈин ваԓьыт тургинэт чимгъут ?
42005023	Ръэнут нутгъэв — ивык „ ганэнаачыторавԓенат гынинэт э'ӄэԓтэтти “ эвытԓым-ым „ ӄыԓӄутги ынкъам ӄыԓеркын “ ?
42005024	Игыр торгынан ԓыги рэтчыӈыткы , Эккэтэ О'равэтԓьаргэн гаймаӈэн ранэнаачыторавнэнат э'ӄэԓтэтти нутэйиквик . Гымнан тивыркынигыт , — ивнин Ынан чывачгатыԓьын , — ӄыԓӄутги , ӄыпиригын чиниткин энанрыёԓгыткын ынкъам ӄырагтыгэ » .
42005025	Ынӄэн ԓыгэн эвыр ӄутгъи , пиринин энанрыёԓгыткын , раӄыткынык гарычгытваԓен , ынкъам рагтыгъэ , анъяйва Эӈэӈ .
42005026	Ымыԓьо гэԓгиничгытэтԓинэт . Ыргынан нанъяйвыӄэн Эӈэӈ ынкъам айыԓгэты нивӄинэт : « Йыӄӄайъым ! Иничгытэт игыр моргынан мытԓьун ! »
42005027	Иисус ынкъам Левий . Ӈыток ӈотэнрайпы Иисусынэ ԓьунин инэгтэтнумэкэвыԓьын , нынныԓьын Левий , вакъотваԓьын налогномакавванвык ӄача , ынкъам иквъи ыныкы : « Ӄыԓеркын Гымык яачы » .
42005028	Ынкъам ынӄэнына ымыԓьо пэԓянэн , ӄутгъи ынкъам яаԓятгъэ Ынык .
42005029	Левийына рытэнмавнэн ыныграк мэйӈыӄэмумэкэт . Рэмкыԓьыԓыку гатваԓенат нымкыӄинэт инэгтэтнумэкэвыԓьыт ынкъам ӄутти о'равэтԓьат , микынти гарычгывакъоԓенат ырык рээн .
42005030	Фарисейыԓьыт ынкъам инэнчичевэтыԓьыт Каԓегыргыкэн нивӄинэт , акавкэнма Ынин рагъёчачӈыԓьэты : « Иа'м тури ӄамэтваркынэтык ынкъам ыпавыркынэтык инэгтэтнумэкэвыԓьык рээн ынкъам э'ӄэԓтэтыԓьык рээн ? » «
42005031	Инэнмэԓевэтыԓьэ нинэнмэԓевэтӄинэт тъытԓьэт , ванэван этъылкыльинэт — татԓыӈыткогъэ Иисус . —
42005032	Гым тыетык рыгйивэтык , иӈӄун чиниткин ы'мпаӈвагыргын аԓваӈ ы'нытчыгъэн этԓы ԓыгипыԓьу ваԓьырык , ӈан-ым ипэ э'ӄэԓтэтыԓьырык » .
42005033	Пынԓёк кытпэԓгъарэгыргын . Ынкэӈит ыргынан Ытԓён нивын : « Иоаннын рэгъючечӈыԓьыт нымкыче ныпэԓгъарэӄэнат ӄамэтвак ченэттъэватгырга ынкъам ныченъёргаввэтгавӄэнат , фарисейыԓьыргэн нэмыӄэй , Гынинэт-ым — ныӄамэтваӄэнат ынкъам ныпавӄэнат ! »
42005034	Ытръэч-ым Иисус иквъи ырыкы : « Тэнмычьо , эви торгынан гаймаӈэн рапэԓгъарэӈыткы рэмкыԓьыт ӈавынрагтатъыԓёк , виин ырык рээн ы'вэӄучиԓӄыԓ ?
42005035	Ытръэч-ым рэнъэԓгъэ ы'ԓёӈэт , титэ ырыкайпы нэрэнэквэтэвӈын ы'вэӄучиԓӄыԓ , вай ынкэӈит , ӈотэнъыԓёӈэтык ынръа ракытпэԓгъарэтваркыт » .
42005036	Иисусынэ тывнэн ырыкы нэнъайвымӈыԓтэԓ : « Ванэван нычвигъэн мэнигытъуԓ торавэръэпы , иӈӄун тэнкэвӈык пэтавэръын , аны вай ымы турэвиръын нэрэнъэӄэрэвӈын , ымы-ым пэтавэръын ванэван нынкэвын турмэнигытъуԓе .
42005037	Ымы ванэван нинэттъын ӈинъэӄимыԓ пэтыпыгпыгчыкогты , аны вай ӈэнъаӄэмԓя рэпурыԓӄынтынин пыгпыг — ымы э'ӄимыԓ рэтыӄыръугъэ , ымы пыгпыг ръэӄэрэгъэ .
42005038	Мачынан ӈинъэӄимыԓ ы'нинэттъыркын торпыгпыгчыкогты !
42005039	Ынкъам ванэван микынэ , пыԓык пэтъаӄэмыԓ , тэгъеӈу ныԓгынин турыԓьын , ӄэԓёӄъым нивӄин : „ Пэтыԓьын таӈыӈ “ » .
42006001	Рэгъючечӈыԓьэ ныпрыӄэнат тыӈачьыԓӄыԓьёчгыт субботак . Ӄоԓ итык субботак Иисус гатаԓен яргыԓёеквэ , ынкъам Ынык рэгъючечӈыԓьэ напрыӈӈонат тыӈачьыԓӄыԓьёчгыт , накаԓяйвыӈӈонат ынӄэнат мынга ынкъам наноӈӈонат кавкавтыӈачьыԓӄыԓтэ .
42006002	Ӈыръыӄутырык-ым фарисейыԓьырык намӈыԓёнат ытри : « А'мын-ым рэӄыркынитык ? ! Этԓы ынӈин иткыԓьин субботак ! »
42006003	Иисус ырыкы татԓыӈыткогъэ : « Эви торгынан ԓёӈкаԓевэтгавыԓьын , гэръэԓин Давид , титэ ытԓён ынкъам ынин о'равэтԓьат гытъэтгъэт ?
42006004	Титэ ытԓён рэсӄиквъи Эӈэӈин ярачыкогты , пиринин раӈаӈытвэвыё кавкав , ръэнут ӄырым микынэ роёԓӄыԓ , арыԓгыка таароӈрагэԓевыԓьа , роӈӈонэн чинит ынкъам йыԓнин о'равэтԓьарыкы , ынык рээн ваԓьыт » .
42006005	Ынкъам ӄээӄын иквъи : « Экык О'равэтԓьаргэн — субботакэн этын » .
42006006	Кыкватмынгыԓьын о'равэтԓьан . Ӄоԓесубботак Иисус ӄытгъи синагограчыкогты ынкъам энаныгъёԓявыӈӈогъэ . Ынкы гатваԓен о'равэтԓьан , микын мраӈӄачкэн мынгыԓгын гакыкватԓен .
42006007	Инэнчичевэтыԓьыт Каԓегыргыкэн ынкъам фарисейыԓьыт нытԓепыткуӄинэт , ӄэйвэ эты ранмаԓявыӈӈонэн Иисусынэ ытԓён субботак , энаачо ԓыӈынво Ытԓён .
42006008	Ытръэч-ым Иисусынэ ԓыги гэԓгыԓинэт ыргинэт чимгъут ынкъам иквъи о'равэтԓьагты , микын мраӈмынгыԓгын гакыкватԓен : « Ӄыԓӄутги ынкъам ӄыетги ӈутриԓы , гынонэты .
42006009	Гымнан тымӈыԓёркынэтык тури , ръэнут гавэтгытрэтԓен тэйкык субботак : таӈгыргын ԓымэвыр а'ӄагыргын ? Гынритык ягтаԓгыргын ԓымэвыр рыԓиӈыԓевык ынӄэн ? » Ытри авъеткынка гатваԓенат .
42006010	Ынан гитэнинэт ытри ԓыԓяпкамԓеԓыӈ ынкъам иквъи ынӈэнъоравэтԓьагты : « Ӄынъэвытԓяквын мынгыԓгын » . Ынӄэн ынӈин итгъи . Ынкъам ынин мынгыԓгын маԓявытваӈӈогъэ .
42006011	Ытри-ым гэԓгигэргэтԓинэт ынкъам вэтгаво наԓгыӈӈогъан ыргичгу , ытԓён вай нэнъынрэӄэвын ыргынан Иисус .
42006012	Мынгыткэн ӈиръэ пароԓ апостолтэ ( тыӈэвыёттэ ) . Ынӈэнъыԓёк Иисус тыттэтгъи ӈайыткынэты ченъёргаввэтгавынво ынкъам гаченъёргаввэтгавԓен Аӈаӈэты ымныкирит .
42006013	Титэ-ым инъыръугъи , Ынан э'йӈэвнинэт Ынинэт рэгъючечӈыԓьыт ынкъам юнрынинэт ырыгԓыку мынгыткэн ӈиръэ пароԓ , микынти ипэ тэнынныгнинэт апостолё ( тыӈэвыёно ) :
42006014	Симон , мэӈин Иисусынэ тэнынныгнин Пётрыно , йичьэмиттумгын Симонын Андрей , Иаков , Иоанн , Филипп , Варфоломей ,
42006015	Матфей , Фома , Иаков — экык Алфейын , Симон , танынныӈъё Зилото ,
42006016	Иуда — экык Иаковын ынкъам Иуда Искариот , нъэԓыԓьын яачы винвыэ'ӄэйыԓыткуԓьу .
42006017	Тэӈэӈинмэт ынкъам э'ӄэӈинмэт . Иисус кэӈкэԓетгъи ырык рээн эвтыԓягты вэтгысӄэты , миӈкы гумэкэтԓинэт нымкыӄинэт Ынинэт рэгъючечӈыԓьыт ынкъам мыкъоравэтԓьамкыт ым-Иудеяйпы , Иерусалимгыпы ынкъам аӈӄачормык ваԓьэпы майӈынымнымгыпы Тир ынкъам Сидон .
42006018	Ытри етгъэт Ытԓён паԓёмтэԓынво ынкъам тъычгыргынмаԓявынво . Каԓьайпыԓьыт нэмыӄэй нымэԓевӄинэт .
42006019	Ынкъам ымыԓьорык о'равэтԓьата нырэнйиткуӈӄин Ытԓён , ӄэԓёӄъым Ыныкайпы нынтоӄэн армагыргын , раӄэпы ымыԓьо нымэԓевӄинэт .
42006020	Иисус иквъи рагъёчачӈыԓьырыкы : « Кычьымыԓьыторэ , ӈъочьыторэ ! Энанԓявагыргын Эӈэӈин — тургин .
42006021	Кычьымыԓьыторэ , гытъатытваԓьыторэ игыр ! Эӈэӈэ нэрэнъэнӄэвэвӈытык . Кычьымыԓьыторэ , тэргыԓьыторэ ! Тури рэтэнӈыткуӈытык .
42006022	Кычьымыԓьыторэ , ымыԓьо вай ӈотӄэн ратвагъа Эккэк О'равэтԓьаргэн курэ : о'равэтԓьата э'ӄу нэрэԓгыркынитык , наранъянръавӈытык , ӈыркыԓеты нэрэтчытык , наръаӄатвытык .
42006023	Ӄыкоргавыркынэтык ынӈэнъыԓёк ынкъам ӄыкачьаравыркынэтык ! Ӄэԓёӄъым тургин анъямынгыквын и'и'к кыннымайыӈӄэн . Кэтэм ынӈин гитԓинэт мэтъатвыткоԓьырыкы ы'ттъыютԓьэт ӈотэнъоравэтԓьаргэн .
42006024	Ынкъам а'ткэӈэты тури , гаймычьыԓьыторэ ! Тури энмэч коргытваԓьаттык этъогынмыԓ .
42006025	А'ткэӈэты тури , а'нӄавытваԓьыторэ игыр ! Тури рагытъавытватык . А'ткэӈэты тури , игыр тэнӈыткуԓьытури ! Тури рапыннытваркынэтык ынкъам ратэрганӈытык .
42006026	А'ткэӈэты тури , ымыԓьорык анъяйвыёторэ , ӄэԓёӄъым тэкэмынӈин ганъяԓенат ы'ръымэтъатвыткоԓьыт ырыкъыттъыютԓьэ » . Ы'ԓгу ӄыԓгыркыниткы э'ӄэԓьыт «
42006027	Ынръам-ым торыкы , паԓёмтэԓыԓьыторэ , тивыркын : ы'ԓгу ӄыԓгыркыниткы чиниткинэт э'ӄэԓьыт , нытэӈӄин ӄытэйкыркыниткы ынӄэнырыкы , микынэ э'ӄу нэԓгыркынитык ,
42006028	ӄытэӈэӈинмэтыркыниткы ынӄэнат , микынэ мэркычгырго нэԓгыркынитык . Ченъёргаввэтгаво ӄыԓгыркыниткы тинэнъэӄэӈэтыԓьыт торыкы .
42006029	Ынӄэнына , микынэ ныԓпытэгнугыт , ыныкы ӄынычвачгынԓевын ымы ӄоԓ ыԓпыԓгын ; ынкъам эвыр микынэ ниниткэӄин гыргочаӈэръын , ынӈэ анъотавка пирик ымы эвычаӈэръын .
42006030	Гамгаванԓяԓьын ӄыԓпынрыркын , ынкъам эвыр ниниткэӄин гынин , ынӈэ эрэнпэԓӄынтэвӈыкэ .
42006031	Ымыԓьо , ръэнут тэгъеӈу ԓыӈыркыниткы , иӈӄун о'равэтԓьарык нэнъынтын торыкы , ӄынтыркыниткы ырыкы ымы торгынан .
42006032	Эвыр ы'ԓгу ԓыӈыркыниткы торыкы ы'ԓгыԓьэтыԓьыт , ытԓён-ым вай рэӄу рываԓынкыӄонавъёԓӄыԓторэ ? Аԓымы ымы э'ӄэԓтэтыԓьэ ы'ԓгу нэԓгыркынэт ырыкагты ы'ԓгыԓьэтыԓьыт .
42006033	Ынкъам ыныкит тури тэӈԓиӈэтыркынитык ынӄэнырыкы , микынти тэӈԓиӈэтыркыт торыкы , ынръам вай рэӄу рываԓынкыӄонавъёԓӄыԓторэ ? Ымы э'ӄэԓтэтыԓьыт ынӈин нитӄинэт .
42006034	Ыныкит торгынан рачыӈавыркынэткы ынӄэнат , мэкгыпы мычвынатыркынэтык рыпаԓӄынтавпэрэнво , ытԓён-ым вай рэӄу рываԓынкыӄонавъёԓӄыԓторэ ? Аԓымы ымы э'ӄэԓтэтыԓьэ ныначыӈавӄэнат э'ӄэԓтэтыԓьыт , пэрэнво рыпаԓӄынтаквыргын ынкэмиԓ мыкэԓьын .
42006035	Ытръэч-ым торгынан ы'ԓгу ӄыԓгыркыниткы тургинэт э'ӄэԓьыт , нытэӈӄин ырыкы ӄытэйкыркыниткы ынкъам ӄыначыӈавыркынэткы , авнъатчака рыпаԓӄынтавъёԓӄыԓ . Ынкэӈит тургин анъямынгыквын ратвагъа кытмайӈыԓьо , ынкъам тури ратваӈытык эккэну Ынангыргочаԓьэн , ӄэԓёӄъым Ытԓён тэнԓиӈыԓьын ымы энвэԓынкыӄунэвкыԓьырыкы , ымы анӈэнаԓьырыкы .
42006036	Ӄытваркынэтык йыркыԓиӈыԓьу , ӄынур-ым тургин Ытԓыгын йыркыԓиӈыԓьын » . А'ткэвма чимгъуу эԓгыкэ ӄутти «
42006037	Ынӈэ мэӈин ивыну эԓгыкэ , ымы тури ӄырым ивыну ы'ныԓгытык . Ӄынэнаачыторавыркынэткы ынкъам ымы тури наранэнаачыторавтык .
42006038	Ӄыԓпынрыткоркынэтык , ымы тури нараԓпынрыркынэтык , нэрэнӄэвивтык икурэӄэ танйыръат-тантэнмыӈа : нарантымԓяванӈын , нэрэнтыԓпиӈын ынкъам наранаԓянтанӈын торыкы танйыръат-тантэнмыӈычьын гагыргоԓыма . Ръатантэнмыӈычьа тури ратантэнмыӈатыркынэтык , кэтэм ынӈин ваԓьа наратантэнмынтык ымы тури » .
42006039	Иисусынэ тывнэн ынӈин ваԓьын инэнԓьуӈэтичгын : « Эви гаймаӈэн иԓкыԓьэ рэнрывинрыгнин иԓкыԓьын ? Эви ытри ӈирэргэри ӄырым ныпэӄэтатынат рыгъёԓгычыкогты ?
42006040	Рэгъючечӈыԓьын гыёԓыӈ атвакыԓьэн ынык инэныгъюԓевэтыԓьык , ытръэч-ым гыюԓетыпԓыткук ытԓён гаймаӈэн рэнъэԓгъэ ынӈин ваԓьо , ӄынур инэныгъюԓевэтыԓьын .
42006041	Рэӄу гынан гитэркын ӈуйӈуйӄэй гыныкйичьэмиттумгин ԓыԓечыку , оттыйӈын-ым чинитԓыԓечыку эԓьукэ ԓыӈыркын ?
42006042	Раӄынво гынан ивыркын чинитйичьэмиттумгын : „ Йичьэмиттумгигыт , китаӄун гымнан мыгтогъан ӈуйӈуйӄэй гынык ԓыԓячыкойпы “ , эвыр эԓьукэ ԓыӈыркын чинитԓыԓечыку оттыйӈын ? Винвыы'ръунтэтыԓьигыт ! Ӄыгтогын янор оттыйӈын ченэтԓыԓячыкойпы — ӈотӄо рэԓьуӈын , миӈкыри йыток ӈуйӈуйӄэй йичьэмиттумгин ԓыԓячыкойпы » . Уттуут ынкъам тыӈэйыръыт «
42006043	Тэӈуттэ энынӈэвкыԓьинэт э'ӄэтыӈэйыръыт , эвыр-ым э'ӄуттэ энынӈэвкыԓьинэт тэӈтыӈэйыръыт .
42006044	Гэмгэуттуут нэԓкыԓӄин тыӈэйыръыгйит . Ӄэԓёӄъым ванэван ы'ннумэкэвын тыӈэйыръын-инжир аёпыткотыӈачьэпы-терновникгыпы , ванэван ы'нпирин виноград аёпыткотыӈачьэпы-шиповникгыпы .
42006045	Таӈъоравэтԓьата нэнагтоӄэн таӈгыргын ынык таӈԓеӈгыпы ; анӈэнъоравэтԓьата ынык анӈэнԓеӈгыпы — таӈамъаӄагыргын . Ынкэмит о'равэтԓьата тывыркынэн ынӄэн , рэӄэ йыръатытваркын ынин ԓинԓиӈ » . Ӈиръэ ыпъёԓгыт «
42006046	Рэӄу торгынан инъэйӈэвыркынитык „ Этынвэгыт , Этынвэгыт “ , наӄам ванэван ӄытэйкыгыткы Гымнин тывъёт ?
42006047	Гэмгэмэӈин , етыԓьын Гымыкы ынкъам паԓёмтэԓыԓьын Гымык вэтгавык ынкъам инэнкуврэтэвыԓьын ынкэгйит , тривӈыркынитык тури , микынэмиԓ ныпэраӄэн :
42006048	ытԓён ныпэраӄэн тараӈыԓьын о'равэтԓьагты , мэӈин онмывыԓпаткогъэ ынкъам рытриԓнин ранпыёԓгын выквыткынык . Титэ гэнъэтԓин майӈэмԓятгыргын , ынкъам мимыԓ упгъи ӈотэнрагты , ԓывавнэн риԓюк ынӄэн , ӄэԓёӄъым ынӄэн нымэԓьэв гэтэйкыԓин .
42006049	Паԓёмтэԓыԓьын-ым Гымык вэтгавык , наӄам энкуврэтэвкыԓьин , ныпэраӄэн о'равэтԓьак , тараӈыԓьын нотасӄыткынык аранпыёԓгыка . Титэ мимыԓ упгъи ӈотэнрагты , ынкэӄэй чимиръэтгъи . Ӈотэнракэн чемэръатгыргын гатваԓен кытмайӈыԓьо » .
42007001	Выёԓьынмаԓяквыргын римкин маравочочен . Пԓыткук вэтгавык , Иисус эквэтгъи Капернаумэты .
42007002	Ынкы ӄоԓ римкин маравочочен выёԓьын гаԓгэтъыԓыӈоԓен въэӈӈотагнэты . Маравочоча коԓё ӄыԓгиԓюу нинэԓгыӄин ынин выёԓьын ,
42007003	ынкъам титэ ынан ваԓёмнэн Иисус , ынкы-ым тыӈивынинэт Ыныкагты еврейыԓьэн ынпычьыԓьыт эвынво , иӈӄун Иисус ныетын ынкъам нынмэԓевэннин ынин выёԓьын .
42007004	Ынпычьыԓьыт етгъэт Иисусына ынкъам нэвыӈӈогъан Ытԓён : « Ӈотӄэн о'равэтԓьан эмтэӈэ ытԓён , ԓыгэкоԓё вэнратъёԓӄыԓ .
42007005	Ынан ы'ԓгу ԓыӈыркынин мургин варат ынкъам рыпэт тэйкынин морыкагты синагогран » .
42007006	Иисус ӄытгъи ырык рээн . Ытԓён энмэч нэймэвӄин ярагты , титэ маравочоча тыӈивынинэт Ыныкагты тумгыт эвынво : « Этынвэгыт , ынӈэ эӈъэԓеткэ , гым э'тки вай этэӈкыԓьигым Гыт рэсӄивык гымыкрагты .
42007007	Гым-ым чинит Гыныкы ԓюнъетэ , ӄэԓёӄъым тычимгъуркын , э'тки вай этэӈкыԓьигым . Ӄиквын ытръэч вэтгав , ынкъам гымнин выёԓьын рэмэԓеквъэ .
42007008	Гым о'равэтԓьайгым , тъэвынӈэвыёйгым ӄутырык , гымыкы-ым нэмыӄэй нываԓёмӄэнат маравӄԓявыԓтэ . Гым тивыркын ӄотына : „ Ӄыетги ӈутриԓы “ — ынкъам ынӄэн ныетӄин . Гымыквыёԓьэты нивигым : „ Ӄытэйкыгын ынӄэн “ — ынкъам ынӄэн ынан нинэтэйкыӄин » .
42007009	Ваԓёмык ынӈин ваԓьыт вэтгавыт , Иисус коԓё гиничгытэтԓин ынкъам , чывачгынԓек о'равэтԓьамкэты , тыԓяԓьэты Ынык яачы , иквъи : « Тивыркынитык тури , ынӈин ваԓьын ԓыгэԓымаԓяквыргын Гымнан ԓюнԓьутэ ымы Израилык » .
42007010	Тыӈэвыёттэ пэԓӄынтэтгъэт ынкъам нэԓьугъэн выёԓьын мэԓевыԓьын .
42007011	Ӄԓиквъиԓьин экык эюгъи Наинык . Ынкэмиԓ пэтԓе Иисус ӄытгъи майӈынымнымэты Наин , Ынык рээн гатваԓенат Ынинэт рэгъючечӈыԓьыт ынкъам ӄутти мыкъоравэтԓьат .
42007012	Ытԓён аймавма майӈынымнымэты , тэкэм нынԓеӄин въиԓьын пысӄунэкык ытԓьэн-ӄԓиквъиԓьин . Ынык рээн ныԓеӄин о'птыо'равэтԓьамкын .
42007013	Этынва ԓьунин ытԓя , гэейвэчетԓин ыныкы . « Ынӈэ атэргатка » , — ивнин Ынан ытԓён .
42007014	Ынӄоры Ытԓён эймэквъи ынкъам рыйинин энарэвԓыёчгын , ынӄэнат инэривԓыԓьыт нывиԓгъэт , ынкъам Иисус иквъи : « А'ачекэгыт , тивыркынигыт гыт , ӄыԓкутги ! »
42007015	Въиԓьын вакъогъэ ынкъам вэтгавыӈӈогъэ , ынкъам Иисусынэ рэймэвнин ытԓён ытԓьэты .
42007016	О'равэтԓьарык эмъэӄэԓиӈэ чама эмйымгымгэ нанъяйвыӄэн Эӈэӈ , ӄоԓеԓьыэвма : « Мурыгԓыку ининигъи ынанэргычьын мэтъатвыткоԓьын ! Эӈэӈэ вэнратынво йъонэн ченэтварат ! »
42007017	Ынӄэн тывъё таӈымыԓьорык ԓыги нэтчыгъэн ым-Иудеяк ынкъам чымче ваԓьык ванвык .
42007018	Тыӈэвыёттэ Иоанн Крестителепы . Титэ Иоаннын рэгъючечӈыԓьэ намӈыԓтэԓгъан ыныкы ымыԓьо , ръэнут рырэӄэвнин Иисусынэ ,
42007019	Иоаннына э'йӈэвнинэт ӈиръэ ырыгԓыку ваԓьыт , тыӈивынинэт ытри Этынвэты пынԓёк : « Гыт — ынӄэнайгыт , мэӈин етыԓьыԓӄыԓ , этыӄун моргынан а'тчаԓьыԓӄыԓ ԓымӈэ мэӈин ӄоԓ ? »
42007020	Ытри етгъэт Иисусына ынкъам иквъэт : « Иоанн Крестителына нэнӈивымык мури Гыт пынԓёнво , Гыт — Ынӄэнайгыт , Мэӈин Етыԓьыԓӄыԓ , ԓымэвыр моргынан а'тчаԓьыԓӄыԓ ԓымӈэ мэӈин ӄоԓ ? »
42007021	Иисусынэ тэкэмынкэӈит рымэԓевнинэт нымкыӄинэт о'равэтԓьат тъычгыргэпы , каԓьайпы ынкъам рыпэԓӄынтэвнин ԓыԓяԓьогыргын эԓкыԓьэты .
42007022	Ытԓён татԓыӈыткогъэ : « Ӄыԓӄытгытык ынкъам ӄытвыгыткы Иоаннына ымыԓьо , ръэнут торгынан ԓьуткы ынкъам ваԓёмыткы : иԓкыԓьыт нэмэ ԓьуркыт , атӄыԓьыт тэнԓейвыркыт , энаврыӈгыԓгытъычгырга тъытԓьэт мэԓевыркыт , ӄъэвиԓюԓьыт ваԓёмыркыт , въиԓьыт эюркыт , ӈъочьэты Эӈэӈин вэтгав наӈымӈыԓятыркын .
42007023	Вай-ым кычьымык ваԓьын ынӄэн , мэӈин ӄырым нымэтивэтын Гымыкы » .
42007024	Иоаннын тыӈэвыёттэ эквэтык , Иисусынэ варатэты тывыӈӈонэн Иоанн : « Ръэнут гэтанво гэԓӄыттури чыгайнотагты ? Гэтанво эты ӈан выроттымкын , рэԓёё кытыйга ?
42007025	Эвыр ванэван , ръэнут-ым гэтанво гэԓӄыттури ? О'равэтԓьан гаймычьыавэръыԓьын ? Ытръэч-ым о'равэтԓьат гаймычьыавэръыԓьыт , йыӄӄайъым нымытваԓьыт , — ынӄэнат майӈытампэрарак .
42007026	Ытԓён-ым вай мэӈин ԓьонво гэԓӄыттури ? Мэтъатвыткоԓьын ? Ии , торгынан ԓьуткы пытӄымэтъатвыткоԓьын .
42007027	Ытԓён ынӄэн , мэӈин гатвыԓен Каԓегыргык : „ Ӈоот-ым Гымнан тынӈивыркын Гымнин пынԓынԓяԓьын Гынык ыттъыёча , микынэ рантэнмавнэн Гынин ръэт ы'ттъыёча Гынык “ .
42007028	Тивыркынитык , тэӈуйӈэ ымы мэӈин тыӈэрэтык ымъоравэтԓьаргэн , мэӈин нъытван эргычьатыӈ ваԓьо Иоаннына . Кытъаткэ-ым ынӄэн , мэӈин ынанмыӄыԓьыӈ Энанԓявагыргык Эӈэӈин , майыӈкыӈ ынык » .
42007029	Ымыԓьо о'равэтԓьарык ымы инэгтэтнумэкэвыԓьэ , ваԓёмык ынӄэн , нанъягъан Эӈэӈ ынкъам нэнруԓтэтынэт э'ӄэԓтэтти , турытвигъэт мимԓе Ионаннына .
42007030	Фарисейыԓьа-ым ынкъам законынчечаватыԓьа э'нӄу нэԓгыгъэн тагъяӈгыргын Эӈэӈин ынкъам э'нӄэтгъэт мимԓе турытвик ынык .
42007031	Ынкэӈит Этын иквъи : « Рэӄык мынтэнмынат Гымнан о'равэтԓьат ӈутинтыӈэрэткин ? Мэкына ытри гэнагԓятԓенат ?
42007032	Ытри гэнагԓятԓенат нананагты , микынти вакъотваркыт вэтгысӄыткынык ынкъам ӄутти ӄуԓиԓьэтыркыт ӄотырыкы : „ Мури гъэйӈэнэӈэткумури торыкы , тури-ым ԓюӈпутурэԓьытури ; моргынан гаяаԓенат торыкы майынԓятэпъайӈат , тури-ым ԓёӈтэргатыԓьыторэ “ .
42007033	Иоанн ныкытпэԓгъарэткоӄэн ынкъам этԓы нъэӄимԓюгъэн , — ынкъам тури ивыркынитык : „ Ынык кэԓы “ .
42007034	Экык-ым О'равэтԓьаргэн ӄамэтваркын ынкъам э'ӄимԓюркын , — ынкъам тури ивыркынитык : „ Ӈоот вай тумгытум инэгтэтнумэкэвыԓьин ынкъам э'ӄэԓтэтыԓьин , ныԓгэныӄавтаӄэн ынкъам нъэӄимԓыгытԓиӄин “ » .
42007035	Кувчемгъогыргын ы'ттъыютԓьин нэԓкыԓӄин вагыргэпы яатԓьэн .
42007036	Э'ӄэԓтэтыԓьыӈэв , энаркэԓеԓьын Иисусын гыткак . Ӄоԓ фарисейыԓьа ачыгнэн Иисус амгынотъыԓёӄамэтванво . Иисус етгъи ыныкрагты ынкъам арычгывакъогъэ .
42007037	Ынкъам ынӈот вай , ӈутинмэйӈынымкин э'ӄэԓтэтыԓьыӈэвэ ԓыги рытчынин Ытԓён ӄамэтваԓьын фарисейыԓьэн ярак , рэннин выквыповтын гатаӈыткэмытӄыма .
42007038	Вэтчатвама Иисусына рымагты Ынык гыткак ӄача ынкъам тэрганма , мэрэттъыӈӈогъэ Ынык гыткагты . Ынӄоры чиниткырвирэ нэнамаԓеӄэнат , нинуквэтӄинэт Ынинэт гыткат ынкъам нэнаркэԓеӄэнат ынӄэнат таӈыткэԓьын ыпаԓга .
42007039	Ԓьук ынӄэн , фарисейыԓьын , э'йӈэвыԓьын Иисусына , чимгъугъи эмӄэԓеԓвынэ : « Эви ӈотӄэн о'равэтԓьан ӄэгԓынангэт нъытван мэтъатвыткоԓьо , ынан ԓыги нъыԓгынин , ръэӈэвъэнйыръын игыр ыныкы рыйиткуркын , аԓымы ытԓён э'ӄэԓтэтыԓьыӈэв » .
42007040	Ынкэӈит Иисус иквъи ыныкы : « Симон , ивкэӄун Гымнан ръэнут тратвыӈыркын гыныкы » . « Ӄывэтгавыркын , Инэныгъюԓевэтыԓьигыт » , — татԓыӈыткогъэ ынӄэн .
42007041	Иисус иквъи : « Ӄоԓ ачыӈйыԓыԓьык гатваԓенат ӈиръэ ачыӈыԓьыт : ы'ттъыёԓкэнына ганачыӈавԓенат мытԓынча мытԓыӈӄԓеккэн парол динарийтэ , ӄутынэ-ым — ӈирэӄӄԓиккин мынгыткэн пароԓ .
42007042	Ымы ы'ттъыёԓкэн эвыр ӄутынин ԓёӈытваԓьын рэӄэ ачыӈытрэԓятык , гамгаачыӈыԓьэты ытԓён иквъи : „ Вынэ авнаачыӈытрэԓятка “ . Ӄикви-ым , микынэ ы'ԓгоӈ рэԓгыгнин ытԓён ? »
42007043	Симон гататԓыӈыткоԓен : « Этааны ӈан ынӄэнына , микын ачыӈ мыкыӈ ваԓьын » . « Ӄэгԓынангэт гыт чимгъугъи » , — иквъи Иисус .
42007044	Ынӄо-ым Ытԓён ӈавъанйыръэты тыԓигъи ынкъам иквъи Симонына : « Ӄэйвэ эты ԓьуркын ӈотӄэн ӈэвъэнйыръын ? Гым тыетык гыныкрагты , ынкъам гынан ԓюӈйыԓе Гымыкы мимыԓ гыткат эԓгытавынво , ынан-ым мэрэттъынэнат ынкъам ыныкԓявтыкырвэра маԓенэнат !
42007045	Гынан рыпэт ԓюӈуквэтэ Гым тутрэсӄивык , ӈотӄэн-ым ӈэвъэнйыръын , яттагнэпы Гым , ԓюӈынвиԓе уквэтйивык Гымнинэт гыткат .
42007046	Гынан ԓёӈмаԓета рытын Гымнин ԓевыт ыпаԓга , ынан-ым маԓенэнат Гымнинэт гыткат мэйӈывитԓьэ таӈыткэтыӈачьыпаԓга .
42007047	Тивыркынигыт : ынинэт мыкъэӄэԓтэтти ганэнаачыторавԓенат , ынӄэната ытԓён гэԓгиы'ԓгычьэтԓин ; титэ-ым нынэнаачыторавӄэн о'равэтԓьан эмыкъэӄэԓтэткыԓьин , ытԓён эԓгиы'ԓгычьэткыԓьин » .
42007048	Ынӄо Иисус иквъи ӈавъанйыръэты : « Гынинэт э'ӄэԓтэтти ганэнаачыторавԓенат » .
42007049	Ынкъам ӄамэтваԓьыт Ынык рээн чемгъоӈӈогъат эмӄэԓеԓвынэ : « Ытԓён вай мэӈин Ӈотӄэн ынӈин ваԓьын , рыпэт ымы э'ӄэԓтэтти рэнаачыторавыркынэнат ? »
42007050	Ынан-ым ивнин ӈэвъэнйыръын : « Гынин ԓымаԓяквырга нэнъегтэԓеквыт , онтымэты ӄыԓеркын » .
42008001	Иисусынэ яаԓятыԓьыт ӈэвъэнйыръыт . Ынӄоры пэтԓе Иисус тагъэ майӈынымъеквэ ынкъам мъанымъеквэ , тъэввэтгава ынкъам таӈымӈыԓтэԓя Энанԓявагыргык Эӈэӈин . Ынык рээн гатваԓенат мынгыткэн ӈиръэ пароԓ рэгъючечӈыԓьыт ,
42008002	ымыӈ-ым ӈыръыӄутти ӈэвъэнйыръыт , микынти Ынан рымэԓевэннинэт каԓьайпы ынкъам тъычгыргэпы : Мария , танынныӈъё Магдалина , мэкгыпы гантоԓенат ӈэръамытԓыӈэн кэԓьэт ,
42008003	Иоанна , мэӈин гатваԓен ӈэвъэну Хузанэн ( ярамэгчерэнанԓяԓьын Иродын ) , ԓымӈэ Сусанна ынкъам нымкыӄинэт ӄутти . Ынӄэнат ӈэвъэнйыръыт гэвинрэтԓинэт нымытваяаёԓӄыԓя Иисусына ынкъам Ынык рагъёчачӈыԓьэты .
42008004	Нэнъайвымӈыԓтэԓык Иисусынэ нэнатвыӄэн инэнритԓевыԓьын . Титэ-ым умэкэтгъэт мыкъоравэтԓьат , ынкъам ыммайӈынымнымгыпы ныетръуӄинэт Ыныкы нымытваԓьыт , Ытԓён нэнъайвымӈыԓтэԓыӈӈогъэ : «
42008005	Ӄытгъи о'равэтԓьан яргэты энанрэтԓянво тыӈэчьыԓӄыԓти . Энанрэтԓявма чымӄык эрэтгъэт ръэтык ӄача ынкъам нэтэнтисӄуйвынэт эвыр пчиӄэ нэнуйвынэт .
42008006	Ӄутти эрэтгъэт выквыткынэты ынкъам пинтыӄэтыԓьыт тымэтгъат , ӄэԓёӄъым имԓыкэ гатваԓенат .
42008007	Ӄутти эрэтгъэт эюпыткутыӈэчьыԓыку , ынкъам эюпыткутыӈэчьыт мэйӈэтръук , эвыр нэнпиркыԓевынэт мооԓьыт мэйӈэттыԓек тыӈэчьыԓӄыԓти .
42008008	Ӄутти-ым эрэтгъэт таӈнотасӄыткынэты . Ынӄэнат мэйӈэтгъэт ынкъам тыӈэчьыԓӄыԓти мыкэтгъэт мытԓыӈӄԓеккэнак мыкыӈ энанрэтԓявъёк » . Тывыпԓыткок ынӄэн нэнъайвымӈыԓтэԓ , Иисус нэргъав иквъи : « Микын варкыт виԓют , мачынан нываԓёмнэн ! »
42008009	Энанчечаватгыргын нэнъайвымӈыԓтэԓкэн . Ынык рэгъючечӈыԓьэ намӈыԓёгъан Ытԓён : « Ытԓён вай ръэнут ганкаԓыровԓен ӈотэннэнъайвымӈыԓтэԓык ? »
42008010	Иисус татԓыӈыткогъэ : « Торыкы гэнвэнтэтԓин вэнвакы ԓынъё Энанԓявагыргыкэн Эӈэӈин , ӄотырыкы Гым тывэтгавыркын нэнъайвымӈыԓтэԓя , ванэван-ым вэтгыры , ынкъам вай ытри ԓыԓепыткуркыт — ытръэч-ым эԓьукэ варкыт , паԓёмтэԓыркыт — ытръэч-ым эчичевкыԓьинэт .
42008011	Нэнъайвымӈыԓтэԓя ганкаԓыровԓен вай ӈотӄэн : тыӈэчьыԓӄыԓ — ынӄэн Эӈэӈин вэтгав .
42008012	Тыӈэчьыԓӄыԓти-ым , эрэтыԓьыт ръэтык ӄача , — ӈан-ым ынӄэнат , микырык наваԓёмыркын вэтгав , ытръэч-ым ныетӄин дьявол-каԓьайӈын ынкъам нинэнэквэтэвӄин вэтгав ырыкԓеӈгыпы , иӈӄун ытри аԓымаԓявка нитынэт ынкъам эегтэԓкэ нытванат .
42008013	Тыӈэчьыԓӄыԓти , эрэтыԓьыт выквыткынык — ынӄэнат , микырык коргэты ԓинчыку нынрыгэԓӄин вэтгав , титэ нываԓёмӄэн ынӄэн . Ытръэч-ым ытри экинмыкэ ваԓьыт , ынкъам ынӄэната ытри ԓыгикытэ ныԓымаԓявӄэнат , ытръэч титэ нытваӈӈоӄэнат кыттэнгыеӈыт , ытри этԓы ныпытԓиӈычьэтынэт .
42008014	Эрэтыԓьыт-ым эюпыткутыӈэчьыԓыку — ынӄэнат , микырык наваԓёмгъан вэтгав , ытръэч-ым ытри ӈотӄо нывысӄэвӄинэт эмыръаваӈэԓта , раманэнӈаӈыԓьатгырга ынкъам ратаӈычьанӈыԓьатгырга — ынкъам ыргин тыӈэчьыԓӄыԓ ванэван нынӈэгъэн выръаттагнэты .
42008015	Тыӈэчьыԓӄыԓти-ым , эрэтыԓьыт таӈнотасӄыткынэты , — ынӄэн таӈԓеӈъоравэтԓьат , микырык наваԓёмгъан вэтгав , ӄонпы антыяатка ныԓгыӄин , ныркыԓеӄин ынӄэн ынкъам ӄынур нытыӈэчьыйыръэтӄинэт ныкытъымав » . Пиӈинэӈ оԓечгыткынык «
42008016	Ымы ванэван микынэ , рынԓевык пиӈинэӈ , нэнатрынэн ынӄэн пувтэ эвытԓым нытриԓнин йыԓӄыёԓгыгэӈкы , ипэ-ым ынӄэн нытриԓӄин оԓечгыткынык , инӄун рэсӄивыԓьырык ы'нԓьуркын ӄэргыӄэр .
42008017	Ымыԓьо вэнвакы ваԓьын о'раӈ ратвагъа , ымы тыӈэво ԓынъё ԓыги ратвагъа .
42008018	Ытԓён вай ӄыгитэгыткы , миӈкыри тури ныпаԓёмтэԓторэ . Аԓымы ынӄэнына , микын варкын , ӄээӄын ԓым нэрэйыԓӈын , микын-ым уйӈэ , ынӄэнын ымы ӄынур ваԓьын ръэнут , рыԓгыё чиниткинэну , нэрэпириӈын » .
42008019	Иисусын ытԓя ынкъам йичьэмиттумгыт . Иисусына етгъэт Ынин ытԓя ынкъам Ынинэт йичьэмиттумгыт , ытръэч-ым гаԓвавԓенат эймэвык Ыныкы , ӄэԓёӄъым Иисусынэ гроԓмакы гатваԓенат мыкъоравэтԓьат .
42008020	Ытԓён нивын : « Гынин ытԓя ынкъам йичьэмиттумгыт вэтчатваркыт ӈаргыноӈӄач , Гыт нэрэԓьуӈыркынигыт » .
42008021	Ытръэч-ым Ынан ивнинэт : « Гымнинэт ытԓя ынкъам йичьэмиттумгыт — ынӄэнат , микырык напаԓёмтэԓыркын Эӈэӈин вэтгав ынкъам инэнкуврэтэвыркыт ынӄэнак » .
42008022	Иисусынэ рунтымэвэтыркынин эйычгын . Иисус ӄоԓ итгъи иквъи Чиниткин рагъёчачӈыԓьэты : « Мынъирмык ӄоԓегытгырочгэты » . Ытри ы'твыӈатвагъат ынкъам эквэтгъэт .
42008023	Гытгыэ'рма Иисус гэйыԓӄэтԓин . Гытгык коԓё кытыйгыръогъэ , ынкъам ы'твъэт ӄынур нынинтивыӄин , ԓыгэн-ым ӄымэк гыарэты ваӈӈогъат .
42008024	Рэгъючечӈыԓьэ нэныгъевын Иисус : « Инэныгйивэтыԓьигыт , мытпыԓӄэтыркын ! » Ытԓён ӄутгъи ынкъам рынъотавнэнат эйычгыт ынкъам кытыйгын . Эйычгын унтымэквъи , ынкъам мэԓетгъи .
42008025	« Ытԓён-ым иа'м тури аԓымаԓявкыԓьыторэ ? » — пынԓёнэнат Иисусынэ рэгъючечӈыԓьыт . Ытри-ым , чеӈыттэтыԓьыт ынкъам иничгытэтыԓьыт , ытръэч нымӈыԓёткоӄэнат : « Ӄоо , мэӈин Ытԓён ? Наӄам рыпэт кытыйгэты ынкъам мэмԓеты рытъивэвыркын , ынкъам ынӄэнырык наваԓёмыркын Ытԓён » .
42008026	Гэнмэԓевԓин каԓьайпыԓьын Гераса-нотак . Ытри ы'твэ пыкиргъэт Гераса-нотагты , ранъав ваԓьын Галилеяк .
42008027	Титэ Иисус ы'твымпэгъи гытгычормэты , Ытԓён ягнанэн мэйӈынымнымкин ӄоԓ о'равэтԓьата , тэԓенъеп каԓьайпыԓьа . Ытԓён ныԓейвыткуӄин эвиръыкэ , нынымытваӄэн ванэван ярак , ипэ-ым ӄэйгиӈчыку .
42008028	Ынан ԓьунин Иисус , ваӈэйпыгъэ , ӄапԓетатгъэ Ынык ы'ттъыёча ынкъам нэргъав иквъи : « Вынэ вай Гынан гым ринэнрэӄэвӈыркын , Иисус , Эккэйгыт Ынангыргоча Ваԓьэн Эӈэӈин ? А'мын-ым ивкэ , ынӈэ инэнтэвиминӈэткэ гым » .
42008029	Иисусынэ тъививнин кэԓы ӈыток ӈотэнъоравэтԓьайпы . Аԓымы ԓыгъотчой кэԓьэтэ нинэнтэвиминӈэтйивыӄин ынӄэн о'равэтԓьан , рыпэт нынкыԓвэтйивыӄинэт ӄаԓгэткопыԓвынта ынинэт мынгыт ынкъам гыткат , эмгынрыру ԓыӈэ ытԓён , ытръэч-ым ынан нинэнԓыпъэтӄинэт ӄаԓгэткопыԓвынтыт , ынкъам кэԓьэтэ нинэнэквэтэвӄин ытԓён анымкэԓӄэты .
42008030	Иисусынэ пынԓёнэн ытԓён : « Миӈкыри ваԓьын гынин нынны ? » « Мыгмаравратыԓьэгым » , — татԓыӈыткогъэ ынӄэн , ӄэԓёӄъым ытԓён гаԓгэмыгкаԓьайпыԓен .
42008031	Ынӄэнырык наванԓяйвыӈӈон Иисус , иӈӄун Ынан этъивынӈивыкэ нынтынинэт ытри а'ӄакаԓьаонмычыкогты .
42008032	Кэтэм ӈутку гэвииԓинэт мыкъимпыргут . Кэԓьэтэ нэчымчууԓтын Ытԓён , иӈӄун Ынан нывэтгытрэԓнэнат рэсӄивык ырыкачыкогты . Ынан рывэтганнэнат ытри .
42008033	Кэԓьэт , ӈытоԓьыт о'равэтԓьачыкойпы , рэгъэт э'мпыргочыкогты , ытръэч-ым и'мпыргумкыт гынтэвысӄычетгъэт э'ӄопгыпы гытгэты ынкъам пыԓӄэтгъэт .
42008034	И'мпыргугынритыԓьыт ынръам айыԓгэты кытгынтакватгъат ынкъам энанымӈыԓяквъат мэйӈынымнымык ынкъам мъэнымнымык .
42008035	О'равэтԓьат ԓыԓепысӄиквъэт , етгъэт Иисусына ынкъам нэԓьугъэн о'равэтԓьан , мэкгыпы гантоԓенат кэԓьэт , нывакъотваӄэн авэръэпыԓьын , чыкаеты ваԓьын Иисусын гыткаӈӄач . Ытри йивиӄэтгъэт .
42008036	Ынӄэнырык , микырык гэԓьуԓин рымаԓяватъё каԓьайпыԓьын , намӈыԓтэԓгъан ынӄэн ӄотырыкы .
42008037	Ымыԓьо варата , нымытваԓьа Гераса-ванвык ӄача , эквэтийгу нэнтыгъэн Ытԓён ырыкайпы , ӄэԓёӄъым ытри гэԓгийивиӄэтԓинэт .
42008038	О'равэтԓьан-ым , мэкгыпы гантоԓенат кэԓьэт , иквъи Ыныкы , энмэн Ынык рээн ратваӈыркын . Ытръэч Иисусынэ рытриԓнин ытԓён , ивнин :
42008039	« Ӄыпэԓӄынтэтги гыныкрагты ынкъам ӄымӈыԓтэԓгэ , ръэнут рытомгавнэн гыныкы Эӈэӈэ » . Ӄоԓ эквэтгъи ынкъам пыӈыԓтэԓгъэ ымыԓьорыкы мэйӈынымнымык , ръэнут рытомгавнэн ыныкы Иисусынэ .
42008040	Рымэԓевэннин Иаирын ӈээкык ынкъам тъытԓьэӈэвъэнйыръын . Паԓӄынтаттыԓяма Иисус , мыкъоравэтԓьата нъэйӈэвын ырыкы , ӄэԓёӄ ымыԓьорык нъатчаӄэн .
42008041	Ынӈот-ым етгъи о'равэтԓьан нынныԓьын Иаир , гитԓин синагогракэн эрму , ӈырапычга пэӄэтатгъэ Иисусын гыткагты , ванԓяӈӈонэн етык ыныкрагты ,
42008042	ӄэԓёӄъым ынин ӄымэк мынгыткэн ӈиръэ пароԓ гивиԓьын пысӄунӈээкык гавъэӈӈоԓен . Титэ-ым Иисус ӄытгъи ынык рээн , рэмкэ чымчууԓтэ нэгруԓмыгъэн .
42008043	Ынкы ымы гатваԓен ӈэвъэйыръын , рочгыпыԓьын эммутԓытыԓыԓьэтык мынгыткэн ӈиръэ пароԓ гивиӈитти . Ынан яайвынэн ымыԓьо нымытвайыръын энанмаԓяватыԓьэты , наӄам ымы микынэ ныԓвавӄэн рымэԓевэтык .
42008044	Эймэвык яаԓеӈӄачайпы , рыйинин Ынин авэръычьомыткын , ынкъам ԓыгэн эвыр ынин мотԓытыԓыԓьатгыргын нывиԓгъи .
42008045	« Мэӈин Гымыкы гинэнйиткуԓин ? » — пынԓёгъэ Иисус . Титэ-ым ымыԓьо ӄооӈатгъат , Пётр ынкъам ӄутти Ынык рээн ваԓьыт иквъэт : « Инэныгйивэтыԓьигыт , рэмкэ чымчууԓтэ нэгруԓмыгыт ынкъам нанрыкгытатгыт » .
42008046	Ытръэч-ым Иисус иквъи : « Мэӈин вай гинэнйиткуԓин Гымыкы . Гымнан тыԓыгэԓычьэтын , миӈкыри Гымыкайпы ӈытогъэ армагыргын » .
42008047	Ынкъам ӈэвъэнйыръэ чичевнин , раԓваквъа атчытвак , вэвраԓьатэты эймэквъи ынкъам ӈырапычга пэӄэтатгъэ Ынык гыткагты , энанымӈыԓяквъэ Ыныкы ымыԓьырамкык ягна , иа'м ытԓён гэнйиткуԓин Ыныкы ынкъам миӈкыри ԓыгэн эвыр мэԓеквъи .
42008048	Ынан ивнин ытԓён : « Ӈээккэйгыт , гыныкԓымаԓяквырга нэнъегтэԓеквыт . Ӄыԓеркын ӄаԓяԓвонтымаватэты » .
42008049	Титэ Ынан еп нэнатвыӄэн ынӄэн , етгъи ӈыръымэӈин армайпы синагогракэн ынкъам иквъи ыныкы : « Гынин ӈээкык уйӈэ нъэԓгъи . Ынӈэ энэӈъэԓевкэ Инэныгъюԓевэтыԓьын » .
42008050	Ытръэч-ым Иисусынэ ваԓёмнэн , иквъи ыныкы : « Ынӈэ э'ӄэԓиӈэткэ , ытръэч ӄыԓымаԓявыркын , ынкъам рэегтэԓгъэ » .
42008051	Рэсӄивык ярачыкогты , ръотавнэн ымы мэӈин яаԓятык , арыԓгыка Пётр , Иоанн , Иаков чама ӈээккэӄэйин ытԓыгын ынкъам ынин ытԓя .
42008052	Ымыԓьо нытэргатӄэнат ынкъам ныркыпчевыӄэнат чиниткин мачвэт . Ытръэч-ым Иисус иквъи : « Ынӈэ атэргатка . Ытԓён ԓюӈвъиԓьын , ытръэч йыԓӄэтыркын » .
42008053	Ыргынан тэнӈу нэтчыгъэн Ытԓён , ӄэԓёӄъым ԓыги гэԓгыԓин , ытԓён энмэч уйӈэ .
42008054	Ынан-ым ытԓён мынгыпэрэнэн , нэргъав ивнин : « Ӈээккэӄэйигыт , ӄыԓӄутги ! »
42008055	Ынкъам егтэԓ ыныкы пэԓӄынтэтгъи , ытԓён ԓыгэн эвыр ӄутгъи . Ынан рыӄамэтвавыйгот рыннин ытԓён .
42008056	Ытԓыгыт ынинэт гиничгытэтԓинэт . Ынан-ым тъививнинэт , иӈӄун ымы мэкына авнатвыка ԓьоё .
42009001	Мынгыткэн ӈиръэ пароԓ рэгъючечӈыԓьыт . Иисусынэ румэкэвнинэт мынгыткэн ниръэ пароԓ рэгъючечӈыԓьыт , йыԓнин ырыкы очочынԓягыргын ынкъам армагыргын , рытавык ымыԓьо кэԓьэт ынкъам рымэԓевэтык тъычгыргыт .
42009002	Ынан тыӈивынинэт ытри тъэвэты эвынво Энанԓявагыргын Эӈэӈин ынкъам рымаԓяватынво тъытԓьэт .
42009003	Ынкъам ивнинэт ытри : « Тэӈынӈэ ръэнут эпирикэ акватыӈок : ымы кэӈунэӈ , ымы тэючгын , ымы кавкав , ымы манэт , эвыр авнатвака эмӈирэют эвиръыт .
42009004	Ръаярачыкогты рэрэсӄивӈытык , ынкы ӄыпэԓятыркынэтык ынкъам ынӄо ӄэквэтыркынитык .
42009005	Миӈкы-ым тури ӄырым ы'нынрэсӄивэттык , пэԓяма ыргин мэйӈынымным , ымы рыпэт пиӈпиӈ , эймысӄэтыԓьын торыкгыткагты , ӄытивыткуркыниткы ырыкы . Мачынан ынӄэн нытвагъан мэтъаэквырго ырыкы » .
42009006	Рэгъючечӈыԓьыт манаӈакватгъат нымнымыткогты , рымӈыԓява Таӈпыӈыԓ ынкъам энанмаԓявма ԓымынкы .
42009007	Иродын капчачаквыргын . Эвынэрмэтэ Иродына ымыԓьо ваԓёмнэн , гэръэԓин Иисус , ынкъам гакапчачавԓен , ӄэԓёӄъым ӄутти нивӄинэт , энмэн ынӄэн Иоанн эюгъи ,
42009008	ӄутти — энмэн Илия етгъи , ӄутти-ым — энмэн ӄоԓ тэԓенъепкин мэтъатвыткоԓьын эюгъи .
42009009	Ынкъам Ирод ныкапчачытваӄэн : « Иоанн гымнан тыԓевтычвигъэн , ытԓён вай мэӈин Ынӄэн вэтгаво нэлгыркын ? » Ынкъам ынан раԓьовыԓгыӈӈоӈынэн Иисус .
42009010	Рыӈаёвыгыргын мытԓыӈэн мытԓыӈча мынгытӄԓеккэнат . Апостоля , пэԓӄынтэтык , натвыгъан Иисусына ымыԓьо , ръэнут ыргынан нэтэйкыгъэн . Ынӄъом Ынан э'йӈэвнинэт ытри Ынык рээн , ынкъам ытри ӄытгъэт Вифсаида-нымнымэты .
42009011	О'равэтԓьата-ым ԓыги нэтчыгъэн ынӄэн , ынкъам ԓымӈэнагъат Ынык рээн . Иисусынэ нэнамӈыԓтэԓӄэн ырыкы Энанԓявагыргын Эӈэӈин ынкъам нинэнмэԓевэтӄинэт тъытԓьэт .
42009012	Яачы-ым вуԓӄытвик мынгыткэн ӈиръэ пароԓ рэгъючечӈыԓьыт эймэквъэт Ыныкы ынкъам иквъэт : « Ӄытриԓгынэт о'равэтԓьат , иӈӄун ытри ныԓӄытынэт ынанчымчаӈ ваԓьэты нымнымэты ынкъам ы'нԓьунэт ырыкагты рооԓӄыԓтэ ынкъам кэвын , ӄэԓёӄъым мури ӈутку энымкиԓӄык мытытваркын » .
42009013	Иисус татԓыӈгъэ : « Торгынан ӄыйыԓыткы ырыкы рооԓӄыԓ » . Рэгъючечӈыԓьыт иничгытэтгъэт : « Аны вай мурык ытръэч мытԓыӈэн кавкавыт ынкъам ӈиръэ ынныт , миӈкыри моргынан мытранӄамэтвавӈынат ынӈин мыкэԓьыт о'равэтԓьат ? Вэчьым вай мытрэркурысӄивӈынэт ымыԓьорыкы рооԓӄыԓтэ ? »
42009014	Ынкы гатваԓенат ӄымэк мытԓыӈэн мытԓыӈча мынгытӄԓеккэн парол о'равэтԓьат . Ытръэч Иисусынэ ивнинэт рэгъючечӈыԓьыт : « Ӄынвакъоквыткы о'равэтԓьат нотасӄыткынык эмӈирэӄӄԓиккин мынгыткэн пароԓьёно » .
42009015	Рэгъючечӈыԓьыт ԓыгэн-ым ынӈин итгъэт . Титэ ымыԓьо вакъогъат ,
42009016	Иисусынэ пирининэт мытԓыӈэн кавкавыт ынкъам ӈиръэ ынныт , гитэнин и'и'н , ченъёргаввэтгавык рырэӄуԓымӈэвнин Эӈэӈ , ынкъам мыԓеткунинэт кавкав эвыр ынныт . Ынан нинэйыԓӄинэт ынӄэнат рагъёчачӈыԓьырыкы , иӈӄун ы'нтэйвыӈыркынэт рамкэты .
42009017	Ымыԓьо ныӄамэтваӄэнат ынкъам ԓыгъэнӄэквъэт , рэгъючечӈыԓьэ-ым ӄээкын нэнумэкэвынэт мынгыткэн ӈиръэ пароԓ йыръыԓьыченԓет , гынуԓьыт гарооԓӄыԓя .
42009018	Пётрына о'ра нэнатвыӄэн Иисус . Ӄоԓ итык , титэ Иисус гаченъёргаввэтгавԓен ӄувԓикэ , етгъэт Ыныкы рэгъючечӈыԓьыт . Ынан пынԓёнэнат ытри : « Микыну нэԓгыркынигым Гым варата ? »
42009019	Ытри татԓыӈыткогъат : « Ӄутти нивӄинэт , энмэн Гыт — Иоанн Крестителегыт , ӄутти — энмэн Илияйгыт , ӈыръыӄутти-ым нивӄинэт , энмэн ӄоԓ тэԓеӈкин мэтъатвыткоԓьын эюгъи » .
42009020	Ынан пынԓёнэнат ытри : « Торгынан-ым микыну Гым инэԓгыркынитык ? » Пётр татԓыӈыткогъэ : « Гыт — Христос Эӈэӈин » .
42009021	Ытръэч-ым Иисусынэ тъэвэты митъэивнинэт ытри , авнатвыка ӈоот ымы мэкына .
42009022	А'ӄанмыкэн уттынпын . Ынӄоры Иисусынэ ивнинэт : « Экык О'равэтԓьаргэн ԓыгитэвиминӈэтыԓьыԓӄыԓ , Ытԓён э'нӄу нэрэԓгыӈын ынпычьыԓьырык , ы'ттъыёԓтаароӈрагэԓевыԓьа ынкъам инэнчичевэтыԓьэ Каԓегыргыкэн , Ытԓён тымъёԓӄыԓ , ытръэч-ым ӈыроӄав ы'ԓёк раёвъёԓӄыԓ » .
42009023	Ынӄоры Иисусынэ ивнинэт ымыԓьо : « Эвыр мэӈин рэԓеӈыркын Гымык рээн , мачынан ынан э'нӄу нытчынинэт кыԓек чиниткин тагъяӈгыргыт ынкъам ынӄэнына мачынан амӄынъычо нимтипириркынин чиниткин а'ӄанмыкэн уттынпын ынкъам нинэркыԓеркын Гым .
42009024	Ӄэԓёӄъым , микынэ эмкумъу рэԓгыӈыркынин чиниткин ягтаԓгыргын , ынӄэнына рантымӈэвнэн ынӄэн , микынэ-ым рантымӈэвнэн чиниткин ягтаԓгыргын Гымык курэ , ынӄэнына эмкумъу рэԓгыгнин ынӄэн .
42009025	Ӄэԓёӄъым рэӄу о'равэтԓьата эймитык ымваԓьын , чиниткин-ым увик рывъиӈэтык эвытԓым тэнъэӄэӈык ченэткэнагты ?
42009026	Ӄэԓёӄъым , микынэ ӈыркыԓё ринэԓгыгъэ Гым ынкъам Гымнинэт вэтгавыт , ынӄэн Эккэтэ О'равэтԓьаргэн ӈыркыԓё рэԓгыгнин , титэ Ытԓён рэетгъэ гэргычьатгыргыма Ынин ынкъам Ытԓыгин ынкъам ангелен Эӈэӈин .
42009027	Тивыркынитык-ым ԓыгэтаӈӄэгԓынангэт , варкыт ӈутку вэтчатваԓьыԓыко ӄутти , микырык энкытвыԓевкэ еп ченэтвъэгыргын , энмэч нэрэԓьуӈын Энанԓявагыргын Эӈэӈин » .
42009028	Иисус гаявматԓен . Гаԓягъат ӄымэк амӈырооткэн ы'ԓёӈэттэ , титэ Иисусынэ тывнэн ынӄэн , Ынан пирининэт Ынык рээн Пётр , Иоанн ынкъам Иаков , тыттэтгъи ӈайыткынэты ченъёргаввэтгавынво .
42009029	Ченъёргаввэтгавма , Ынин ԓьуԓӄыԓ явматгъэ , ынкъам Ынин эвииръыт гиԓгэтԓинэт , гаӄэԓпэраԓенат .
42009030	Ынкъам ӈиръэ о'равэтԓьат гапычвэтгавԓенат Ынык рээн . Ынӄэн гатваԓенат Моисей ынкъам Илия .
42009031	Ыргынан , эргавэты вытрэтыԓьэ , нытвыӄэн Ынин энаԓват , ваԓьыԓӄыԓ Иерусалимык .
42009032	Пётр-ым ытри ӄутти гэтъирэткуԓинэт , кыевык-ым нэԓьугъэн Ынин эргав ынкъам ӈиръэ о'равэтԓьат , вэтчатваԓьыт Ынык ачгыта .
42009033	Ынкъам титэ ынӄэнырык напэԓяӈӈогъан Ытԓён , Пётр иквъи Иисусына : « Инэныгйивэтыԓьигыт , а'мын-ым йыӄӄай вак ӈутку ! Кита-ым ӈыръо отрат мынтэйкынэт : ыннэн Гыныкы , ыннэн Моисейына ынкъам ыннэн Илияна » . Ынан гэмо гэԓгыԓин , ръэнут тывнэн .
42009034	Ынӄэн эвма , ининигъи йъын ынкъам энаръэнэнат ытри ыныквииԓе . Рэгъючечӈыԓьыт , ваԓьыт йъычыку , чеӈыттэтгъэт .
42009035	Ынкъам ӄэнтэтгъи йъыйпы ӄуԓиӄуԓ ивыԓьын : « Ынӄэн Гымнин Экык , Гымнин Ԓьоё . Ытԓён ӄываԓёмыркынэткы » .
42009036	Титэ ӄуԓиӄуԓ выйитвыгъи , Иисус нэмэ амынан нытваӄэн . Ынкъам рэгъючечӈыԓьыт авъеткынка гатваԓенат , ынкъам ынӄэн ы'ԓёк ымы мэкына ԓёӈытва нэнтыгъэн , ръэнут нэԓьугъэн .
42009037	Рымэԓевэннин каԓьайпыԓьыӈэнӄай . Ӄоԓетъыԓёк , титэ ытри тэгрэтгъэт ӈайгыпы , мыкъоравэтԓьарык нэнрынгиивын Иисус .
42009038	Ԓюур ӄоԓ ӄычиӄун о'равэтԓьан ӄуԓиԓьэтгъи : « Инэныгъюԓевэтыԓьигыт , а'мын-ым ивкэ , ӄыгитэгын гымнин экык ! Ытԓён наӄам тэӈыннэн !
42009039	Ытԓён ныкаԓьайпыӄэн : ԓюур-ым вай ныӄуԓиԓьысӄычетӄин , кэԓьэтэ-ым рытрыкымгыта иттиԓийгут нинэнтыӄин ытԓён , рыпэт йыкыргычыкойпы ныкытрантоӄэн ынкъам коԓё нинэнтэвиминӈэвӄин , ынӄо-ым мэткиит яаԓ нынъэԓӄин .
42009040	Гымнан тивынэт Гынинэт рэгъючечӈыԓьыт рытавык кэԓьэт , ытръэч-ым гаԓвавԓенат ытри » .
42009041	Иисус-ым татԓыӈыткома иквъи : « Аны вай о'равэтԓьаторэ , э'ӄэрэԓьытури ынкъам аԓымаԓявкыԓьыторэ ! Тъартагнэты ӄээӄын Гым тратвагъа турык рээн ынкъам гытгытэ трэԓгынтык ? Ӄынрывинрыгын ӈутриԓы гынин экык » .
42009042	Еп тыԓеԓьын ӈинӄэй кэԓьэтэ рыпэӄэтавнэн нотасӄыткынэты , рытрыкымгыта иттиԓыръуԓьын . Ытръэч-ым Иисусынэ ръотавнэн кэԓы ынкъам рымэԓевэннин ӈинӄэй ынӄъом рыԓенин ытԓён ытԓыгэты .
42009043	Ынкъам ымыԓьо гиничгытэтԓинэт Эӈэӈин майӈармагыргэты . Иисусынэ нэмэ мэтъатвыркынэн Чиниткин въэгыргын Виин ымыԓьо ԓыгэкоԓё ниничгытэтӄинэт Иисусын тайкыгыргык , Ынан ивнинэт рэгъючечӈыԓьыт :
42009044	« Ӄыпаԓёмтэԓгыткы ынкъам антыяатка ӄынтыгыткы ӈотӄэн вай , ръэнут тратвыӈын торыкы : Экык О'равэтԓьаргэн нэрэйыԓӈын о'равэтԓьамынгэты » .
42009045	Ытръэч-ым ыргынан эчичевкэ гэԓгыԓин , ръэнут нэнатвыӄэн ӈотэнвэтгава , ӄэԓёӄъым чечаквыргын ԓюнйыԓе гэԓгыԓин ырыкы . Пынԓёк-ым Ытԓён , ръэнут Ынан тывнэн , гъэӄэԓиӈэтԓинэт .
42009046	Мэӈин майӈыӈ ваԓьын . Ӄоԓ итгъэт рэгъючечӈыԓьыт еԓырачвыӈгъат , мэӈин ырыгԓыку майӈыӈ ваԓьын .
42009047	Иисусынэ-ым , ԓыги ԓыӈэ ръэнут ыргынан чимгъуу эмӄэԓеԓвынэ нэԓгыркын , пиринин нэнэны , рытвэтчавнэн Ынык ачгыта
42009048	ынкъам ивнинэт ытри : « Микынэ рэнрыгэԓевнин ӈотӄэн нэнэны ӄынур Гым , ынӄэнына ринэнрыгэԓеквъэ ымы Гым , микынэ-ым ринэнрыгэԓеквъэ Гым , ынӄэнына рэнрыгэԓевыркынин Ынӄэн , Микынэ инэнӈивыгъи Гым . Ӄун мэӈин ымыԓьорык турык мыӄыԓьыӈ ваԓьын , ынӄэн ынанэргыпыԓьын » .
42009049	О'раԓвагты атвакыԓьэн , торыкагты ваԓьын . Ынкэӈит Иоанн иквъи Иисусына : « Рычичевыткуԓьигыт , моргынан гэԓьуԓин ӄоԓ о'равэтԓьан , микынэ Гынинныннэ нинэнвыӄинэт кэԓьэт , ытръэч моргынан мытнъотавын , ӄэԓёӄъым ытԓён ванэван ныԓейвын мурык рээн » .
42009050	Иисусынэ татԓыгнэн ытԓён : « Ынӈэ анъотавка , ӄэԓёӄъым мэӈин торыкагты о'раԓвагты атвакыԓьэн , ынӄэн торыкагты ваԓьын » .
42009051	Самарияԓьа энрыгэԓевкэ нэнтын Иисус . Титэ тъэрытвигъэт ы'ԓёт пэрэӈӈотагнэты Иисус нотаеквэйпы , Ытԓён рэквэнӈыгъи Иерусалимэты .
42009052	Ынан тыӈивынинэт ы'ттъыёԓягты Ынинэт пынԓынԓяԓьыт . Ынӄэнат ӄытгъэт самариякэн нымнымэты рытэнмавынво ымыԓьо Ытԓён ятыӈӈок .
42009053	Ытръэч-ым ӈэнку Иисус ԓюӈынрэсӄивэтэ нэнтыгъэн , ӄэԓёӄъым Ытԓён гакавраԓьыпэраԓен Иерусалимэты .
42009054	Ынык рэгъючечӈыԓьэ Иаковына ынкъам Иоаннына , ԓьук ынӄэн , нивын : « Этынвэгыт ! Вэчьым тэгъеӈыркын , мури мытривмык , иӈӄун йынйын нэрэтын э'э'йпы ынкъам уйӈэ нынъэԓынэт ытри , миӈкыри ӈан итгъи Илия ? »
42009055	Ытръэч-ым Иисусынэ , тыԓик о'раырыкагты , ръотавнэнат ытри .
42009056	Ынкъам ытри ӄытгъэт ӄоԓенымнымэты .
42009057	Раԓымӈэнаӈыԓьыт Иисусынэ рээн . Ӄоԓ итык , тыԓяма ръэтъеквэ , ръэмэӈин иквъи Иисусына : « Гым траԓымӈэнагъа Гынык рээн , ӄэйвэԓым миӈкыри Гыт нъэквэтын » .
42009058	Иисусынэ татԓыгнэн ытԓён : « Ятъёԓтэ гаемыкыԓенат , ынкъам и'и'пчиӄэт гакытчыгъёԓгыԓенат , Экык-ым О'равэтԓьаргэн таӈанымытваванвыка » .
42009059	Ӄотына-ым Иисус иквъи : « Ӄыԓымӈэнагэ Гымык » . Ынӄэн татԓыӈгъэ : « Этынвэгыт , ӄинэтриԓги янор ярагты ынкъам мынумкэвын гымнин ытԓыгын » .
42009060	Ытръэч-ым Иисусынэ ивнин ытԓён : « Мачынан въиԓьырык ы'ннумкэвыркынэт ыргинэт въиԓьыт , гыт-ым ӄыԓеркын ынкъам ӄыкоргымӈыԓтэԓыркын Энанԓявагыргын Эӈэӈин » .
42009061	Ӄээӄын ԓым ӄоԓ иквъи : « Этынвэгыт , гымнан траԓымӈэнагыт Гыт ! Ытръэч-ым янор тъэмԓьусӄивынэт гымнин яраԓьыт » .
42009062	Иисусынэ татԓыгнэн ытԓён : « Ынӄэн , мэӈин мэгчеранма тааԓгыԓятыркын , ынӄэн ԓыгэнӈуну ритгъэ Энанԓявагыргэты Эӈэӈин » .
42010001	Тыӈивыркынэт ӈыроӄӄԓеккэн мынгыткэн ӈиръэ пароԓ рэгъючечӈыԓьыт . Ынӄоры Иисусынэ ԓьунинэт ӄээӄын ӈыроӄӄԓеккэн мынгыткэн ӈиръэ пароԓ рэгъючечӈыԓьыт ынкъам тыӈивынинэт ытри эмӈирэюну Ынык ы'ттъыёԓ ыммайӈынымнымэты ынкъам мъанымнымэты , миӈкыри Ытԓён Чинит нырэԓӄынӈыӄин .
42010002	Ынан ивнинэт ытри : « Ԓыгэкоԓё нъэԓгъи пэӈвытрывъайгыркэгыргын , мигчирэтыԓьыт-ым тъэркинэт . Ытԓён вай ӄыванԓяркынэткы Этын пэӈвытрывъайгыркэгыргыкэн , иӈӄун нынӈивынинэт мигчирэтыԓьыт Ынин пэӈвытрывъайгыркэгыргэты .
42010003	Ӄыԓеркынитык ! Гымнан тури тынӈивыркынитык , ӄынур яракытэпаԓгыӄагтэ э'гымкэты .
42010004	Ынӈэ эпирикэ ымы тэючгын , ымы ӈыркир , ымы пԓекыт , ынкъам ынӈэ мэӈин ръэтык эйиԓытриԓкэ .
42010005	Рэсӄивык ръарачыкогты , янор ӄиквытык : „ Онтымгыргын мачынан нытваркын ӈотэнрак “ .
42010006	Ынкъам эвыр ынкы нымытваркын ԓенԓеӈонтымытваԓьын о'равэтԓьан , тургин ԓенԓеӈонтымгыргын рапэԓятгъа ынык рээн , эвыр-ым этԓы — рэпэԓӄынтэтгъэ торыкагты .
42010007	Ынкъам ӈотэнрак ӄыпэԓятыркынэтык , ӄынуркыниткы ынкъам ӄыԓпыркыниткы ымыԓьо , ръэнут ырык варкын , ӄэԓёӄъым мигчирэтыԓьын мэгчермынгыквыԓьыԓӄыԓ . Ынӈэ эԓпууръыкэ ыннанран ӄоԓерагты .
42010008	Ынкъам эвыр тури еттык ръамайӈынымнымэты ынкъам ӈэнку тури нэнрыгэԓевтык , ӄынуркыниткы ымыԓьо , ръэнут торыкы нэрэйыԓтык ,
42010009	ӄынмэԓевэтыркыниткы ыргинэт тъытԓьэт ынкъам ӄивыркыниткы : „ Энанԓявагыргын Эӈэӈин энмэч турык ӄача ! “
42010010	Эвыр-ым рэенӈытык ръамайӈынымнымэты , ынкы-ым тури ӄырым ы'нынрыгэԓевтык , ӄыԓейвытык ынкэкин равытгыръеквэ гавэтгавма :
42010011	„ Рыпэт пиӈпиӈ , эймысӄэтыԓьын морыкгыткагты турыкмэйӈынымнымык , моргынан тэвԓяткота мытынпэԓӄынтэвыркын торыкы . Ытръэч-ым ԓыги ӄыԓгыркыниткы : Энанԓявагыргын Эӈэӈин энмэч чымче варкын “ .
42010012	Тивыркынитык тури , Содом таӈыӈ ратвагъа ынӄэн мэйӈынымнымык ӈотӄэн Ы'ԓёк ! » Мэйӈынымнымкинэт аԓымаԓкэԓьыт «
42010013	А'тӄэӈэты гыт , Хоразин ! А'тӄэӈэты гыт , Вифсаида ! Эвыр-ым Тирык ынкъам Сидонык тайкыёт ынӄэнат таӈынанэнэчгытаттэ , миӈкыри гэтэйкыԓинэт турык , тэԓенъеп-ым ӈотэннымытваԓьырык , чемгъоанӈэԓёта тымӈэавэръыйпыԓьа ынкъам пиӈпиӈытвиԓьэ , ы'мпаӈэты ваԓьын ыргин вагыргын аԓваӈ нэнъытчыгъэн .
42010014	Ынкъам ынӄэната Тир ынкъам Сидон ратваӈыт таӈыӈ турык Судык !
42010015	Ымы гыт , Капернаум , тэгъеӈыркын йъыйыӄытагнэты эргавык ? Ӄырым , таӈӄонпыӈтанымчаӈгыргыкэн ванвэты нэрэнинтыгыт !
42010016	Ынӄэнына , микынэ напаԓёмтэԓыркынэтык тури , энапаԓёмтэԓыркын Гым , микынэ э'нӄу нэԓгыркынитык , э'нӄу нэԓгыркынигым Гым . Микынэ-ым Гым э'нӄу нэԓгыркынигым , э'нӄу ԓыӈыркынин Ынӄэн , Микынэ Гым инэнӈивыгъи » .
42010017	Ӈыроӄӄԓеккэн мынгыткэн ниръэ пароԓ пэԓӄынтэтыԓьыт . Ӈыроӄӄԓеккэн мынгыткэн ӈиръэ пароԓ рэгъючечӈыԓьыт коргэты пэԓӄынтэтгъэт ынкъам нивӄинэт : « Этынвэгыт , ымы кэԓьэт оча варкыт морыкы , титэ мури мыттъививыркын ырыкы Гыныгныннэ ! »
42010018	Иисусынэ-ым ивнинэт ытри : « Гымнан тыԓьугъэн , каԓьайӈын-Сатана эрэтгъи э'э'йпы ӄынур йъиԓкээвйынйын .
42010019	Ԓьуркыниткы , тури Гымыкайпы эрмэтвитык тэнтик кымъыԓгычгыт ынкъам чиԓимуӄыэпээпэгти , ынкъам рыруԓыԓтэвытвиткы э'ӄэԓьин ымармагыргын — ынкъам ӄырым ръэнут торыкы нытинэнъэӄэӈын .
42010020	Ытръэч-ым коргаво эԓгыԓкэ кэԓьэргин оча вагыргын торыкы , ипэ ӄыкоргавыркынэтык — тургинэт нынныт гэкэԓитэйкыԓинэт и'и'к » .
42010021	Иисусын коргав . Ынкъам ынӄэн чечамыткавык Иисус коргаквъэ Эӈэӈин Выйитэ ынкъам иквъи : « Тынэргавыркынэгыт , Ытԓыгигыт , и'и'кинэйгыт ынкъам нутэйиквикинэйгыт Этынвэгыт , ӄэԓёӄъым Гынан вэнвакы рытын ынӄэн кувчемгъоԓьэпы ынкъам каԓегъёԓятыԓьэпы , ынкъам рывэнтэтын мыӄыԓьырыкы . Ии вай , Ытԓыгигыт , ынӈин ваԓьо гатваԓен Гынин пытԓиӈыԓьын тагъяӈгыргын ! »
42010022	Ынкъам иквъи : « Гымык-Ытԓыгэ таӈымыԓьо гинэйытԓин Гымыкы . Ванэван микынэ ԓыги ныԓгынин Экык , Микыну ваԓьын , арыԓгыка Ытԓыгэ , ынкъам ванэван микынэ ԓыги ныԓгынин Ытԓыгын , Микыну ваԓьын , арыԓгыка Эккэтэ ынкъам ынӄэнат , микынти Эккэтэ инэнԓьуӈэтыркынинэт ԓыги рытчык Ытԓыгин вагыргын » .
42010023	Ынӄоры-ым , рагъёчачӈыԓьэты тыԓик , иквъи ынӈин , эмытри ваԓёмынво : « Кычьымыԓьытури , инэԓьуԓьытури ынӄэнак , ръэнут торгынан ԓьуркыниткы !
42010024	Тивыркынитык тури , нымкыӄинэт мэтъатвыткоԓьа ынкъам тиркэрмэрык гэрэԓьунԓин ынӄэн , ытръэч-ым ԓюнԓьутэ нэнтыгъэн , гараваԓёмӈыԓен ынӄэн , ръэнут торгынан ваԓёмыркынэткы , ытръэч-ым ԓёӈваԓёма нэнтыгъэн » .
42010025	Ейвэчетыԓьын самарияԓьын . Ынкы ы'ттъыёԓятгъэ ыннэн законынчечаватыԓьын ынкъам пынԓёнэн Иисус , тааӈынво Ытԓён . « Инэныгъюԓевэтыԓьигыт , — пынԓёгъэ ытԓён , — ынраӄ вай гым мыръэгъэк , иӈӄун эймитык таӈӄонпыӈкэн ягтаԓытвагыргын ? »
42010026	« Ръэнут-ым гэкэԓиԓин Законык ? — пынԓёгъэ ынръам Иисус . — Миӈкыри гынан каԓевэтгавыркын ? »
42010027	Ынӄэн татԓыӈгъэ : « „ Эӈъэԓю ӄыԓгыркын гынин Этын Эӈэӈ ымыԓьыԓеӈгыпы эвыр ымыԓьычемгъойпы “ ынкъам „ Эӈъэԓю ӄыԓгыркын гынин чымчеԓьын ӄынур гынин увик “ » .
42010028	« Ӄэгԓынангэт гыт татԓыӈгъэ , — ивнин ытԓён Иисусынэ , — ынӈин ӄитыркын , ынкъам гыт рэегтэԓетыркын » .
42010029	Ытръэч-ым эмрэйиԓюӈык чиниткин увик , ынан пынԓёнэн Иисус : « Мэӈин-ым гымнин чымчеԓьын ? »
42010030	Татԓыӈык Иисус ыныкы иквъи : « Ыннэн о'равэтԓьан гэԓеԓин Иерусалимгыпы Иерихонэты . Ръэтык ыныкы пэнрыткогъат э'ӄэтэрмэчьыӈыԓьыт . Ыргынан ытԓён ниръытвыгъэн , натаԓяйвэвыгъан ынкъам эквэтгъэт , напэԓягъан ытԓён въэӈӈоԓьын .
42010031	Кэтэм-ым ынӈэнръэта гэԓеԓин ӈаанкакэн таароӈрагэԓевыԓьын , ынан ԓьунин ынӄэн о'равэтԓьан , гаԓянэн .
42010032	Ынӈин-ым гитԓин ымы левийыԓьын , ынан гитэнин ынкъам кавранэн .
42010033	Ынӄоры ванвэты , миӈкы нытваӄэн тэвиминӈэтыԓьын , пыкиргъи самарияԓьын . Ынан ԓьунин ытԓён ынкъам ейвэчу рытчынин .
42010034	Ытԓён эймэквъи , ынӄъом , энаркэԓепԓыткок ынин атынвыт мытӄэ эвыр э'кимԓе , рыкыԓвэннинэт . Ынӄоры ынан рывакъовнэн тэвиминӈэтыԓьын ченэтосёԓыткынык , рыпкирэннин рамкыԓьырагты ынкъам ынкы винрэннин ытԓён .
42010035	Ӄоԓетъыԓёк ынан йыԓнин рамкыԓьыраэтынвэты мынгыквын ынкъам иквъи : „ Ӄывинрэтыркыниткы ытԓён , титэ-ым гым трэпэԓӄынтэтгъэ , ынкы трамынгыквынат ымыԓьо ӄутти яаёттэ “ .
42010036	Мэӈин ынӄэнырык ӈыроргарык гыныкгэта гатваԓен ынанчымчаԓьо тэрмэчьыӈыԓьэ рытавэмэнӈавъё о'равэтԓьагты ? »
42010037	Законынчечаватыԓьын татԓыӈгъэ : « Ынӄэн-ым ӈан мэӈин ейвэчетгъи » . Иисусынэ ынкы ивнин ытԓён : « Ӄыԓеркын , ынкъам ымы гыт ынӈин ӄитыркын » .
42010038	Марфан ынкъам Мариян ярак . Рымагтэты тыԓяма рэгъючечӈыԓьырык рээн , Иисус етгъи ӄоԓ мъанымнымэты . Ӈэнку ӈэвъэнйыръэ , нынныԓьэ Марфа , э'йӈэвнинэт ытри ыныкрагты .
42010039	Ынин гатваԓен чакэттомгын , нынныԓьын Мария . Мария вакъогъэ Этынвэн гыткаӈӄач ынкъам нэнапаԓёмтэԓӄэнат Ынинэт вэтгавыт .
42010040	Марфа-ым ныгпиԓьэтӄин кывайынво . Ытԓён эймэквъи ынкъам иквъи : « Этынвэгыт , эви Гыныкы тымӈаԓгоԓяӄ , гымыкчакэттомга пэԓянэн гымыкы ымыԓьо мигчир ? Ӄиквын ытԓён , иӈӄун ынан гым нинэвинрэтгъэн » .
42010041	Иисусынэ-ым ивнин ытԓён татԓыӈык : « Марфайгыт , Марфа , гыт гыпиниԓюркын ынкъам мыкэмэркэчетыркын ,
42010042	аԓымы-ым ыннэн вэты эӈъэԓю ԓынъёԓӄыԓ . Марияна-ым ԓьунин ыныкы ԓыгэяагты ваԓьын , ынӄэн ыныкайпы ӄырым ы'ниткэгъэн » .
42011001	Ченъёргаввэтгав . Ӄоԓ гитԓин Иисус гаченъёргаввэтгавԓен ӄоԓ ванвык . Ытԓён пԓыткугъи , ӄутынэ рэгъючечӈыԓьэ ивнин : « Этынвэгыт , ӄыныгъюԓевыткуги ченъёргаввэтгавык , ӄынур Иоаннына рыгъюԓевнинэт ынинэт рэгъючечӈыԓьыт » .
42011002	Иисусынэ ивнинэт ытри : « Ченъёргаввэтгавык ынӈот ӄивыркынитык : Ытԓыгын мургин , и'и'к ваԓьэгыт , мачынан ԓыгивэймэну ы'ныԓгыркын нынны Гынин ! Мачынан нынъэԓын Энанԓявагыргын Гынин , мачынан нытваркын тъэвчемгъогыргын Гынин нутэйиквик , ӄынур-ым и'и'к .
42011003	Ӄыԓпынрыткоркын ягтаԓынво рооԓӄыԓя морыкы амӄынъыԓёк ,
42011004	ынкъам ӄынэнаачытораквынат мургинэт э'ӄэԓтэтти , ӄун-ым ымы моргынан мытнэнаачыторавыркынат тинэнъэӄэӈэтыԓьыт морыкы . Ӄитги Гыт ынӈин , иӈӄун вэты авнатвака морыкы кыттэнгыеӈыт , ипэ-ым ӄывириӈыткуги анӈэнаԓьэпы » .
42011005	Ынӄоры Иисус иквъи ырыкы : « Энмэн-ым , ӄынур турык варкын тумгытум , ынкъам вай гыт етгъи ыныкагты гынунныкитэ ынкъам эвыӈӈогъан : „ Тумгигыт , ӄыначыӈаквынат гымыкы ӈыръо кавкавыт ,
42011006	гымыкы пыкиргъи тумгытум , ынраӄ-ым гым тэӈуйӈэ тытваркын рэӄэ кывэйык “ .
42011007	Ынӄэн-ым , мэӈин ярак ваԓьын , рататԓыӈгъа : „ Энанаромкавка аны гымыкы . Тытыԓ энмэч ганныматԓен , гымнан тынатчьавынат нэнэнэт , тыԓвавыркын пынрыткок гыныкы “ .
42011008	Тивыркынитык тури , энмэн эвыр ытԓён ӄырым ныԓӄутын ынкъам ӄырым ныйыԓнин ӄотына кавкав эмтумгыԓьэтык , эвыр тъэвванԓяк , ытԓён рэԓӄутгъэ ынкъам рэйыԓнин ынкэмиԓ , тъэр ынӄэнына рамӈыԓёнэн .
42011009	Ынкъам Гымнан тивыркынитык : ӄыйынатыркынэткы — ынкъам торгынан рэйминӈыткы , ӄыԓӄырирыркыниткы — ынкъам рэԓьуӈыткы , ӄыпэгчаткоркынэтык — ынкъам торыкы наратытԓёмӈын .
42011010	Гамгао'равэтԓьан , мэӈин ныванԓяӄэн — нэймитыткуӄин , микынэ нинэԓӄыриркин — ынӄэнына нинэԓьуӄин , ынкъам мэӈин нытытԓыпэгчаткоӄэн — ыныкы нытытԓёпӄэн .
42011011	Рэӄытԓыгэ рэйыԓнин аккагты кымъыԓгычгын , титэ ынӄэнына рамӈыԓёнэн ынык ыннээн ?
42011012	Эвытԓым , эвыр рамӈыԓёнэн ԓигԓиг , ыныкы рэйыԓнин чиԓимуӄ-эпээпэй ?
42011013	Ынкъам эвыр тури , анӈэнаԓьыо'равэтԓьаторэ , гэгъюԓеттури йыԓык ченэткмэйӈэты ръэнут таӈэты ваԓьын , ӄэйвэ эты тургин И'и'кин Ытԓыгэ ӄырым ныйыԓнин Эӈэӈин Выйивый ынӄэнырыкы , микынти Ынык ванԓяркыт ? »
42011014	Иисус эвытԓым Веельзевул ? . Ӄоԓ итык Иисус ныкаԓьантоӈатӄэн эйиԓыкыԓьыргин кэԓьэк , ынкъам , титэ кэԓы ӈытогъэ , эйиԓыкыԓьин вэтгавыӈӈогъэ . Рэмкын гиничгытэтԓин .
42011015	Ытръэч-ым ӈыръыӄутти гивԓинэт : « Ынӄэн Веельзевулынэ , кэԓьэргин очоча , рэрмэвэннин Ытԓён каԓьантавык ! »
42011016	Ӄутырык-ым нытэнгыеӈӄин Ытԓён — натъэвванԓяӈӈогъан Ыныкайпы эӈэӈгыйив э'э'йпы .
42011017	Ытръэч-ым Иисусынэ , ԓыги ԓыӈэ ыргинэт чимгъут , ивнинэт ытри : « Варат гэмгэнутэкин чинит ыныкчыку э'ӄэткуԓьын ръоравэтԓьатаԓпыгъа , ымы-ым ройыръын , миӈкы ӄонпыӈ амъянратко ваԓьыт , рэтъэттывигъэ .
42011018	Эвыр-ым ымы каԓьайӈын-Сатана чинит ыныкчыку янръатгъэ , эви-ым ынин энанԓявагыргын ранкытгыԓгаквъа ?
42011019	Эвыр Гымнан тынынтоӈатыркынат кэԓьэт Веельзевулынин армагырга , ръаармагырга-ым турыкэккэрык нанынтоӈатыркынат ытри ? Ынӄэната ытри нытванат торыкы судыԓьу .
42011020	Эвыр-ым Гымнан Эӈэӈин армагырга тынынтоӈатыркынат кэԓьэт , эвыӈан , Энанԓявагыргын Эӈэӈин энмэч етгъи торыкагты .
42011021	Эвыр эрмэԓьэ о'равэтԓьата гырыма рыюркынин чиниткин яраӈы , ынин яӈайыръын гынрэтэты ратвагъа .
42011022	Ытръэч-ым эвыр пэнрыткоркын ыныкы мэӈин армаӈ ваԓьын , эвыр раԓвыгнэн ытԓён , риткэгнин ынык ырыт , ръэнут мычвыно ԓыгнин ынӄэнына , ынкъам рэтэйвыгнин ынык пэрэё .
42011023	Мэӈин ванэван Гымык рээн нытвагъан , ынӄэн Гымык о'раԓвагты ваԓьын . Мэӈин ванэван нынумэкэвын Гымык рээн , ынӄэн ныԓяпԓыпатӄэн » . Кэԓьин паԓӄынтатгыргын «
42011024	Титэ кэԓы нынтоӄэн о'равэтԓьайпы , ытԓён ныԓейвыткуӄин эмԓыкэванвыткок , эмыԓӄырирэ ваны паӈъэвӈытокэн , ынкъам эԓьукэ ԓыӈык , нивӄин : „ Китаӄун-ым мыпэԓӄынтэтгъэк гымыкрагты , мэӈӄо тынтогъак “ .
42011025	Ынкъам , пэԓӄынтэтык , нинэԓьуӄин ынӄэн гэӈуйвэгыткуԓин ынкъам гэйыръытвыԓин .
42011026	Ынкэӈит ытԓён нэквэтӄин ынкъам нинэпириӄинэт ынык рээн ӄутти ӈэръамытԓыӈэн кэԓьэт , пытӄыанӈэнаӈ ынык ваԓьыт , ынкъам ытри , рэсӄивык , ынкы нынымытваӄэнат . Ӄымэԓ ӈотэнъоравэтԓьан пытӄыа'ткэӈ ы'ттъыёԓвагыргык нытваӈӈоӄэн » .
42011027	Иисус о'птыӈ вальын Ионана . Иисусынэ ынӄэн тывма , ӈэвъэнйыръын о'равэтԓьаԓыкойпы ӄуԓиԓьэтгъи : « Кычьымыԓьын ынӄэн ытԓя , микынэ нагтогыт Гыт ынкъам нанԓыватгыт ! »
42011028	Иисус-ым татԓыӈыткогъэ : « Кычьымыԓьыт ынӄэнат , микырык наваԓёмыркын Эӈэӈин вэтгав ынкъам нэркыԓеркын тывъё ! »
42011029	Титэ-ым рэмкын умэкэтръугъи Иисусынэ гроԓмакы , Ытԓён вэтгавыӈӈогъэ : « Коԓё гъэӄэрэԓин игыркин тыӈэрэт ! Натъэвытвыркын эӈэӈгыйив , ытръэч-ым ӄырым ныйыԓын ырыкы эӈэӈгыйив , рыпароч Ионан эӈэӈгыйивык .
42011030	Миӈкыри Иона нъэԓгъи эӈэӈгыйиву Ниневиякэн нымытваԓьырыкы , ԓыгэн-ым ынӈин Экык О'равэтԓьаргэн ратвагъа эӈэӈгыйиву игыркин тыӈаратэты .
42011031	Айваԓыӈӄачкэн тиркэрмэӈэв рэетгъэ Суд-ы'ԓёк ынкъам энаачо рэԓгыгнинэт ӈутинтыӈэрэткин о'равэтԓьат , ӄэԓёӄъым ытԓён нотачьомыткынгыпы гэетԓин паԓёмтэԓынво тиркэрмин Соломонын кувчемгъогыргын . Игыр-ым турык рээн ынӄэн , мэӈин о'птыӈ ваԓьын Соломонына .
42011032	Нымытваԓьыт Ниневияк рэенӈыт Суд-ы'ԓёк ынкъам энаачо нэрэԓгыӈын ӈутинтыӈэрэт , ӄэԓёӄъым ниневияԓьа , ваԓёмык Ионанэн тъэввэтгаквыргын , ыргин ы'мпаӈвагыргын аԓваӈ гэтчыԓин . Игыр-ым турык рээн Ынӄэн , Мэӈин о'птыӈ Ионана ваԓьын » . Ээк овэкэгты «
42011033	Ванэван микынэ нытриԓнин ӈыԓетыԓьын ээк ыяа ваԓьык ванвык эвытԓым кукэгиӈкы . Аны вай йъэԓыги ынӄэн нытриԓӄин оԓечгыткынык , иӈӄун рэсӄивыԓьэ ы'нԓьуркын ӄэргыӄэр .
42011034	Гынинэт ԓыԓет — ынӄэн гыныкувикин ээк . Эвыр гынинэт ԓыԓет тэӈык инэԓьуркыт , ымыԓьо гынин увик ӄэргыԓьын . Ыныкит-ым ԓыԓет инэԓьуркыт э'ткиӈык , ымыԓьо гынин увик вусӄыԓьын .
42011035	Аны вай ӄыгитэ , гыныкгэта ӄэргыӄэр , гыныкчыку ваԓьын , ӄырымэн эты вусӄывуч ?
42011036	Ынӄэната , эвыр ымыԓьэты гынин увик ӄэргыԓьын ынкъам уйӈэ ымы ръэнут вусӄыԓьын , ынкы ымыԓьэты ӄэргытваркын , ӄынур аакгыпы рыӄэргавъёйгыт » .
42011037	Иисус рэнаачатыркын . Титэ Иисус вэтгавыпԓыткогъэ , ӄоԓ фарисейыԓьа э'йӈэвнин Ытԓён митиврэк . Иисус рэсӄиквъи ынкъам арычгывакъогъэ .
42011038	Фарисейыԓьа-ым ԓьунин , энмэн Ынан ԓюӈиԓгытэвэ мынгыт мэтэвраӈӈотагнэты , ынкъам гиничгытэтԓин .
42011039	Ытръэч-ым Этынва ивнин ытԓён : « Вай-ым торгынан , фарисейыԓьа , гыргочаӈӄач койӈыт ынкъам уӄӄэмэт эчерикэ рытыркыниткы , ипэ-ым тури нытуԓьытури ынкъам нанӈэнаторэ .
42011040	Тотъэты ваԓьыторэ ! Эви Ынӄэнына , Микынэ рытомгавнэн тургин гыргочан , ванэван нынтомгавнэн ымы тургин йыръын ?
42011041	Ӄылпынрыркынэткы ӈъоԓьыт ымԓеӈгыпы рэвинрэнӈэ ытри , ынкэӈит турык ымыԓьо ратвагъа эпэты ваԓьо .
42011042	Э'тки торыкы , фарисейыԓьыторэ , ӄэԓёӄъым торгынан йыԓыркыниткы мынгытӄав чывипыт мятайпы , рутайпы-таӈыткэвъайгыпы ынкъам ӄутти тыӈачьэпы эвыр ырыгтыӈайыръэпы , тури паатык ӄэгԓын итык ынкъам ы'ԓгычьэтык Аӈаӈэты . Аны вай рыковратавъёԓӄыԓ ынӄэн , ынкъам ымы ӄоԓ антээватка .
42011043	Э'тки торыкы , фарисейыԓьыторэ , ӄэԓёӄъым тури нытэӈычьэттури инэнԓек синагограк , тэгъеӈыркынитык , иӈӄун нывэймэнъэв ы'нйиԓытриԓыркынитык варатэн омакатынвык .
42011044	Э'тки торыкы ! Тури ӄынур эгыйивӄэвкыԓьинэт панэнаԓьытванвыт : о'равэтԓьат ԓейвыткуркыт ынӄэнаткынык ратгэмаво ԓыӈэ » .
42011045	Ынкэӈит ӄоԓ законынчечаватыԓьын крупупэтгъи Иисусына : « Инэныгъюԓевэтыԓьигыт , Гыт ынӄэната ымы морыкы инэнъээ'выткуркын » .
42011046	Ытръэч-ым Иисус иквъи : « Э'тки ымы торыкы , законынчечаватыԓьыторэ , ӄэԓёӄъым торгынан аӈъачтагнэты о'равэтԓьарыкы йыӈэркыниткы имтит , чинит-ым ымы ӄырым киткит ӄынвинрэттык .
42011047	Э'тки торыкы , ӄэԓёӄъым тэйкыркыниткы кэтъоквыт мэтъатвыткоԓьырыкы , микынти ганмыԓенат тургин ы'ттъыютԓьэрык .
42011048	Ӈотӄэната рыкаԓыровыркынэткы , вэтгыры варкынэтык турык ы'ттъыютԓьэк рээн : ыргынан ганмыԓенат мэтъатвыткоԓьыт , торгынан-ым тэйкыркыниткы ырыкы кэтъоквыт .
42011049	Эӈэӈэ Чиниткин кувчемгъогыргык митъэԓьунин ынӄэн , титэ иквъи : „ Гымнан трэнӈивынэт ырыкы мэтъатвыткоԓьыт ынкъам пынԓыратыԓьыт . Ӄутти ыргынан наранмынат , ӄутти ԓымынӄо нэрэркыԓеԓьэтынэт .
42011050	Ынкъам Гымнан трэтэнымчевӈын игыркин тыӈэрэт курэ ымтымъёттэ мэтъатвыткоԓьык рытомгавтагнэпы вагыргын :
42011051	Авельгыпы Захариятагнэты , мэӈин ганмыԓен вытгырык энанэнтыткованвык ынкъам таароӈрак “ . Ии аны , тивыркынитык : трэтэнымчевӈын ӈутинтыӈэрэт .
42011052	А'ткэӈэты торыкы , законынчечаватыԓьыторэ , ӄэԓёӄъым торгынан ԓыги рытчыткы , миӈкыри рэсӄивык Энанԓявагыргэты Эӈэӈин , ытръэч-ым тури чинит ԓюӈрэсӄивэ , ынкъам ымы рэрэсӄивӈыԓьыт ԓюӈытриԓе » .
42011053	Иисусынэ тывнэн ӈоот ынкъам ӈытогъэ . Ынкатагнэпы инэнчичевэтыԓьэ Каԓегыргыкэн ынкъам фарисейыԓьа , анӈэнайпыԓьыт Ыныкы , намӈыԓёԓьатыӈӈогъан ,
42011054	иӈӄун вэԓер рэӄык энаачо ԓыӈык Ытԓён .
42012001	Ынӈэ эвинвыы'ръунтэткэ . Ынкэӈит умэкэтгъэт йъарат кытнымкыӄэнат о'равэтԓьат , рыпэт ӄычекытвак нырыттэԓыткоӄэнат ыргичгу . Иисус эвыӈӈогъэ Ынин рагъёчачӈыԓьырыкы : « Гынрыру ӄыԓгыркыниткы фарисейыԓьэн нэнаврыӈӄэн винвыы'ръунтэт .
42012002	Уйӈэ ымы ръэнут атчеты ԓынъё , ръэнут ӈотӄо эвытрэткэ нынъэԓын , ынкъам ымы уйӈэ ръэнут вэнвакы ваԓьын , ръэнут ӈотӄо ԓыги эԓгыкэ нынъэԓын .
42012003	Ымыԓьо , ръэнут тывыркынэткы вусӄымчыку , нараваԓёмӈын ы'ԓёӄэргык , ынкъам ръэнут торгынан ӄотына вэнвывэтгава ивыткы ярак , нараӄоԓеԓьаттывӈын ӈаргыноӈӄач о'раӈ » . Мэӈин э'ӄэԓиӈу ԓынъёԓӄыԓ «
42012004	Тивыркынитык , Гымыгтумгытури : ынӈэ э'ӄэԓиӈу эԓгыкэ ынӄэнат , микырык гаймаӈэн наранмыӈын эмувик , ынӄоры ӄырым ръэнут ԓым ы'нынрэӄэвын .
42012005	Гымнан трэныгйивэнӈын , мэӈин торгынан э'ӄэԓиӈу ԓынъёԓӄыԓ : айыԓго ӄыԓгыркыниткы Ытԓён , Мэӈин кытармаԓьын ринтык тымъёйгыт таӈӄонпыӈтанымчаӈгыргыкэн ванвэты . Ии аны , тивыркынитык , ынӄэн вай Ытԓён айыԓго ԓынъёԓӄыԓ !
42012006	Эви ванэван ӈиръэ пыԓвынтыманэт ы'нъяанат корынво мытԓыӈэн мъыпчиӄэт ? Эӈэӈэ-ым ԓёӈынтыгэвата ымы ыннэн ырыгԓыку .
42012007	Турык-ым ымы кырвитти ԓевтык ымыԓьо гарыԓгыԓенат . Ынӈэ э'ӄэԓиӈэткэ ! Тури этчывэԓыӈ ваԓьыторэ мыгмъыпчиӄэк » . Микынэ э'нӄу рэԓгыгнин Иисус «
42012008	Гымнан тивыркынитык : гэмгэмэӈин ивыпкэ ынкъам о'раӈ ԓымаԓявыркын Гымыкы , ынӄэн Эккэтэ О'равэтԓьаргэн ратвыгнэн ангелырыкы Эӈэӈин : „ Ытԓён — Гымнин “ .
42012009	Гэмгэмикынэ-ым э'нӄу нэрэԓгыркынигым о'равэтԓьарык ягна , ынӄэн ымы Ынан э'нӄу рэԓгыгнин Эӈэӈин ангелырык ягна .
42012010	Эвыр мэӈин ракоԓьовэтгавыркын О'равэтԓьа-Аккагты , Эӈэӈэ ранэнаачыторавнэн , ытръэч-ым микынэ анӈэна коԓьотвыркынэн Эӈэӈин Выйивый , ынӄэн Эӈэӈэ ӄырым нынэнаачыторавнэн .
42012011	Титэ нэрэпиритык синагограгты армагты ынкъам очо ԓыӈъёгты , ынӈэ тури эԓиӈиԓюкэ , миӈкыри очыткок чинитувик вэрэӈынво , ԓымэвыр ръэнут тывык ,
42012012	ӄэԓёӄъым Эӈэӈин Выйитэ нэрэныгъюԓевтык кэтэмынкэӈит , ръэнут очыткок » .
42012013	Эчимгъукэ ваԓьын гаймычьыԓьын . Икумэӈин о'равэтԓьаԓыкойпы иквъи Иисусына : « Инэныгъюԓевэтыԓьигыт ! Ӄиквын гымнин йичьэмиттумгын , мачынан нынъянръавнэн гымыкы ытԓыгэ пэԓяё яайыръыгаймычьын » .
42012014	Иисусынэ-ым татԓыгнэн ытԓён : « Микынэ найпатгым Гым судык тури ԓымэвыр рычичьэтык тургинэт а'тъеквыргыт ? »
42012015	Ынӄоры-ым Ытԓён эвыӈӈогъэ ырыкы : « Гынрыру ӄыԓгыркыниткы рапойгыӈпэчгычьатгыргын , ӄэԓёӄъым о'равэтԓьэн вагыргын атвакыԓьэн нымытвайыръэпы , ӄэйвэ эвыр ынык варкын ымыԓьо гапароԓма » .
42012016	Иисусынэ тывнэн ырыкы нэнъайвымӈыԓтэԓ : « Ӄоԓ гаймычьыԓьэн энанынӈавъяргык гатваԓен тэӈтыӈэчьынӈэн .
42012017	Ынкъам ытԓён нычимгъуӄин : „ Ынраӄ вай мырэӄыгъэк ? Гым уйӈэ аванвыка румкэвык тыӈэчьынӈэн “ .
42012018	Ынӄъом ытԓён иквъи : „ Вай-ым ынӈин гым тритгъэ : трэнчимэвӈынэт гымнинэт пэтыгынрэтрат ынкъам трэтэйкыӈынэт нымэйыӈӄинэт , трамайынԓяӈын ӈэнриԓы ымыԓьо кавкавтыӈачьыԓӄыԓ ынкъам гымнинэт ымыԓьо ӄутти тыӈачьырооԓӄыԓтэ ,
42012019	ынкъам эмӄэԓеԓвынэ триквъэ : игыр гымык нымкыӄин нымытвайыръын , ратанӈавӈэн мыкгэвэгты . Ӄыпаӈъэвӈыторкын , ӄыӄамэтваркын , ӄиквичиркын ынкъам ӄытэӈычьэтыркын “ .
42012020	Ытръэч-ым Эӈэӈэ ивнин ытԓён : „ Эчимгъуки ! Игыр ныкитэ гыт рэвъигъэ . Мэкына рапэԓятгъа ымыԓьо гынан рытэнмавъё ченэтовэкэгты ? “
42012021	Ынӈин нытваӄэн о'равэтԓьак , микынэ румэкэвыркынин гаймычьын ченэтэты , наӄам ванэван ныяатконэн Эӈэӈин тагъяӈгыргыгъет » .
42012022	Ԓымаԓятгыргын ԓымэвыр ӄовчемгъогыргын . Рагъёчачӈыԓьырыкы-ым Иисус иквъи : « Ынӄэната Гымнан тивыркынитык : ынӈэ эӄувчимгъукэ рооԓӄыԓеты ынкъам авэръэты .
42012023	Аԓымы ягтаԓгыргын этԓы ытръэч рооԓӄыԓ , ынкъам увик варкын этԓы амавэръэты .
42012024	Ӄыгитэгыткы вэԓвыт : ытри ванэван нинэнритԓевынэт ынкъам ванэван ныпиӈвытрывъэйгыркинэт , уйӈэ ырык ымы гынрэтрат-ӄумъыт ымы кавкавтыӈачьыԓӄыԓкэн яӈат , наӄам Эӈэӈэ нинэрэӈӄинэт ытри . Миӈкэмиԓ-ым тури таӈыӈ пчиӄэк ?
42012025	Микынэ ӄовчемгъогырга гаймаӈэн рэнивԓевнин чиниткин ягтаԓгыргын вэԓер-ым ыннанкаԓевытгырэты ?
42012026	Эвыр-ым торгынан рыпэт ынӈин ваԓьын мъэӄэй ԓывавыркынэткы , рэӄу ӄувчимгъуу ԓыӈыркыниткы ӄутти ?
42012027	Ӄыгитэгыткы миӈкыри нымэйӈэтӄинэт тампэраэԓгытыӈачьыт : ытри ванэван нымигчирэтынэт , ванэван нываӈэнат . Ытръэч-ым , тивыркынитык , рыпэт Соломон эргычьанма ԓёӈавэръэпыԓьын таӈыӈ ынӄэнак гэмгэтыӈэчьык .
42012028	Эвыр Эӈэӈэ ынӈин равэръэпатыркынэн въагԓыӈын , э'ми игыр варкын , эргатык-ым нэрэнинтыӈын йынйынэты , эты ӄырым ы'навэръэпаттык ымы тури , мъаԓымаԓкэторэ ?
42012029	Ӄун-ым эԓӄырирыԓьэткэ , ръэнут торгынан рэнуӈыткы ԓымэвыр ръэнут рэԓпыӈыткы , ынӈэ эӄувчимгъукэ .
42012030	Ынӄэн авынчемгъоё ӄутыргин нымытваԓьыргэн нутэйиквик . Тургин Ытԓыгэ ԓыги , тури ӄамэтваԓьыԓӄыԓторэ , ыпавыԓьыԓӄыԓторэ ынкъам авэръэпыԓьыԓӄыԓторэ .
42012031	Ԓыгикытъэттэгын ӄыԓӄырирыркыниткы Энанԓявагыргын Эӈэӈин , ымыԓьо-ым чымӄык рэйыԓнин торыкы .
42012032	Ынӈэ э'ӄэԓиӈэткэ , мъыӈаԓвыԓьэты пэраԓьыторэ ! Ӄэԓёӄъым тургин Ытԓыгэ рантэнмавнэн торыкы Энанԓявагыргын .
42012033	Ӄынвиԓыткувыркыниткы ръэнут турык ваԓьын ынкъам ӄывинрэтгыткы ӈъоԓьыт . Ӄытэйкыркыниткы торыкы апэтаткыԓьэнат гаймычьыёчгыт , этэԓпыкыԓьин анъямынгыквын и'и'к , ӈэнри туԓьэтыԓьын эймэвкыԓьин ынкъам миӈкы ӄырым рэӄэ ынӄэн нынъэӄэрэвнин .
42012034	Ӄэԓёӄъым миӈкы тургин гаймычьын , ынкы ратваркын тургин ԓинԓиӈ » . Кыюԓьэтыԓьын пурэԓ «
42012035	Ӄытваркынэтык ӄонпыӈ тантэнмавэты : эвиръыт тургинэт гэричитԓинэт ынкъам ээкэт гэнынԓевԓинэт .
42012036	Энагԓятыԓьо ӄытваркынэтык ынӄэнырыкы , микырык нъатчаркын этын , пэԓӄынтэтыԓьын ӈавтыӈгыргэпы , иӈӄун ԓыгэн ынкы тытԓынвэнтэтык ыныкы , титэ ытԓён рэпэԓӄынтэтгъэ ынкъам ракагпэгчаткогъа .
42012037	Кычьымыԓьыт ынӄэнат пурэԓти , микынти пэԓӄынтэтыԓьэ этынва рэԓьугнинэт эйыԓӄэткыԓьинэт . Ԓыгиӄэйвэ тивыркынитык , ынан чинит рэричиннин иръын , рантэнмавнэн рооԓӄыԓ ынкъам ранвакъовнэнат ытри кывайынво .
42012038	Кычьымыԓьыт ытри , эвыр этынва рэԓьуркынинэт эйыԓӄэткыԓьу ваԓьо , икутитэ ытԓён рэпэԓӄынтэтыркын , гынунныкирик эвытԓым эргыръома .
42012039	Ԓыги ӄыԓгыркыниткы , эвыр яраэтынва ԓыги нъынтынин , титэ рэетгъэ туԓьэтыԓьын , ӄырым нъывэԓвачьатын вэнвырасӄэквыргык ыныкрачыкогты .
42012040	Ымы-ым тури ӄытваркынэтык тэнмавэты , ӄэԓёӄъым Экык О'равэтԓьаргэн рэпэԓӄынтэтгъэ ынӈот , титэ торгынан ӄырым ӄъатчагыткы » .
42012041	Ынкэӈит Ытԓён пынԓёнэн Пётрына : « Этынвэгыт , Гынан тывыркын ынӄэн нэнъайвымӈыԓтэԓ морыкагты ԓымэвыр ымыԓьорыкы ? »
42012042	Иисус татԓыӈыткогъэ : « Ӄытваркынэтык ынӈин ваԓьо , ӄынур мычвынэты ваԓьын ынкъам кувчемгъоԓьын яраэнанԓяԓьын , мэӈин этынва аԓгыгаркэгты гаймаӈэн райпаннэн ымыԓьо пурэԓин ынпычьу ынкъам ранывъёԓьавнэн ыныкы тэйвыӈык ыргин рооԓӄыԓ .
42012043	Кычьымыԓьын ынӄэн пурэԓ , мэӈин пэԓӄынтэтык этынва рэԓьугнин ынӈин итыԓьын .
42012044	Ԓыгиӄэйвэ тивыркынитык , ынӈин ваԓьын пурэԓ этынва райпаннэн ынпычьу ынин ымнымытвайыръык .
42012045	Эвыр-ым ӈотӄэн пурэԓ эмӄэԓеԓвынэ риквъэ : „ Ӄырым пэтԓе ныпэԓӄынтэтын этын “ , ынкъам ратаԓяйвыӈӈонэнат пурэԓти ынкъам пурэԓӈэвти , ръаӄэмԓёӈӈогъа , раӄамэтваԓьатыӈӈогъа , —
42012046	этын ӈутинпурэԓин рэпэԓӄынтэтгъэ , титэ ынӄэнына ӄырым нъатчанэн ытԓён , ынкъам ынкэӈит кэԓивытгырык , титэ ынан таӈгэмо ; этынва ратаԓяйвынэн ынӄэн ынкъам рунмэтчигнин , рэтэнымчегнин ӄынур очыԓьыкыԓьэн .
42012047	Пурэԓ , микынэ ԓыги ԓыӈыркынинэт ыныкэтынвэн чинитчимгъут , тагъяӈгыргыт , ытръэч-ым ӄырым нынкуврэтэвнинэт ынӄэнат , эейвэчкэ наратаԓяйвын .
42012048	Эвыр-ым пурэԓе ынӄэнат гэмо нинэԓгыӄинэт ынкъам рэнрэӄэвнин ръэнут ӈан , рэӄык курэ ытԓён таԓяйвыёԓӄыԓ , танымчаӈгыргын ыныкы ратвагъа тъарыӈ . Мэкына нымкъэв гэйытԓин , ынӄэнайпы нымкъэв рамӈыԓёгъа , ынкъам мэкына нымкыӄин мычвыно гэԓгыԓин , ынӄэнайпы пытӄымыкыӈ ратъэвымӈыԓёгъа » . Янръатгыргын «
42012049	Гым тыетык рынынԓявынвы йынйын нутэйиквик , ынкъам ԓыгикытъэттэгын тытэгъеӈыркын , иӈӄун ынӄэн энмэч ныюнэтын !
42012050	Ӄытыԓьыԓӄыԓигым Гым тымынвэты , ынкъам тыԓиӈиԓюркын ынӄэн нъаԓтагнэты !
42012051	Тури ӈэвэӄ чимгъуркынитык , Гым тыетык йыԓынво онтымвагыргын нотаеквэты ? Гымнан тивыркынитык — ванэван , янръатгыргын !
42012052	Ӈоткатагнэпы , эвыр ярак мытԓыӈыргарэ , ытри раянръанӈыт : ӈыроргарык э'нӄу нэрэԓгыркынэт ӈирэӄ ынкъам ӈирэргэрык э'нӄу нэрэԓгыркынэт ӈыроӄ .
42012053	Ытԓыгэ э'нӄу рэԓгыркынин экык , ытԓьата э'нӄу рэԓгыркынин ӈээкык ынкъам ӈээккэтэ э'нӄу рэԓгыркынин ытԓя , ӈавматаԓьа э'нӄу рэԓгыркынин ынтэ ынкъам ынтыёта э'нӄу рэԓгыркынин ӈавматаԓьын » .
42012054	Гыйивыт эймэвтыԓеԓьин этгыргэн . Ӄычекытваԓьырыкы-ым Иисус иквъи : « Титэ торгынан ԓьуркыниткы , ӄэраԓгыӈӄач ининигъи йъын , тури ԓыгэн эвыр ивыркынитык : „ Риԓыръугъэ “ , ынкъам ынӄэн ынӈин нытваӄэн .
42012055	Титэ-ым айвачыӈӄачайпы , тури нивтури : „ Рагытԓягнаръогъа “ , ынкъам ынӄэн ынӈин нытваӄэн .
42012056	Винвыы'ръунтэтыԓьытури ! Гъюԓетыԓьытури эԓкыԓык ӈаргынэн , ԓыги нинэԓгытури рэрэӄыӈытык , ԓьома-ым гыйив эймэвтыԓеԓьин этгыргэн , тури ванэван ӄырэӄытык ?
42012057	Иа'м торгынан чинит ԓывавыркынэткы кычгэпык , ръэнут торыкы эпыӈ вальын ?
42012058	Вай-ым тэнмычьын , титэ гыт тыԓеркын гынык раԓвыӈчеттомгык рээн судэты , нымэԓьэв ӄитги ынӈин , иӈӄун ӄывэтгычьатгэ ынык рээн еп тыԓяма , ӄэԓёӄъым ынан нэрэнԓьэтэтгыт судыԓьэты , судыԓьэ-ым нэрэйыԓгыт восӄырамэгчератыԓьэты , восӄырамэгчератыԓьа-ым нэрэнинтыгыт восӄырачыкогты .
42012059	Ԓыгиӄэйвэ тивыркынигыт , ӈоонӄо ӄырым ӄынтогэ , виин ӈан ачыӈыпԓыткока ытръэсӄэвкин мъаманэӄайтагнэты » .
42013001	Ы'мпаӈвагыргын аԓваӈ ӄытчыгын , иӈӄун эвнэвъикэ . Ынкэтэгнык ӈыръыӄутти етгъэт Иисусына ынкъам пыӈыԓтэԓгъат , энмэн гаԓиԓеяԓьыт ганмыԓенат Пилатына , титэ ытри гатаароӈԓенат .
42013002	Иисусынэ ивнинэт ытри татԓыӈык : « Тури чимгъуркынитык , ынӄэнат галилеяԓьыт гатваԓенат а'ӄаԓтатыӈ ваԓьо ымыԓьо ӄутырык галилеяԓьырык , эвыр ынӈин тэвиминӈэтгъэт ?
42013003	Аны ванэван , тивыркынитык ! Ытръэч-ым эвыр тургин ы'мпаӈвагыргын ӄырым аԓваӈ ӄытчыгыткы , рэвъитык ымыԓьоторэ , ӄынур ытри !
42013004	Эвытԓым тури чимгъуркынитык , ӈан кыԓгынкэн ӈыръо пароԓ о'равэтԓьат , мэкырыкы эрэтгъи Силоамкэн эквырайӈын ынкъам тымнэнат ытри , гатваԓенат энаачыӈ ваԓьо ымнымытваԓьырык Иерусалимык ?
42013005	Аны ванэван , тивыркынитык ! Ытръэч-ым эвыр ы'мпаӈэты ваԓьын тургин вагыргын ӄырым ӄынтэӈытвэтгыткы , рэвъитык ымыԓьоторэ , ӄынур ытри ! »
42013006	Этыӈэйыръыкыԓьин уттуут-инжир . Ынӄоры Иисусынэ тывнэн ырыкы нэнъайвымӈыԓтэԓ : « Ӄоԓ о'равэтԓьэн виноградынӈавынвык гэнӈэԓин уттуут-инжир . Ытԓён етгъи ӈэнриԓы ынкъам ӄырэрыӈӈонэнат ынкэкин тыӈэйыръыт , ытръэч-ым ԓюнԓьутэ .
42013007	Ынкъам ынкэӈит ынан ивнин мигчирэтыԓьын ынык нутэсӄык : „ Вай-ым энмэч ӈыръо гивиӈитти тыетыркын ӈутри ынкъам тыԓӄырирыркынэт ӈутинуттык тыӈэйыръыт , ынӄэнат-ым уйӈэ . Ӄъаԓыгатгагын ынӄэн ! Рэӄу ӈан яаркынэн нутэсӄын ? “
42013008	Ытръэч-ым ытԓён татԓыӈык ыныкы иквъи : „ Этынвэгыт , ӄыпэԓягын ынӄэн ӄээӄын ыннэн гивиӈит . Гымнан травыԓпаткоӈын ытԓён , траа'ԓямайӈыӈын нутэсӄын .
42013009	Вэчьым , ӄуԓигивик ынӄэн ратыӈайыръатыӈӈогъа ? Эвыр-ым ӄырым , ынкэӈит тръаԓыгатгаӈын ынӄэн “ » .
42013010	Ӈэвъэнйыръын гэнмэԓевэтԓин субботак . Ӄоԓ синагогык Иисус гэнинъэйвыԓин субботак .
42013011	Ынкы гатваԓен каӈэԓьытваԓьын ӈэвъэнйыръын , ытԓён аръаԓя ныԓвавӄэн вэтгатык : кыԓгынкэн ӈыръо пароԓ гивиӈитти гакаԓьайпыԓен .
42013012	Ԓьук ытԓён , Иисусынэ э'йӈэвнин ынкъам ивнин : « Ӈэвъэнйыръигыт ! Гыт этъыԓкыԓьу нъэԓи » .
42013013	Ынан мынгытрэԓнэн , ынкъам ытԓён ԓыгэн эвыр вэтгатгъэ ынкъам анъяӈӈонэн Эӈэӈ .
42013014	Синагогракэн очоч , анӈэнайпыԓьын ынӄэната , энмэн Иисусынэ рымэԓевэннин субботак , иквъи варатэты : « Варкыт ыннанмытԓыӈэн ы'ԓёт мигчирэткин . Ынӈэнъыԓёк-ым ӄыетыркынитык маԓявынво , ынӈэ-ым субботак » .
42013015	Ытръэч-ым Этынва татԓыгнэн ытԓён : « Винвыы'ръунтэтыԓьытури ! Эви ванэван микынэ турыгԓыку нывъяннэн вотытванвэпы тыркыԓьын ԓымэвыр ярагыннэкосёԓ субботак ынкъам нынрывинрынин эмлылпынрынво ?
42013016	Ытԓён-ым , яатԓьаӈав Авраамын , мэӈин каԓьайӈа-Сатанана ымыԓьо кыԓгынкэн ӈыръо пароԓ гивиӈитти кэӈиԓьу гэтчыԓин , чамъам рымаԓявъёԓӄыԓ тъычгыгыргэпы субботак ? »
42013017	Титэ Ынан ынӄэн тывнэн , ымыԓьо Ынинэт ӄыръачеттомгыт гаӈыркыԓятԓенат , варата-ым коргаво гэԓгыԓинэт Ынинэт чекаԓваӈ ваԓьыт тайкыгыргыт .
42013018	Въэйтыӈэчьыкин тыӈачьыԓӄыԓӄай ынкъам инэнпээв . Ынӄоры Иисус пынԓёгъэ : « Миӈкыри мытвыгъан Энанԓявагыргын Эӈэӈин ? Рэӄык Гымнан мынтэнмыгъан ынӄэн ?
42013019	Ытԓён гэнагԓятԓен въэйтыӈэчьыкин тыӈачьыԓӄыԓӄаеты , ръэнут о'равэтԓьата пиринин ынкъам инэнритԓевнин чиниткин инэнтыӈэвкин ванвык . Тыӈэчьыԓӄыԓӄэй мэйӈэтгъи ынкъам нъэԓгъи утту , ӄымэԓ ымы пчиӄэт гаймаӈэн такытчыгъёӈгъат ыныквырэткынык » .
42013020	Ынкъам ӄээӄын иквъи Иисус : « Рэӄык Гымнан мынтэнмыгъан Энанԓявагыргын Эӈэӈин ?
42013021	Аны вай ӄыгитэ инэнпээв : ӈоот вай ӈэвъэнйыръэ киткинуӄэй рытриԓнин пиӈвытрычыку , пэԓянэн ынкатагнэты , титэ-ым киԓит рэпээтгъэ » .
42013022	Нычьувыӄин тытыԓ . Иисус гэԓеԓин мэйӈынымнымысӄэтэ ынкъам мъэнымнымысӄэтэ , гинэныгъюԓевԓин о'равэтԓьак . Ытԓён гэквэтԓин Иерусалимэты .
42013023	Ӈыръымикынэ пынԓёнэн Ытԓён : « Этынвэгыт , ӄэйвэ эты ытръэч тъэркинэт рэегтэԓӈыт ? »
42013024	Иисусынэ ивнинэт : « Ӄыӄитпыԓьэттык , иӈӄун рэсӄивык нычьувыӄин тытԓеты , миӈкыри ӄун мыкыԓьыт рэрэсӄивӈыт , ытръэч-ым раԓвавӈыт .
42013025	Титэ-ым рэԓӄутгъэ яраэтын ынкъам ранныманнэн тытыԓ , тури ратвэтчатваркынэтык ӈаргыноӈӄач , тытыԓ рапэгчаткоӈӈоткы ынкъам рэвыӈӈотык : „ Этынвэгыт , ӄынвэнтэтгын морыкы ! “ Ытръэч-ым ытԓён рататԓыӈыткогъа торыкы : „ Гымнан гэмо , микытури ынкъам мэӈӄоторэ “ .
42013026	Ынкэӈит тури рэвыӈӈотык : „ Мури гынык чеэкэй гаӄамэтваморэ ынкъам гапавморэ . Гыт гинэныгъюԓевыткуйгыт морыкравытгырык “ .
42013027	Ытръэч-ым ытԓён риквъэ : „ Гымнан гэмо , микытури , мэӈӄоторэ . Аԓва ӄынъэԓтык гымыкайпы , ымыԓьоторэ э'ӄэԓтэтыԓьытури ! “
42013028	Рэԓьуӈыткы Авраам , Исаак , Иаков ынкъам ымыԓьо мэтъатвыткоԓьыт Энанԓявагыргык Эӈэӈин , тури-ым — ӈаргыноӈӄач , э'нӄу ԓынъёторэ ! Ӈэнку ратэргаттык тури ынкъам раванныӄъаӄаттык .
42013029	Рэенӈыт тыӈаӈӄачгыпы ынкъам ӄэраԓгыӈӄачгыпы , айгысӄыӈӄачгыпы ынкъам айвачыӈӄачгыпы ынкъам рарычгываӄъоӈыт кытӄамомакатынвык Энанԓявагыргыкэн Эӈэӈин .
42013030	Варкыт яачыӈкэнат , микынти рэнъэԓӈыт ы'ттъыёԓкэнано , ымы варкыт ы'ттъыёԓкэнат , э'ми рэнъэԓӈыт яачыӈкэнано » .
42013031	Иисусынэ тэрго ԓыӈыркынин Иерусалим . Ынкъам вай етгъэт ӈыръыӄутти фарисейыԓьыт ынкъам иквъэт Иисусына : « Гыт вынэ ӈоткоры ӄэквэтги , Иродына Гыт наранмыӈыркынэгыт ! »
42013032	Иисус татԓыӈгъэ : « Ӄыԓӄытгытык ынкъам ӄиквыткы ӈотэнъэгычгэты : „ Гым тыкаԓьантавыркын ынкъам тинэнмэԓевэтыркын ӈотэнъыԓёк ынкъам эргатык , ӈыроӄав-ым ы'ԓёк трэпԓыткугъэ .
42013033	Ытръэч ымы ӈотэнъыԓёк , ымы эргатык , ымы рымагтъыԓёк Гым тыԓеԓьыԓӄыԓигым , миӈкыри ӄун ынӈин атвакыԓьэн , иӈӄун мэтъатвыткоԓьын ы'нынмын этԓы Иерусалимык “ .
42013034	Иерусалим , Иерусалим ! Гынан тымыркынат мэтъатвыткоԓьыт ынкъам выԓгыпыткойвыркынат выква тыӈэвыёттэ гыныкы ! Тъэче Гымнан трэнумэкэвӈын гынин ымварат Гымык гроԓмакы , ӄынур пчиӄэтэ — ӄэйыпчиӄэт , ытръэч-ым гъэнӄэттури !
42013035	Ынкъам вайъым тургин яраӈы амӄачгыпо пэԓяркын ! Тивыркын торыкы , Гым торгынан ӄырым ӄинэԓьутык , виин энъэԓкэ вагыргын , титэ ривтык : „ Таӈаӈэнмыё Тыԓеԓьын Этынвэпы ! “ »
42014001	Фарисейыԓьэн ярак . Ӄоԓ итык субботак Иисус етгъи ӄоԓ фарисейыԓьэн очочен ярагты мэтэранво . Ытԓён ныԓгитэӈгитэӄин .
42014002	Иисусынэ ранъав гарычгывакъоԓен тъытԓьэн о'равэтԓьан , имԓыпээтыԓьын .
42014003	Иисусынэ пынԓёнэнат законынчечаватыԓьыт ынкъам фарисейыԓьыт : « Эты гаймаӈэн рымэԓевэтык субботак эвытԓым ынӈэ ? »
42014004	Ытри авъеткынка гатваԓенат . Рыйик рымэԓевэннин ытԓён ынкъам рытриԓнин .
42014005	Ырыкы-ым Ытԓён иквъи : « Эвыр икумикын турык экык эвытԓым тыркыԓьын рэрэтгъэ мэмԓынтоёԓгычыкогты , эви торгынан ынкэӄэй ӄырым ӄыгтогыткы ытԓён ымы субботак ? »
42014006	Ынкъам гаԓвавԓенат татԓыӈыткок Ыныкагты .
42014007	Нинъэйвын рамкыԓьэты ынкъам этынвэты . Иисусынэ нинэгитэӄин , миӈкыри рэмкыԓьырык ныԓӄырирӄинэт ы'ттъыёԓяӈӄач таӈыӈ ваԓьыт ванвыт , ынкъам тывнэн ырыкы нэнъайвымӈыԓтэԓ : «
42014008	Эвыр гыт нъэйӈэквыт ӄамомакатэты , ынӈэ авакъока таӈыӈ ваԓьык ванвык , миӈкыри ӄун вэчьым ынӈин ратвагъа , гъэйӈэвԓин мэӈин ӈан эргыпыӈ ваԓьын гынык .
42014009	Ынкъам этынва , э'йӈэвыԓьэ торыкы , гыт нэриквыт : „ Ӄыйыԓгын ынӄэн ваны ыныкы “ . Ынкъам гыт рыӈыркыԓявъёйгыт опопыӈ рэԓӄытгъэ ынанъаӄаванвэты .
42014010	Йъэԓыги , титэ гыт нъэйӈэвыркынигыт , ӄыԓӄытыркын ынкъам ӄывакъоркын яаԓеӈӄач ванвык , иӈӄун э'йӈэвыԓьэ гыт ы'никвыт : „ Тумгигыт , ӄывакъогэ таӈванвык ! “ Ынкъам ынкэӈит гыныкы ратвагъа ваймангыргын ӄутырык ымыԓьо арычгывакъотваԓьыԓыко .
42014011	Ӄэԓёӄъым гэмгэмэӈин э'ӈгыргоԓеты амытваԓьын наранӈыркыԓявӈын , микынэ-ым рыӈыркыԓявыркынэн чиниткин увик , нарангыргоԓявӈын » .
42014012	Ынӄоры Иисусынэ ивнин э'йӈэвыткуԓьын Ыныкы фарисей : « Титэ гынан э'йӈэвыркынэт о'равэтԓьат амгынотъыԓёӄамэтвагты эвытԓым воԓӄытвэӄамэтвагты , ынӈэ э'йӈэвкэ гынинэт тумгыт , ымы гынинэт йичьэмиттумгыт , ымы гынинэт чычеткинэт , ымы гаймычьыԓьыт энараԓьыт , аны вай ыргынан нэръэйӈэквыт ынкъам татԓыӈынво нэрэкывэйгыт .
42014013	Ӄамомакатыӈӈок ӄъэйӈэвыркынэт этъопэԓ ӈъочьыт , рочгыпыԓьыт , атӄыԓьыт , иԓкыԓьыт .
42014014	Вай-ым ынкэӈит мэчынкы гыт ракоргаквъа : ыргынан чамъам рэӄэ гыт ы'нынрэӄуԓымӈэквыт ынкъам ынӄэната гыт наранъямынгыквыгыт , титэ ԓыгипыԓьыт рэюӈыт » .
42014015	Нэнъайвымӈыԓтэԓык гатвыԓен ӄамомакат . Ӄутынэ ваԓьа ӄамэтванвык ӄача , ваԓёмнэн ынӄэн , Ытԓён ивнин : « Кычьымыԓьын ынӄэн , мэӈин раӄамэтвагъа Энанԓявагыргык Эӈэӈин » .
42014016	Иисусынэ татԓыгнэн : « Ыннанъоравэтԓьата рытэнмавнэн ӄэмумэкэт ынкъам э'йӈэвнинэт мыгрэмкыԓьыт .
42014017	Ӄамомакатыӈӈок , ынан тыӈивынин чиниткин выёԓьын ивык а'йӈавъёрыкы : „ Ӄыетгытык , энмэч тыӈымыԓьо гантэнмавԓен “ .
42014018	Ытръэч-ым ымъайӈавъёрык таӈыннаныӈ чиниткинэт энаачыт натвыԓьатыӈӈонат . Ы'ттъыёԓкэн иквъи : „ Гымнан вай игытӄэй тыркурын энанынӈавъергын , ӄытыԓьыԓӄыԓигым гитэк ынӄэн . Ивкэ эӄиӈъэюкэ ӄитги , ва “ .
42014019	Ӄоԓ иквъи : „ Гымнан тыркурынэт мытԓыӈэн куврэтти чымӈакоровачгыт ынкъам тратааӈысӄэвӈынат ынӄэнат , ивкэ эӄиӈъэюкэ гымыкы “ .
42014020	Ӈыроӄав иквъи : „ Гым выткуӄэй тыӈавтыӈык , траԓваквъа гым етык “ .
42014021	Выёԓьын пэԓӄынтэтгъи ынкъам тывнэн ымыԓьо яраэтынвэты . Ынкэӈит яраэтын анӈэнайпыгъэ ынкъам тъививнин выёԓьын : „ Ӄыԓӄытги эӄыԓпэ гамгаравытгырэты ынкъам ӄачыӈгынат ӈутриԓы ымыԓьо ӈъочьыт , ручевыԓьыт , иԓкыԓьыт ынкъам атӄыԓьыт “ .
42014022	„ Этынвэгыт , — иквъи выёԓьын , — ынӄэн , ръэнут гынан тъививын , гэнкуврэтэвԓин , ытръэч ӄээӄын варкын ванвын “ .
42014023	Ынкэӈит этын тъивиквъи : „ Ӄыԓӄытги ръэтъеквэ ынкъам мэйӈынымнымкин агтачгырасӄэвъянвэты , ынкъам ӄиквынэт ымыԓьо , мэӈин рэԓьувыԓгыӈын , ятынво ӄамомакатэты , иӈӄун гымнин яраӈы мыгрэмкыԓьу нытван .
42014024	Тивыркынитык , ымыԓьо янор а'йӈавъёттэ ԓыгичиӄӄырым нытванат гымыкӄамомакатык “ » .
42014025	Вак рэгъючечӈыԓьу Иисусын . Иисусынэ рээн гэԓеԓин мыкъоравэтԓьамкын . О'раырыкагты тыԓик Ытԓён иквъи : «
42014026	Мэӈин етыркын Гымыкы , йъарат коотыԓьын ытԓыгык , ытԓьак , ӈэвъэнык , кмиӈык , йичьэмиттумгык , чакэттык ымы ченэтъягтаԓгыргык , э'квырга-ым ванэван Гымык , ынӄэн чамъам ратвагъа Гымнин рэгъючечӈыԓьу .
42014027	Микынэ этԓы нимтинин чиниткин а'ӄанмыкэн уттынпын ынкъам этԓы нинэркыԓегъэн Гым , ынӄэн ԓывавыԓьын вак Гымнин рэгъючечӈыԓьу .
42014028	Миӈкыри ӄун , микынэ ӈан турыгԓыку ваԓьа , рэтэйкыӈэ эквырайӈын , эви ӄырым янор нырыԓгынэн ымыԓьо яаёԓӄыԓ , иӈӄун ԓыги ԓыӈык , ӄэйвэ эты гаймаӈэн манэт пԓытконво тараӈгыргын ?
42014029	Аԓымы эвыр ынан ратайкымгонэн ыпъёԓгын ынкъам раԓвавнэн пԓыткук тараӈгыргын , ымыԓьорык , гэтама ынӄэн , тэнӈу нэрэтчыӈын ытԓён
42014030	ынкъам ривыркынэт : „ Ӈотӄэн о'равэтԓьан тараӈымгогъэ , наӄам ԓываквъэ пԓыткук ! “
42014031	Эвытԓым вай , ръэтиркэрым етъаӈ нъэԓыԓьын мараквыргэты , эви ӄырым нывакъон янор ынкъам ӄырым нычимгъун , ӄэйвэ эты гаймаӈэн ынан гамытԓыӈча мынгытӄԓеккэн маравратъоравэтԓьата рэнруԓыԓтэвнин ынӄэн , э'ми тыԓеркын ыныкы гаӈэръамытԓыӈча мынгытӄԓеккэн мараврата ?
42014032	Ынкъам эвыр ӄычетык , виин э'ӄэԓьын чекыяа , ынан рэнӈивынинэт вэтгавйыръатыԓьыт йынатынво амаравкэгыргын .
42014033	Ымы-ым турыгԓыку : эвыр торгынан ӄырым э'нӄу ӄытчыгыткы ымыԓьо , ръэнут турык варкын , чамъам ратватык Гымнин рэгъючечӈыԓьу .
42014034	Тъэютъэй — нытэӈӄин . Ытръэч-ым ыныкит ынӄэн рапаагъа вак тъаёчачаԓьо , рэӄу ынӄэн тэнкэвӈык ?
42014035	Опопы ԓыгэн раӄыԓӄыԓ — нынинтыӄин ! Микын варкыт виԓют , мачынан нываԓёмнэн ! »
42015001	Тымӈэвыԓьын яракытэпаԓгын . Ныетӄинэт Иисусына паԓёмтэԓык Ытԓён нымкыӄинэт инэгтэтнумэкэвыԓьыт ынкъам э'ӄэԓтэтыԓьыт .
42015002	Фарисейыԓьыт ынкъам инэнчичевэтыԓьыт Каԓегыргыкэн нэкэвкитӄинэт ынкъам нивӄинэт : « Ынан рыгэԓевыркынинэт э'ӄэԓтэтыԓьыт ынкъам рыпэт ӄамэтваркын ырык рээн ! »
42015003	Ынкэӈит Иисусынэ тывнэнат ырыкы ӈотӄэнат нэнъайвымӈыԓтэԓтэ : «
42015004	Микынэ ӈан турыгԓыку нъытваркыт мытԓыӈӄԓеккэн яракытэпат ынкъам ыннэн ынан нъынтымӈэвнэн . Эви ӄырым ныпэԓянэнат ынан ӈыраӄӄԓеккэн мынгыткэн ӄонъачгынкэн пароԓ чыгэйнутэк ынкъам ӄырым ныԓӄырирнин тымӈэвыԓьын ԓьотагнэты ?
42015005	Ԓьук-ым , ракоргаквъа , римтинин ярагты ынкъам ръэйӈэвнинэт тумгыт эвыр энараԓьыт ынкъам риквъэ ырыкы : „ Ӄыкоргавтык гымык рээн : вай тыԓьун тымӈэвыԓьын яракытэпаԓгын ! “
42015006	
42015007	Тивыркынитык , кэтэмынӈин ымы ыннэн э'ӄэԓтэтыԓьын , микынэ чиниткин ы'мпаӈвагыргын аԓваӈ рытчыркынин — ытԓён коргаво нэрэԓгыӈын и'и'к мыкыӈ ӈыраӄӄԓеккэн мынгыткэн ӄонъачгынкэн пароԓ ԓыгипыԓьык , микырык ръэнут наӄам аԓва рытчык » . Рытымӈэвъё пыԓвынтыманэн «
42015008	Эвытԓым вай ӄоԓ тэнмычьын : ӈэвъэнйыръын , микын варкыт мынгыткэн эԓгыпыԓвынтыманэт ынкъам ыннэн ынан рытымӈэвнэн . Эви ынан ӄырым нынынԓевнин пиӈинэӈ ынкъам ӄырым ныӈуйвэгыткунин яраӈы , ӄэтпэнарэрма ԓьотагнэты ?
42015009	Ԓьук-ым , ръэйӈэвнинэт ӈэвысӄэттумгыт , энараԓьыӈавтэ ынкъам риквъэ : „ Ӄыкоргаквытык гымык рээн , гымнан тыԓьун рытымӈэвъё пыԓвынтыманэн “ .
42015010	Вай-ым , тивыркынитык , тэӈынӈин Эӈэӈин ангелтэ ракоргавӈыт ыннанъаӄаԓтатыԓьэты , микынэ чиниткин ы'мпаӈвагыргын аԓваӈ рытчынин » .
42015011	Ԓяпԓятыԓьын экык . Иисус ӄээкын гавэтгавԓен : « Ӄоԓ о'равэтԓьак гатваԓенат ӈиръэ эккэт .
42015012	Ӈинчьэн экык иквъи ыныкытԓыгэты : „ Атэ , ӄинэйыԓги гымнин гаймычьытайвыӈ “ . Ынкъам ытԓыгэ чывинин гаймычьын аккавытгырык .
42015013	Пэтԓе ӈинчьээккэтэ румэкэвнин ымыԓьо , ръэнут ынин гатваԓен , ынкъам эквэтгъи чекыяанотагты . Ӈэнку ынан ԓяпԓыпаннэн таӈымыԓьо ынин гаймычьын амкомэрэвытваԓьатык ,
42015014	ынӄо-ым , ӄынвэр тэԓпык имыръэнут , ынӈин нутэк нъэԓгъи кытгытъатгыргын . Ытԓён ӈъотвэӈӈогъэ
42015015	ынкъам э'мпыргогынрэтысӄэквъэ ынӈин нутэкин ӄоԓ нымытваԓьэты .
42015016	Ытԓён ынӈин ныгытъатытваӄэн , таԓвакоргава йыръэтык нанӄын вэԓер рэӄэ нырэӈэтӄинэт и'мпыргут , ытръэч-ым ымы ынӄэн этԓы ы'нйыԓын .
42015017	Ынкъам чемгъонватык , ытԓён иквъи : „ Тъэр выёԓьыт гымыкытԓыграк , ынкъам ырык варкын мэчынкы тэйӈэт , гым-ым ӈутку тывъиркын эмгытъэтэ !
42015018	Мыпэԓӄынтэтык гымыкытԓыгэты , ынкъам мивын ытԓён : ‘ Атэ ! Тъаӄатвагъак гым Аӈаӈэты ынкъам гыныкы .
42015019	Гым этэӈкыԓьигым э'йӈэвык гынин эккэну , вэԓер-ым ӄинэпириги яанво выёԓьо ’ “ .
42015020	Ынкъам ытԓён ӄытгъи ыныкытԓыгэты . Титэ ытԓён гатваԓен еп чекыяа , ытԓыгэ ԓьунин ытԓён , ынкъам ейвэчу рытчынин экык . Ынан кытгынтыягнанэн , оммачайпынэн ытԓён ынкъам окватъевыӈӈонэн .
42015021	Экык иквъи : „ Атэ ! Тъаӄатвагъак гым Аӈаӈэты ынкъам гыныкы . Гым этэӈкыԓьигым э'йӈэвык гынин эккэну “ .
42015022	Ынкы ытԓыгэ ивнинэт ынин выёԓьыт : „ Ӄыԓеркынитык эӄыԓпэ , ӄырэтгыткы таӈыӈ ваԓьыт эвиръыт ынкъам ӄынавэръэпатгыткы ытԓён . Ӄырыԓгыкватгыткы ынкъам ӄыныпԓягтатгыткы сандалияпԓяка .
42015023	Ӄынрывинрыгыткы гынкыӄэюу ынкъам ӄыӄаанматгытык , мынкачьарӄамэтвамык ынкъам мынгичивэнмык .
42015024	Ӄэԓёӄъым гымнин экык ӄынур въиԓьу гатваԓен , а'мын-ым вай ытԓён нэмэ ягтаԓытваркын ! Ытԓён гатымӈэвԓен , ынръам игыр гэԓьуԓин ! “ Ынӄо-ым ытри гэчевымгогъат .
42015025	Ынпычьын экык ынӈот гатваԓен энанынӈавынвыяргык . Эймэвык ярагты , ваԓёмнэн а'йӈанаӈаткогыргын чама-ым поторагыргын .
42015026	Ынан э'йӈэвнин ӄоԓ выёԓьын ынкъам пынԓёнэн : „ Ныръэӄинэт ӈэнку ? “
42015027	„ Гынин ытԓеӈи етгъи , — татԓыӈыткогъэ ыныкы ынӄэн , — ынкъам гынин ытԓыгын гагынкыӄаанматԓен , ӄэԓёӄъым ынин экык нымэԓӄин , ынкъам ымыԓьэты ытԓён эчвэрагыргэты вагъэ “ .
42015028	Ынпычьэкык анӈэнайпыгъэ ынкъам э'нӄэтгъи рыпэт рэсӄивык ярачыкогты . Ынкэӈит ытԓыгын ӈытогъэ ынкъам а'йӈавыӈӈонэн .
42015029	Ытръэч-ым экык татԓыӈыткогъэ : „ Мыкгивиӈитти гэмигчирэтигым гыныкагты ӄынур пурэԓ , ынкъам ӄонпыӈ нинэнкуврэтэвигым ынӄэн , ръэнут гынан нинивигыт . Гынан-ым ымы титэ ԓёӈынма гымыкы яракытэпаԓгыӄай , иӈӄун гым мэчынкы тъыгичивэтык тумгык рээн .
42015030	Ытръэч титэ ӈотӄэн гынин экык , микынэ ԓяпԓыпаннэн гынин гаймычьын камэԓгыӈавык рээн , ярагты пэԓӄынтэтгъи , гыт гынкыӄаанматгъэ ыныкагты ! “ „
42015031	Гымнин эккэйгыт , — иквъи ынкы ытԓыгын , — гыт аԓымы ӄонпыӈ гымык рээн , ынкъам ымыԓьо , ръэнут гымык варкын — ымыԓьо гынин .
42015032	Ытръэч-ым мури коргавыԓьыԓӄыԓморэ ынӄэнагты , эвыр гынин ытԓеӈи ӄынур гавъэтваԓен , игыр-ым ытԓён нэмэ ягтаԓытваркын , гатымӈэвԓен ынкъам вытрэтгъи ! “ »
42016001	Ипкыԓьин яраэнанԓяԓьын . Иисус иквъи Чиниткин рагъёчачӈыԓьырыкы : « Ӄоԓ гаймычьыԓьэн гатваԓен яраэнанԓяԓьын . Ынкъам вай гаймычьыԓьэты нэвинвиквъэн , энмэн ынӄэнына ытԓён рыӈъотвэвыркынэн .
42016002	Э'йӈэвык ытԓён , этын иквъи : „ Ынръам вай гыныкы ръэнут тываԓёмыркын ? Ӄинэйыԓги гымыкы яраэнанԓякэн энарыԓгат , миӈкыри ӄун гыт чамъам рымагтэты ринэнԓегъэ “ .
42016003	Ынкъам ынкэӈит яраэнанԓяԓьын иквъи ченэтовэкэгты : „ Мыръэгъэк гым ? Гымыкэтынва иткэркынин гымыкайпы яраэнанԓягыргын . Выԓпаткок гым тыԓвавыркын , ванԓяткок ӄынур ӈъочьэгым тыӈыркыԓятыркын .
42016004	Гымнан ԓыги рырэӄэвык , иӈӄун ы'нъэйӈэквым ченэтрагты , титэ гым нэрэнруԓтэтгым яраэнанԓягыргэпы “ .
42016005	Ынкъам ынан э'йӈэвнинэт ыныкэтынвэн ачыӈыԓьыт , гэмгэмэӈин амъянра . Ы'ттъыёԓкэн ынан пынԓёнэн : „ Тъэр гынин ачыӈ гымыкэтынвэты ? “
42016006	„ Мытԓыӈӄԓеккэн ыпаԓгэн уттэмыгэт “ , — очытконэн ынӄэнына . „ Вай гынин кэԓикэԓ гатанынныӈыма , — иквъи ыныкы яраэнанԓяԓьын , — ӄывакъогэ ынкъам мэчеӄыԓпэ ӄыкэԓигын : ‘ Ӈирэӄӄԓиккин мынгыткэн пароԓ ’ “ .
42016007	Ынӄоры пынԓёнэн ынръам ӄоԓ : „ Гынан-ым тъэр ачыӈо эймитын ? “ — „ Мытԓыӈӄԓеккэн пиӈвытрыԓӄыԓкин тэючгыт “ , — очытконэн ынӄэнына . Яраэнанԓяԓьын нивӄин : „ Вай гынин кэԓикэԓ гатанынныӈыма . Ӄыкэԓигын : ‘ Ӈыраӄӄԓеккэн ’ “ .
42016008	Этынва анъянэн ипкыԓьин яраэнанԓяԓьын , ӄэԓёӄ ытԓён нычичьэв итгъи , ԓёӈтымӈэтвата гатгэԓевымгоԓен . Аны ӄэгԓынангэт , игыркинэт о'равэтԓьат нутэйиквикин ыргин тайкыгыргык кувчемгъоӈ ваԓьыт ипыԓьык о'равэтԓьак .
42016009	Ымы Гым торыкы тивыркын : гыто эԓгыкэ чиниткин гаймычьын ԓьома тумгыт , иӈӄун титэ ынӄэн рэтэԓпыгъэ , а'йӈавъёно нъытватык таӈӄонпыӈкэн ярачыкогты .
42016010	Мэӈин нипӄин мыӄэты ваԓьык , ынӄэн нипӄин ымы о'птэты ваԓьык . Мэӈин ипкыԓьин мыӄэты ваԓьык , ынӄэн ипкыԓьин ымы о'птэты ваԓьык .
42016011	Ынӄэната , эвыр торгынан ипкыԓьин гаймычьын ы'ръэты яаркынэткы , ӄырым микынэ торыкы нынмычвынавын ԓыгэгаймычьын .
42016012	Ынкъам эвыр торыкы чамъам мычвыно ԓыӈык тумгин , ӄырым микынэ ныйыԓнин торыкы рытэнмавъё .
42016013	Выёԓьын чамъам ратвагъа пурэԓю ӈэранэтынвэты : ыннэн ынан тэӈу рэԓгыркынин , ӄоԓ-ым — э'ӄу ; ӄотына рэвмэквъэ , ӄоԓ-ым ӄырым вэймэну ныԓгыркынин . Тури чамъам рэвэймэнытгиԓивыркынитык ӈэраргарэты — ымы Аӈаӈэты , ымы гаймычьэты » .
42016014	Закон ынкъам Энанԓявагыргын Эӈэӈин . Ымыԓьо ынӄэн гаваԓёмԓен фарисейыԓьырык , микырык ы'ԓгу гэԓгэ манэт , ынкъам ыргынан тэнӈу наԓгыӈӈогъан Иисус .
42016015	Ытръэч-ым Ытԓён иквъи ырыкы : « О'равэтԓьарык ягна тури рапэраӈыркынэтык ԓыгипыԓьу ваԓьо , ытръэч-ым Эӈэӈэ ԓыги тургинэт ԓинԓиӈыт . Ръэнут о'равэтԓьата нарыԓгыркын ынантаӈычьо , ынӄэн Аӈаӈэты ԓыгъэтки .
42016016	Виин ԓюнъетыԓьын Иоанн , гатваԓенат Закон ынкъам мэтъатвыткоԓьыт , игыр-ым тывыркын Энанԓявагыргын Эӈэӈин , ынкъам гэмгэмэӈин тъивыԓьэтыркын рэсӄивык ӈэнри .
42016017	Ытръэч-ым рэтэԓпыӈыт отгыӈ и'и'н ынкъам нутэнут рытымӈэвъёк вэԓер ынӈэн вэтгавык Законкэн .
42016018	Гэмгэмэӈин янратыԓьын ӈавъангыпы ынкъам ӈавтыӈыԓьын ӄоԓеӈавысӄатэты — ӄаԓяйӈатыркын . Ынкъам мэӈин ӈавтыӈыркын янратыԓьын ӈэвысӄэтык — ӄаԓяйӈатыркын » . Гаймычьыԓьын ынкъам Лазарь «
42016019	Ганымытваԓен ӄоԓ гаймычьыо'равэтԓьан . Навэръэпыӄэн тиркэрмэмиԓ , ынкъам ынин ягтаԓгыргын гатваԓен таӈымыԓьэты крычму .
42016020	Ынкъам гатваԓен ӈъочьын , ымыԓьэты вапысӄаԓьын , ынин нынны Лазарь . Ытԓён гарычгытвата гаймычьыԓьэн агтачгы-расӄэвъянвык ӄача
42016021	ынкъам ныраӄамэтваӈӄэн вэԓер руптэ , эрэтыԓьэ гаймычьыԓьэн ӄамайпы . Ы'ттъыт нэймэвӄинэт ынкъам нынмыԓюӄинэт ынинэт вапысӄат .
42016022	Ынкъам вай въигъи ӈъочьын , ынкъам ангелырык нэнԓьэтэтын ытԓён ӄамомакатванвэты Авраамына ачгыта . Уйӈэ нъэԓгъи ымы гаймычьыԓьын , намайынԓягъан ытԓён .
42016023	Ынкъам таӈӄонпыӈтанымчаӈгыргыкэн ванвык , миӈкы нытэвиминӈэтӄин гаймычьыԓьын , ытԓён ӄоԓ итгъи ԓыԓепгъи гыргоԓягты , ԓьунин Авраам ынкъам ынык ачгыта Лазарь .
42016024	Гаймычьыԓьын ӄуԓиԓьыръугъи : „ Авраам , ытԓыгигыт ! Ейвэчу ӄинэԓгыги гым , ӄынӈивын гымыкы Лазарь , мачынан нынмэнэн мимԓык рыԓгыткын ынкъам нынчыӄытвэннин гымнин йиԓыйиԓ , миӈкыри ӄун гым тытэвиминӈэтыркын ӈутинӈыԓетык ! “
42016025	Ытръэч-ым Авраамына очытконэн : „ Эккэйгыт , ӄыкэтъогын , гынан энмэч ягтаԓма эймитын ымыԓьо таӈгыргын , Лазарына-ым — ымыԓьо а'ӄагыргын . Игыр ытԓён ӈутку унтымэквъи , гыт-ым тэвиминӈэтыркын .
42016026	Ынкы-ым , гынык ынкъам мурык вытгырык ныԓгинымэйыӈӄин эрэтыԓӄын : рыпэт эвыр мэӈин рарымагтыӈгъа ӈотӄоры гыныкы — раԓваквъа . Ымы ӈоонӄоры морыкы ванэван нырымагтынат “ .
42016027	Гаймычьыԓьын иквъи : „ Тыванԓяркынэгыт , ытԓыгигыт , ӄынӈивын ытԓён гымыкытԓыгин ярагты .
42016028	Ӄэԓёӄ гымык варкыт мытԓыӈэн йичьэмиттумгыт . Мачынан ынан митъэ нивнинэт , иӈӄун вэԓер ытри эвнэнъэԓкэ нъитынэт ӈутку , тавэмэнӈыгыргыванвык “ .
42016029	Авраамына очытконэн : „ Ырык варкыт тывъёт Моисейын ынкъам мэтъатвыткоԓьэн . Мачынан ы'нваԓёмыркынат ынӄэнат ! “ —
42016030	„ Ӄырым , гымнин ытԓыгигыт Авраам , — иквъи гаймычьыԓьын , — вай эвыр-ым мэӈин въиԓьыԓыку ваԓьын нъыетын пыӈыԓтэԓынво ырыкы , ынкэӈит ыргынан аԓваӈ нэрэтчыӈын чиниткин ы'мпаӈвагыргын “ .
42016031	Ытръэч-ым Авраам иквъи ыныкы : „ Эвыр ыргынан аваԓёмка нэнтыркынэт Моисей ынкъам мэтъатвыткоԓьыт , ӄырым микынэ ытри ы'нматэвӈытонат , рыпэт ымы эюԓьэ въэԓьэпы “ » .
42017001	Э'ӄэԓтэт , рэнаачыторав , ԓымаԓяквыргын ынкъам вэтыӄун этгыргын . Иисус иквъи Чиниткин рагъёчачӈыԓьырыкы : « Тэӈэвын нытваӄэн ръэнут а'рэткоԓьын ԓымаԓявык , ытръэч-ым ръаӄатвагъа о'равэтԓьан , а'рэткоԓьын ԓымаԓявык !
42017002	Ынӄэнына , микынэ рэнвыгнин вэԓер ыннэн ӈотэнмъыԓьыӄайгыпы тъарытвэтагнэты ынин ԓымаԓяквыргын , таӈыӈ нъытван , ыныкит ынин и'ннык нанъыймэн тапэӈвытрыӈкэн энатрэԓвыквын ынкъам нъынинтын аӈӄагты .
42017003	Ынӄэната ӄыгынрыритыркынитык ченэтэты ! Эвыр гынин йичьэмиттумгын гыныкы ръэӄэԓтэтгъэ , ӄынвэтгаватгын ынкъам , ыныкит рачемгъоанӈэԓёгъа , ӄынэнаачытораквын .
42017004	Ынкъам эвыр ӈэръамытԓыӈча ы'ԓёӈэтык ръэӄэԓтэтгъэ о'рагыныкагты ынкъам ӈэръамытԓыӈча ы'ԓёӈэтык рэетыркын гыныкагты ынкъам ривыркын : „ Тычемгъоанӈэԓёркын “ , — ӄынэнаачытораквын ытԓён » .
42017005	Апостолтэ иквъэт Этынвэты : « Ӄынмэйӈэквын мурык ԓымаԓяквыргын ! »
42017006	Иисус татԓыӈыткогъэ : « Ыныкит-ым варкын турык ԓымаԓяквыргын вэԓер мъэтыӈэчьыԓӄыԓӄэймиԓ мэйӈэԓьын , эвыр ривтык ӈотэнмайӈыоттэты : „ Ӄычыпъынтэтги гакэнмыма ынкъам ӄынӈаӈӈогэ аӈӄак ! “ — ытԓён оча ратвагъа торыкы .
42017007	Тэнмычьо , микын ӈан варкын нутэсӄынԓиԓьэтыԓьын эвытԓым яракытэпгынрэтыԓьын пурэԓ . Эви гыт риквъэ ыныкы , титэ ытԓён рэпэԓӄынтэтгъэ яргэпы : „ Ӄырэсӄикви , ӄывакъогэ ынкъам ӄыӄамэтвагэ ? “
42017008	Этааны ӄэйвэ гыт риквъэ ыныкы : „ Ӄытавоԓӄытвэӄамэтваӈгэ гымыкы ынкъам , эԓвэԓьин эвиръын йыпык , ӄывыёԓьатгэ , виин гым траӄамэтваркын ынкъам трапавыркын , ынӄо-ым гыт чинит раӄамэтвагъа ынкъам рапаквъа “ .
42017009	Эви рэнвэԓынкыӄувнин ӈотэнпурэԓ амынӄэната , энмэн ынан рыкуврэтэвнин тъэвэквыргын ? Вынэ ӄырым .
42017010	Ымыӈ тури : титэ торгынан рэнкуврэтэвӈыткы ръэнут торгынан рыковратавъёԓӄыԓ , ӄивыркынитык : „ Мури ытръэч выёԓьыморэ , моргынан мыттэйкыгъэн ытръэч ынӄэн , ръэнут моргынан тайкыёԓӄыԓ “ » .
42017011	Рымаԓявъёттэ энаврыӈгыԓгытъычгырга тъытԓьэт . Тыԓяма Иерусалимэты , Иисус гэԓеԓин Самарияк ынкъам Галилеяк вытгырык .
42017012	Ӄоԓ итык , титэ Ытԓён гапкэрыӈоԓен нымнымэты , Ытԓён нэнрынгиивын мынгыткэн энаврыӈгыԓгытъычгырга тъытԓьэ о'равэтԓьата . Нывиԓык мачыяа ,
42017013	ытри ӄуԓиԓьыръугъэт : « Иисус ! Инэныгйивэтыԓьигыт ! Ӄыейвэчетги морыкы ! »
42017014	Иисусынэ ԓьунинэт ытри , ивнинэт : « Ӄыԓӄытгытык ынкъам ӄынкаԓыроквыткы чиниткинэт увикит таароӈрагэԓевыԓьэты » . Ытри ӄытгъэт ынкъам тыԓяма мэлеквъэт .
42017015	Ӄоԓ-ым , ԓьук , иӈӄун мэԓеквъи , пэԓӄынтэтгъи нэргъавӄоԓета анъяйва Эӈэӈ .
42017016	Ӈырапычга пэӄэтатгъэ Иисусын гыткагты , рываԓынкыӄовыӈӈонэн Ытԓён . Ынӄэн о'равэтԓьан гатваԓен самарияԓьо . «
42017017	Эви ванэван ымыԓьо мынгыткэн атъычгыргытвыкыԓьэнат ? — пынԓёгъэ Иисус . — Э'митԓёнат-ым ӄутти ӄонъачгынкэн ?
42017018	Ымы ыннэн ырыгԓыкойпы ванэван ныпэԓӄынтэтын анъянво Эӈэӈ , ытръэч ӈотӄэн аԓваԓьыянвыкэн ? »
42017019	Ынкъам иквъи ыныкы Иисус : « Ӄыԓӄутги ынкъам ӄыԓеркын , гыт нэнъегтэԓеквыт ԓымаԓяквырга » .
42017020	Эӈэӈин Энанԓявагыргэн ятгыргын . Ӄоԓ итык фарисейыԓьырык намӈыԓёгъан Иисус , титэ рэнъэԓгъэ Энанԓявагыргын Эӈэӈин . « Энанԓявагыргын Эӈэӈин ныетӄин эвытрыкэ , — татԓыӈыткогъэ Ытԓён ырыкы . —
42017021	Ӄырым нивынэт : „ Ӄыгитэ , ынӄэн ӈутку ! “ ԓымэвыр „ Ынӄэн ӈэнку ! “ Аԓымы Энанԓявагыргын Эӈэӈин турыгчыку варкын » .
42017022	Чиниткин рагъёчачӈыԓьырыкы-ым Иисус иквъи : « Рэнъэԓӈыт ы'ԓёт , титэ рэрэԓьуӈыткы ыннэн ы'ԓёӈэт Эккин О'равэтԓьаргэн , ытръэч-ым ӄырым ӄыԓьугыткы .
42017023	Тури нэривтык : „ Ваай , ӈутку ! “ ԓымэвыр „ Ваай , ӈаанкы ! “ Ыӈнэ эԓӄутысӄычеткэ ванвэпы , ынӈэ акытгынтатка ваԓяркыԓянво .
42017024	Ӄынур йъиԓкээвкин ӄэԓпэрата нэнанӄэргавӄэн и'и'н чьомыткынэпы ӄоԓечьомыткынэты , — ынӈин ваԓьо ратвагъа Экык О'равэтԓьаргэн ынӄэн ы'ԓёк , титэ Ытԓён рэпэԓӄынтэтгъэ !
42017025	Ытръэч-ым янор Ытԓён ԓыгимыктэвиминӈыԓьыԓӄыԓ ынкъам э'нӄу ԓынъёԓӄыԓ о'равэтԓьата ӈутинтыӈэрэтин .
42017026	Миӈкыри гатваԓен ягтаԓытвама Ной , ынӈин-ым ратвагъа етык Экык О'равэтԓьаргэн :
42017027	о'равэтԓьат гаӄамэтваԓенат , гапавԓенат , гаӈавтыӈԓенат ынкъам гъэԓикэтԓинэт — ынкъам ынӈин гатваԓен ынӄэн ы'ԓётагнэты , титэ Ной тыттэтгъи майӈыы'твыйӈэты . Ынӄоры нъэԓгъи эмԓятгыргиӈын-рэргээв , ынкъам ымыԓьо въигъэт .
42017028	Ымы ынӈин гатваԓен ягтаԓытвама Лот : гаӄамэтваԓенат , гапавԓенат , гэнвиԓыткувԓинэт , гэркутԓинэт , гинэнритԓевԓинэт , гатараӈԓенат ,
42017029	ытръэч-ым ы'ԓёк , титэ Лотына пэԓянэн Содом , э'э'йпы Эӈэӈэ тъынин йынйынкэн ынкъам гыԓпиӈвыԓӄыкин иԓииԓ — ынкъам ымыԓьо въигъэт .
42017030	Ынӈин-ым ратвагъа ы'ԓёк , титэ рэетгъэ Экык О'равэтԓьаргэн .
42017031	Мэӈин ынӈэнъыԓёк ратвагъа расӄыткынык , ынинэт яаёԓӄыԓтэ-ым ратваӈыт ярачыко , мачынан эвирикэ нитын пирик ынӄэнат !
42017032	Ӄыкэтъоркынэткы Лотын ӈэвъэн !
42017033	Мэӈин рэтгымэтыркын эмкумъу ԓыӈык ченэтягтаԓгыргын , ынӄэнына рантымӈэвнэн ынӄэн , микынэ-ым рантымӈэвнэн чиниткин ягтаԓгыргын , ынӄэнына эмкумъу рэԓгыгнин ынӄэн .
42017034	Ӄэгԓынангэт тивыркынитык , ынӄэн ныкирик ӈирэргэри ратваӈыт ыннанайкоԓяткынык — ынкъам ыннэн нэрэпириӈын , ӄоԓ-ым нарапэԓяӈын ;
42017035	ӈиръэ ӈэвъэнйыръыт ратаԓяркынэӈыт тэпиӈвытрыӈкин яанаӈак — ыннэн нэрэпириӈын , ӄоԓ-ым нарапэԓяӈын .
42017036	Ӈиръэ о'равэтԓьат ратваӈыт ергык , ынкъам ыннэн нэрэпириӈын , ӄоԓ-ым нарапэԓяӈын » .
42017037	Ынкэӈит рэгъючечӈыԓьэ намӈыԓёгъан Ытԓён : « Миӈкы ынӄэн рэнъэԓгъэ , Этынвэгыт ? » « Миӈкы и'крэр — ӈэнриԓы румэкэнӈыт тиԓмыт » , — татԓыӈгъэ Иисус .
42018001	Ӄԓиквъиԓьын ынкъам судыԓьын . Иисусынэ тывнэн рагъёчачӈыԓьырыкы нэнъайвымӈыԓтэԓ , иӈӄун ыргынан ԓыги ныԓгыркын , вэты ӄонпыӈ ченъёргаввэтгавыԓьыԓӄыԓтэ ынкъам апынныкэгты ваԓьыԓӄыԓтэ : «
42018002	Ӄуԓимэйӈынымык гатваԓен судыԓьын , мэӈин ԓёӈайыԓгавыԓьын Аӈаӈэты ынкъам ԓёӈӈыркыԓятыԓьын о'равэтԓьарыкы .
42018003	Ынкъам гатваԓен ынӄэн мэйӈынымнымык ӄԓиквъиԓьын , мэӈин амӄынъычо ныԓӄытыԓьэтӄин ынкъам нивыԓьэтӄин : „ Ӄинэвириӈги гым тэнанъаӄаӈыԓьэпы “ .
42018004	Ытръэч-ым ӄоԓ о'тчой ԓёӈвэтгычьатыԓьын , ынӄоры-ым иквъи ченэтовэкэты : „ Вэнԓыги гым ванэван майыԓгавык ымы Аӈаӈэты , ванэван мыӈыркыԓятык ымы о'равэтԓьарыкы ,
42018005	ытръэч-ым ӈотӄэн ӄԓиквъиԓьын ԓыгэкоԓё инэнӄытрирэвыԓьын , трэвириӈӈын ытԓён , иӈӄун ӄээӄын эвнэетыԓьэткэ нитын , ӄытрэрагыргын “ » . «
42018006	Торгынан ваԓёмыткы , ръэнут тывнэн ипкыԓьэ судыԓьэ ? — пынԓёгъэ Этын . —
42018007	Ӄэйвэ эты ӄырым нывириӈынинэт Эӈэӈэ Чиниткин ԓьоёттэ , э'йӈэвыткуԓьыт Ыныкы таӈамӄынъычо ? Ӄэйвэԓым Ытԓён ракэмычьатыӈӈогъа ?
42018008	Тивыркын торыкы , Ынан пэтԓе рэвиригнинэт ытри . Ытръэч эты рэԓьугнин Эккэтэ О'равэтԓьаргэн ԓымаԓяквыргын нутэйиквик , титэ рэпэԓӄынтэтгъэ ? »
42018009	Фарисейыԓьын ынкъам инэгтэтнумэкэвыԓьын . Ынӄэнырыкы-ым , микынти ырыкгэта ԓыгипыԓьыт ынкъам ивынэтыԓьыт ымӄотырыкы , Иисусынэ пыӈыԓтэԓнэн ынӈин ваԓьын нэнъайвымӈыԓтэԓ : «
42018010	Ӈиръэ о'равэтԓьат етгъэт таароӈрагты ченъёргаввэтгавынво : ыннэн фарисейыԓьын , ӄоԓ-ым инэгтэтнумэкэвыԓьын .
42018011	Фарисейыԓьын гатвэтчатваԓен ынкъам гаченъёргаввэтгавԓен эмӄэԓеԓвынэ : „ Эӈэӈигыт , вэԓынкыӄунэйгыт , гым ванэван ынӈин ваԓьэгым , ӄынур ӄутти о'равэтԓьат — энэвнаткоԓьыт , ы'ръунтэтыԓьыт , каԓяйӈатыԓьыт ԓымэвыр вай ӄынур ӈотӄэн инэгтэтнумэкэвыԓьын .
42018012	Гым ӈирэче ӈэръамытԓыӈъыԓёк кытпэԓгъарэԓьэгым , ымаймэтъёйпы гымнан нинэйыԓигым мынгытӄав тэйвыӈ “ .
42018013	Инэгтэтнумэкэвыԓьын-ым , вэтчатвама рыров , амӈыркыԓя ныԓвавӄэн рыпэт ԓыԓепык э'э'гты ынкъам ытръэч нэнаркыпчевыӄэн чиниткин мачо ынкъам нивӄин : „ Эӈэӈигыт , гым э'ӄэԓтэтыԓьигым , йыркыԓиӈыԓьу ӄытвагэ гымыкы ! “
42018014	Тивыркынитык , ипэ ытԓён , этԓы ӈотӄэн фарисейыԓьын , рагтыгъэ ԓыгээпъёгты ваԓьо . Гэмгэмэӈин э'ӈгыргоԓеты амытваԓьын — наранӈыркыԓявӈын , мэӈин-ым очо варкын — нарангыргоԓявӈын » .
42018015	Иисус ынкъам нэнэнэт . Иисусына нырэтӄинэт мъынэнэнэт , иӈӄун Ытԓён нынйиткугъэн ырыкы . Ԓьук ынӄэн , рэгъючечӈыԓьырык нынъотавӄэнат ытри .
42018016	Иисусынэ э'йӈэвнинэт нэнэнэт ынкъам ивнинэт : « Мачынан ныетыркынэт Гымыкы нэнэнэт , ынӈэ анъотавка ытри . Энанԓявагыргын Эӈэӈин вантытваркын ынӈин ваԓьырыкы , ӄынур ытри .
42018017	Тивыркынитык тури , микынэ ӄырым нынрыгэԓнин Энанԓявагыргын Эӈэӈин ӄынур нэнэны , ӄырым нырэгъэн ӈэнри » .
42018018	Гаймычьыԓьын эрым . Икумикынэ армачьыргыпы пынԓёнэн Иисус : « Тэнԓиӈыԓьигыт Инэныгйивэтыԓьигыт , ытԓён вай гым вэты рэӄыԓьигым , иӈӄун эймитык таӈӄонпыӈкэн ягтаԓгыргын ? » «
42018019	Иа'м гынан тэӈԓиӈыԓьу инэԓгыркын Гым ? — пынԓёнэн Иисусынэ . — Ымы ванэван мэӈин тэӈԓиӈыԓьын , ытръэч амынан Эӈэӈ .
42018020	Ынинэт тъивынӈивыт гынан ԓыги ԓыӈыркынэт : „ Ынӈэ акаԓяйӈатка , ынӈэ этэгинӈэткэ , ынӈэ этуԓьэткэ , ынӈэ атвыка ы'ръэты ваԓьыт рыкаԓыроквыргыт , вэймэну ӄыԓгыркынэт ытԓыгын ынкъам ытԓя “ » .
42018021	« Ымыԓьо ынӄэн гымнан ӈэныԓьатгыпы гыйипу нинэԓгигым » , — татԓыӈыткогъэ ӄоԓ Иисусына .
42018022	Иисус , ваԓёмык ӈотӄэн , иквъи : « Гынык ӄээӄын уйӈэ ыннэнчьэн . Ымыԓьо , ръэнут гынык варкын , ӄынвиԓыткуквын ынкъам ӄыйычыткугын ӈъоԓьырыкы . Ынкэӈит и'и'к майӈыгаймычьийӈын гынык ратвагъа . Ынӄоры-ым ӄыетги ынкъам ӄыԓымӈэнагэ Гымык » .
42018023	Ытръэч-ым ӄоԓ , ваԓёмык ӈоот , ԓыгипыннэквъи , миӈкыри ӄун ытԓён гатваԓен коԓё гаймычьыԓьо .
42018024	Иисусынэ ԓьунин ытԓён пыннэвыԓьын , иквъи : « А'мын-ым ныгтыӄэн гаймычьыԓьэты рэк Энанԓявагыргэты Эӈэӈин !
42018025	Отгыӈ выентэтык гыннэк-верблюдэты тэтэаквыргысӄата , рэсӄивык гаймычьыԓьын Энанԓявагыргэты Эӈэӈин » .
42018026	« Мэӈин-ым ынкэӈит гаймаӈэн рэегтэԓгъэ ? » — намӈыԓёгъан Иисус паԓёмтэԓыԓьа .
42018027	« Ынкэӈит-ым , ръэнут ԓывавэты ваԓьын о'равэтԓьарыкы , ԓывавэты атвакыԓьэн Аӈаӈэты » , — очыткогъэ Иисус .
42018028	« Вай-ым моргынан мытпэԓянат ымыԓьо , ръэнут гатваԓен , ынкъам мытыркыԓегыт Гыт » , — иквъи ынкэгйит Пётр . «
42018029	Ӄэгԓынангэт тивыркынитык , — иквъи Иисус , — ынӄэнына , микынэ пэԓянэн яраӈы , ԓымэвыр ӈэвъэн , ԓымэвыр йичьэмиттумгыт , ԓымэвыр ытԓыгыт , ԓымэвыр нэнэнэт мычвыната Энанԓявагыргэты Эӈэӈин ,
42018030	рэйминнин кытмыкыӈ ваԓьын игыр , рымагтэты-ым — таӈӄонпыӈкэн ягтаԓгыргын » .
42018031	Иисус ӈыроӄаквъэ мэтъатвык Чиниткин въэгыргын ынкъам аёгыргын . Ынӄъом Иисусынэ мачрыровэты рыԓенинэт Ынин мынгыткэн ӈиръэ пароԓ рэгъючечӈыԓьыт ынкъам ивнинэт : « Вай мытԓеркын мури Иерусалимэты , ынкъам ынкы рэнъэԓгъэ ымыԓьо Эккэк О'равэтԓьаргэн , каԓеё мэтъатвыткоԓьырык .
42018032	Ытԓён нэрээ'ӄэйыԓӈын аԓваӈ ԓымаԓявыԓьэты , ынӄэнырык тэрмэчьыӈу нэрэԓгыӈын , нэрэнъээ'вӈын , нэрэчиӈкъэттывэйвыӈын Ытԓён ,
42018033	нараркыпчевыӈын , ынӄо-ым наранмыӈын . Ытръэч-ым ӈыроӄав ы'ԓёк Ытԓён рэюгъэ » .
42018034	Ынръаӄ-ым ыргынан ванэван ръэнут тывъёйпы ы'нчичевын . Иисусын вэтгавкэн чемгъогыргын ырыкы вэнвакы гатваԓен .
42018035	Эԓкыԓьыӈъочьык энанмаԓяквыргын Иерихонык . Иисус нэймэвӄин Иерихонэты . Ръэтык гавакъотваԓен иԓкыԓьын ынкъам ныванчаткоӄэн .
42018036	Титэ ынан ваԓёмнэн , энмэн ынык ӄача гаԓяркын о'равэтԓьамкын , эвыр пынԓёгъэ : « Ныръэӄинэт ? » —
42018037	« Ныԓеӄин Иисус Назаретыԓьын » , — нивын ытԓён .
42018038	Ынкы иԓкыԓьын ӄуԓиԓьыръугъи : « Иисус ! Эккэйгыт Давидын ! Ейвэчу ӄинэԓгыги гым ! »
42018039	Ынӄэнат , микынти гэԓеԓинэт ы'ттъыёԓ , эвыӈӈогъат , иӈӄун ытԓён эӄуԓикэ нынъэԓын , ытръэч-ым иԓкыԓьын пытӄыӄуԓиԓьыръугъи : « Эккэйгыт Давидын , аны ейвэчу ӄинэԓгыги гым ! »
42018040	Иисус нывиԓгъи ынкъам ивнинэт , иӈӄун ы'нрывинрыгъэн ынӄэн о'равэтԓьан Ыныкагты . Титэ ӄоԓ эймэквъи , Иисусынэ пынԓёнэн ытԓён :
42018041	« Ръэнут гынан тэгъену , иӈӄун Гымнан гыныкы мытэйкын ? » « Этынвэгыт , гым коԓё тратԓяӄэргавӈыркын » , — очыткогъэ иԓкыԓьын .
42018042	Иисусынэ ивнин ытԓён : « Ӄыԓыԓяԓьомгогэ ! Гыт мэԓеквъи , ӄэԓёӄъым гаԓымаԓявэгыт ! »
42018043	Ынкъам о'равэтԓьан ԓыгэн эвыр ԓыԓяԓьоӈӈогъэ . Ынан кыԓенин Иисус ӄонпы анъяйва Эӈэӈ . Ынкъам ымыԓьо рэмкэ ынӄэн нэԓьугъэн , ымыԓьорык накоргыанъяйвыӈӈогъан Эӈэӈ .
42019001	Инэгтэтнумэкэвыԓьын Закхей . Рэк Иерихонэты , Иисус гэԓеԓин ӈотӄэн майӈынымнымысӄата .
42019002	Ынкы гатваԓен икумэӈин , нынныԓьын Закхей , эвынинэгтэтнумэкэвыԓьын , гаймычьыԓьын о'равэтԓьан .
42019003	Ынан коԓё нинэԓгирэԓьуӈӄин Иисус , миӈкыри Ытԓён ваԓьын , ытръэч нэнаԓвавӄэн ԓьук о'равэтԓьамкык рымагтэпы , миӈкыри ӄун иквыкыԓьу гатваԓен .
42019004	Ытԓён кытгынтатгъэ ы'ттъыёԓягты , тыттэтгъи майӈыоттыткынэты ԓьонво Иисус , ӄэԓёӄъым Ытԓён гаԓяԓьыԓӄыԓ ӈотэнръэта .
42019005	Иисус , эймэвык ӈотэнванвэты , ԓыԓепгъи гыргоԓягты ынкъам иквъи ыныкы : « Закхей ! Эӄыԓпэ ӄыкэӈкэԓетги ! Игыр Гым нывиԓыԓӄыԓьигым гынык » .
42019006	Ынӄэн гагчавэты кэӈкэԓетгъи эвтыԓягты ынкъам коргэты рырэсӄивэннин Иисус ченэтрагты .
42019007	Ԓьук ӈоот , ымыԓьо акавкэтыӈӈогъат ынкъам эвыӈӈогъат : « Нывиԓгъи э'ӄэԓтэтыԓьык » .
42019008	Закхей-ым вэтчагъэ ынкъам иквъи Этынвэты : « Этынвэгыт , ярайыръын гынунчывипыт трэйыԓӈын ӈъоԓьырыкы , мэкынайпы-ым тыпиригъэн рыпароԓӄав , трэнпэԓӄынтэвӈын ӈырача мыкыӈ » . «
42019009	Ӈотэнъыԓёк нъэԓгъи энанъягтаԓяквыргын ӈотэнрак , — иквъи Иисус . — Ӄэԓёӄ ымы ытԓён Авраамын экык .
42019010	Экык-ым О'равэтԓьаргэн етгъи ԓьонво ынкъам рыягтаԓявынво тымӈэвыԓьыт » .
42019011	Мынгыткэн четԓёпыԓвынтыкэнат манэт . Ынӄэнырыкы , микырык ӈотӄэн наваԓёмын , Иисусынэ тывнэн ԓым нэнъайвымӈыԓтэԓ , ӄэԓёӄъым Ытԓён гатваԓен Иерусалимык чымче . Ытри-ым нычимгъуӄинэт , энмэн пэтԓе рэнъэԓгъэ Энанԓявагыргын Эӈэӈин .
42019012	Ынкъам ынӈот Иисус иквъи : « Ӄоԓ эргыпыԓьын о'равэтԓьан ныԓӄыттэнмавӄэн чекыяанотагты , миӈкы ытԓён тиркэрму нъынъэԓын ынкъам нъыпэԓӄынтэтын очочо .
42019013	Акватыӈӈок ынан э'йӈэвнинэт чиниткинэт мынгыткэн выёԓьыт , йыԓнинэт ырыкы мынгыткэн четԓёпыԓвынтыманэт ынкъам ивнинэт : „ Ӄыяагыткы ӈотӄэнат рымкавынво яак , виин гым трэпэԓӄынтэтгъэ “ .
42019014	Нутэтумгэ ытԓён э'ӄу гэԓгыԓин , ыргынан нэнӈивынэт ынык яачы вэтгавйыръатыԓьыт , микынти ивыԓьыԓӄыԓти : „ Мури мытъэнӄэтыркын , иӈӄун ӈотӄэн о'равэтԓьан нытвагъан мургин тиркэрму “ .
42019015	Ынкъам титэ ытԓён пэԓӄынтэтгъи ярагты тиркэрму , тъивъэйӈэвнинэт ынӄэнат выёԓьыт , мэкырыкы йыԓнинэт манэт , иӈӄун ԓыги рытчык мыкатгыргын , ыргынан аймэтъё .
42019016	Ы'ттъыёԓкэн етгъи ынкъам иквъи : „ Гымнин этынвэгыт , гынин четԓёпыԓвынтыманэн мыкэтгъи мынгыткэн пароԓык “ . —
42019017	„ Мэчынкы , гыт таӈвыёԓьэгыт , — иквъи ыныкы тиркэрым . — Эвыр гыт мычвынэты ваԓьо гатвайгыт мъыԓьык , тыйыԓыркынэт гыныкы энанчетконво мынгыткэн мэйӈынымнымыт “ .
42019018	Етгъи ӈирэӄэв ынкъам иквъи : „ Этынвэгыт , гынин четԓёпыԓвынтаманэта рэннин рыпароч мытԓыӈэн манэт “ . —
42019019	„ Ымы гынан ӄэймитгынэт энанчетконво мытԓыӈэн мэйӈынымнымыт “ , — иквъи ыныкы тиркэрым .
42019020	Ӈыроӄав-ым етгъи ынкъам иквъи : „ Гымнин этынвэгыт , вай гынин четԓёпыԓвынтыманэн . Гымнан гэгйипԓин , рычымкэтык кычыквык ,
42019021	ӄэԓёӄъым гъэӄэԓиӈэтигым гыныкы . Гыт ӈан тымԓеӈыԓьыо'равэтԓьайгыт : пириркын ынӄэн , ръэнут ԓюӈытриԓе рытын , ынкъам пиӈвытрывъэйгыркиркын ынӄэн , ръэнут ԓюӈынритԓевэ рытын “ .
42019022	Тиркэрым иквъи ыныкы : „ А'мын экыркагыргэгыт пурэԓигыт ! Гымнан гыт трэнчимгъуквыт гыныквэтгава ! Гынан ԓыги гэԓгыԓин , энмэн гым тымԓеӈыԓьэгым , нинэпирийгым ынӄэн , ръэнут ԓюӈытриԓе тынтыгъэн , ынкъам нинэпиӈвытрывъэйгыркийгым ынӄэн , ръэнут ԓюӈынритԓевэ тынтыгъэн .
42019023	Ытԓён-ым иа'м гынан эйыԓкэ рытынэт гымнинэт манэт мыкатынво ? Пэԓӄынтэтык , гымнан рыпароч тъыпиригъэн мыкатгыргын ! “
42019024	Ынкъам ытԓён иквъи вэтчатваԓьэты ынкы : „ Ӄыпиригыткы ынык ынӄэн четԓёпыԓвынтыманэн ынкъам ӄыйыԓыткы ӈанӄэнына , микынэ варкыт мынгыткэн четԓёпыԓвынтыманэт “ . —
42019025	„ Этынвэгыт , — иквъэт ытри , — ынык энмэч варкыт мынгыткэн четԓёпыԓвынтыманэт ! “ — „
42019026	Гымнан-ым тивыркынитык , микынэ варкын , ынӄэнына нэрэйыԓӈын ӄээӄын , микынэ-ым уйӈэ , ынӄэнын ымы ваԓьын нэриткэӈын .
42019027	Гымнинэт-ым э'ӄэԓьыт , микынти гъэнӄэтԓинэт , иӈӄун гым мытвагъак тиркэрму , ӄынрывинрыгыткы ӈутриԓы ынкъам гымык ягна ӄъаӄанмыгыткы “ » .
42019028	Иисус эргычьатэты рэгъи Иерусалимэты . Тывыпԓыткок ӈотэннэнъайвымӈыԓтэԓ , Иисус эквэтгъи рымагтэты Иерусалимэты .
42019029	Ынкъам титэ эймэквъи Виффагиягты ынкъам Вифаниягты , ӈэйык ӄача , нынныԓьын Елеон , Иисусынэ тыӈивынинэт ӈиръэ рэгъючечӈыԓьыт ,
42019030	ивык ырыкы : « Ӄыԓӄытгытык мъанымнымэты , ранъав ваԓьэты . Рэрэӈытык нымнымэты , рэԓьуӈыткы вотытваԓьын ӈэносёԓ , ытԓён еп микынэ аӈатвакыԓьэн . Ӄывъятгыткы ытԓён ынкъам ӄынрывинрыткы ӈутриԓы .
42019031	Эвыр-ым нарамӈыԓётык тури : „ Иа'м выятыткы ? “ — ӄочыткоркынэтык ынӈин : „ Ытԓён яаёԓӄыԓ Этынва “ » .
42019032	Рэгъючечӈыԓьыт , тыӈэвыёттэ Этынва , эквэтгъэт ынкъам нэԓьун ымыԓьо ынӈин , миӈкыри Ытԓён ырыкы иквъи .
42019033	Титэ ыргынан навъятыӈогъан осёлӄай , ыныкэтынва намӈыԓёнат ытри : « Рэӄу выятыткы осёлӄай ? »
42019034	Ынӄэнырык ночынат : « Ытԓён яаёԓӄыԓ Этынва » .
42019035	Ыргынан нэнрывинрыгъэн ытԓён Иисусына ынкъам нэтриԓынэт осёлӄайыткынык чиниткин эвиръыт , нанвакъовын ынкаткынык Иисус .
42019036	Ытԓён ныӈатватыԓяӄэн , о'равэтԓьарык-ым нынрыратӄэнат вайманэты ръэтык чиниткин эвиръыт .
42019037	Титэ Иисус эймэквъи тагратгыргэты Елеонӈайкэн , ымыԓьо мыкрэгъючечӈыԓьэ коргэты нанъяӈӈогъан Эӈэӈ . Ӄун нэԓьунэт нымкыӄинэт иничгытэтти .
42019038	Нивӄинэт : « Тэӈэӈинмыԓьын Тыԓеԓьын — Тиркэрым Этынвэпы ! Онтымгыргын и'и'к ынкъам эргычьатын Ынангыргочатваԓьэты ! »
42019039	Фарисейыԓьыт о'равэтԓьамкэпы иквъэт Ыныкы : « Инэныгъюԓевэтыԓьигыт , ӄынтыԓпиӈэтгынэт Гынинэт рэгъючечӈыԓьыт ! »
42019040	Ытръэч-ым Ынан ивнинэт ытри очык : « Тивыркынитык , эвыр ытри эӄуԓикэ рэнъэԓӈыт , рэӄуԓиԓьыръуӈыт выквыт » .
42019041	Иисусынэ ԓиӈвитту ԓыӈыркынин Иерусалим . Эймэвык ӄээӄын чымчаӈ , Иисусынэ ԓьунин мэйӈынымным , тэрго ԓыӈыӈӈонэн
42019042	ынкъам иквъи : « Вэԓер ӈотэнъыԓёк ымы гыт нъычичевын , ръэнут нъытван гынин онтымгыргэты ! Ытръэч-ым игыр ынӄэн эвытрэткыԓьин гыныкԓыԓягты .
42019043	Ынкъам вай рэнъэԓӈыт ы'ԓёт , титэ гыныкъэӄэԓьырык нэрэнутэсӄыргыгыт гроԓмакы , нэрэгруԓмыгыт , нарапэнрыгыт ԓымынӈэнӄачайпы ,
42019044	гыт уйӈыԓьу нэрэтчыгыт ынкъам гынинэт нэнэнэт наранмыӈынат гыныкэчыку . Ыргынан нэрэнчимэквыт раԓӄаӈынвытагнэты , миӈкыри ӄун гынан эчичевкэ рытын тывыԓӄаӈын , титэ Эӈэӈэ найъогыт рыягтаԓявынво гыт » .
42019045	Иисус таароӈрак . Рэсӄивык таароӈрачыкогты , Иисусынэ рынтоӈатыӈӈонэнат виԓыткуԓьыт ,
42019046	эвма ырыкы : « Каԓегыргык гивԓин : „ Яраӈы Гымнин ратвагъа ярано ченъёргаввэтгавкэн “ , торгынан-ым энэвнаткоԓьыргэн омакатванво рытчыткы ! »
42019047	Иисус амӄынъычо гинэныгъюԓевыткуԓин таароӈрак . Ы'ттъыёԓтаароӈрагэԓевыԓьа , инэнчичевэтыԓьэ Каԓегыргыкэн ынкъам ынпычьыԓьэ ныԓӄырирӄин этгыргын , иӈӄун тымык Ытԓён .
42019048	Ытръэч-ым ытри ныгйивыԓтэтӄинэт , миӈкыри ынӄэн рытык , ӄэԓёӄъым ымварат амӄынъычо гатваԓен Ынык рээн , ныпаԓёмтэԓӄэн Ынин гамгавэтгавэты .
42020001	Иисусын армагыргын вэтгаво нэԓгыркын . Ынкъам ӄоԓетъыԓёк , титэ Иисусынэ нинэныгъюԓевӄин варат таароӈрак ынкъам нэнатвыӄэн Таӈпыӈыԓ , эймэквъэт Ыныкы ы'ттъыёԓтаароӈрагэԓевыԓьыт ынкъам инэнчичевэтыԓьыт Каԓегыргыкэн ганпычьыԓьыма
42020002	ынкъам намӈыԓёгъан : « Ӄикви морыкы , ръаармагырга Гыт ынӈин итыркын ? Микынэ йыԓнин Гыныкы ынӈин ваԓьын армагыргын ? » «
42020003	Ымы-ым Гымнан трамӈыԓётык , тури-ым ӄытатԓыӈыткотык Гымыкы , — иквъи Иисус , —
42020004	Иоанн нинэнтурытвивӄин мимԓе . Мэкгыпы ынӄэн гатваԓен ? Аӈаӈгыпы ԓымэвыр о'равэтԓьайпы ? »
42020005	Ыргынан-ым вэтгаво нэтчыгъэн ыргичгу : « Эвыр мытривмык „ Аӈаӈгыпы “ , ынкэӈит Ытԓён рамӈыԓёгъа : „ Иа'м торгынан ытԓён ԓымаԓё ԓюӈыԓгыԓьын ? “
42020006	Эвыр мытриквъэ „ о'равэтԓьайпы “ , ымварата наравыԓгыткойвымык выква , ӄэԓёӄъым ытри вэтгычемгъоркыт , энмэн Иоанн — мэтъатвыткоԓьын » .
42020007	Ынкъам ытри татԓыӈыткогъат , энмэн ыргынан гэмо нэԓгыркын мэӈӄо .
42020008	Иисус иквъи ырыкы : « Ынкэӈит ымы Гымнан ӄырым мивтык тури , ръаармагырга ынӄэн тытэйкыркын » .
42020009	Мигчирэтыԓьыт виноградынынӈавнотасӄык . Ынӄоры Иисусынэ тывыӈӈонэн варатэты ынӈин ваԓьын нэнъайвымӈыԓтэԓ : « Ӄоԓ о'равэтԓьата йыръэннин вакаӈын виноградкэн уунъумкэ ынкъам рывиԓыткувнин мэгчератыԓьырыкы виин яанво . Чинит-ым эквэтгъи ӄээӄын ванво тумгин нотагты .
42020010	Оонъыгыркэгыргын нъэԓык , ынан тыӈивынин выёԓьын мэгчератыԓьырыкы , иӈӄун пирик ынин тэйвыӈ оонъынӈайпы . Ытръэч-ым уунъынӈэвыԓьэ натаԓяйвын ытԓён , нэнэквэтэвын тэӈэрэӄыкэ .
42020011	Ынкэӈит ынан тыӈивынин ӄоԓ выёԓьын . Ымы ынӄэн натаԓяйвын ынкъам э'йӈэчьивэ нъэӄэнӈивыгъэн эмӄуԓгэ .
42020012	Ынан тыӈивынин ӈыроӄав выёԓьын . Ынӄэн натынвэвыгъан ынкъам нэнинтыгъэн ӈоонрэԓы .
42020013	Иквъи ӄынвэр этын вакаӈынвыкэн : „ Ытԓён вай миӈкыри митгъэк ? Мынӈивыгъэн гымнин ы'ԓгу ԓынъё экык , вэчьым ытԓён ӈыркыԓё нэрэнтыӈын “ .
42020014	Ытръэч-ым уунъынӈэвыԓьыт , ԓьук ытԓён , эвыӈӈогъат ыргичгу : „ Ынӄэн — яатԓьан . Вынэ мынынмыгъан ытԓён , иӈӄун мургинэну нынъэԓын ынин ярайыръын ! “
42020015	Ынкъам нэнинтын ытԓён виноградынӈавынвэпы , нанмыгъан . А'мын-ым рэнрэӄэвнинэт ытри этынва вакаӈынвыкэн ?
42020016	Ытԓён рэетгъэ ынкъам ранмыгнэнат ӈутинмигчирэтыԓьыт , вакаӈын-ым рэйыԓӈынин ӄотырыкы » . « Вынэ ӄырым нытван ынӄэн ! » — иквъэт паԓёмтэԓыԓьыт .
42020017	Иисус-ым , тэӈгитэк ытри , пынԓёгъэ : « Ръэнут-ым тывыркынэн Каԓегырга морыкы ӈотэнвэтгава : „ Выквыԓгын , э'нӄу ԓынъё тараӈыԓьа , нъэԓгъи авынъомрыкво яракэн упычьык ? “
42020018	Гэмгэмэӈин , и'гнэтыԓьын ынык , рараквачагъа , ынкъам мэкына рэрэтгъэ ӈотэнвыквын , ынӄэн рарыттэԓнэн » .
42020019	Инэнчичевэтыԓьыт Каԓегыргыкэн ынкъам ы'ттъыёԓтаароӈрагэԓевыԓьыт чичеквъэт , ӈотэннэнъайвымӈыԓтэԓя Ынан тывнэнат ытри , чит-ым нэрэпирисӄыченӈыгъэн Иисус , ытръэч-ым э'ӄэԓиӈу нэԓгыгъэн варат .
42020020	Инэгтын императорэты . Ыргынан навэнвыгэтаӈӈогъан Иисус ынкъам нэнӈивынэт чиниткин о'равэтԓьат , ы'ръэ итыԓьыт ԓыгипыԓьу , ипэ-ым ныӄитпыԓьэтӄинэт ԓьук ръэнут о'раԓваӈӄач ваԓьын Законэты Ынык вэтгавык , ынкъам ӈотӄо э'ӄэйыԓык очочеты , Ытԓён танымчаӈынво .
42020021	Ынӄэнырык намӈыԓёгъан Иисус : « Инэныгъюԓевэтыԓьигыт , моргынан ԓыги мытыԓгыркын , Гынинэт вэтгавыт эвыр гыёԓятгыргын эпакы рыԓеркын таӈатаароӈка о'равэтԓьагты , рыгъюԓевыркын егтэԓык тъэвчемгъогыргыгъет Эӈэӈин .
42020022	Ӄикви , эты мэчынкы йыԓык моргынан инэгтын римкин императорэты , этыӄун ынӈэ ? »
42020023	Иисусынэ чичевнин ыргин тэнанъаӄаӈгыттагыргын ынкъам ивнинэт :
42020024	« Ӄынкаԓыроквыткы Гымыкы римкин манэман-динарий . Микын ынкы ԓьуԓӄыԓ ынкъам микын нынны гэкэԓиԓин ? »
42020025	« Императорэн » , — татԓыӈыткогъат ытри . « Аны , императорэн ӄыйыԓыркыниткы императорэты , Эӈэӈин-ым — Аӈаӈэты » , — иквъи ырыкы Иисус .
42020026	Ытри ԓыгэԓываквъат ԓьук о'раԓваӈӄач ваԓьын Законэты Ынык вэтгавык варатык ягна . Иничгытэтыԓьыт Ынин очыткогыргэты , ытри авъеткынка нъэԓгъэт .
42020027	Саддукейырык тэнӈу нэрэԓгыӈыркын Иисус . Иисусына эймэквъэт о'птытъар саддукейыԓьыт , микырык этԓы ԓымаԓё ы'нынтыгъэн аёгыргын , ынкъам винвэ эмԓевԓевэтэ намӈыԓёгъан Ытԓён : «
42020028	Инэныгъюԓевэтыԓьигыт , Моисейына кэԓинин морыкы Законык : „ Эвыр икумикын рэвъигъэ йичьэмиттумгын экмиӈыкыԓьин , ытԓён ӈавтыӈыԓьыԓӄыԓ ӄԓиквъиԓьыӈэвык , иӈӄун йыток яатԓьат ечьамэттомгэты “ .
42020029	Энмэн , гатваԓенат ӈэръамытԓыӈэн йичьэмиттумгыт . Ы'ттъыёԓкэн , ӈавтыӈык , въигъи экмиӈыкэ .
42020030	Ымы ӄутынэ ,
42020031	ымы ӈыроӄава гэймитԓин ытԓён ӈэвъэну , гитԓинэт ынӈин ымыԓьо ӈэръамытԓыӈыргарэ . Ынкъам ымыԓьо въигъэт , апэԓяка кмиӈыт .
42020032	Яачы въигъи ымы ӈэвъэнйыръын .
42020033	Ытԓён вай микын ӈэвъэну ытԓён ратвагъа ы'ԓёк , титэ въиԓьыт рэюӈыт ? Аԓымы ӈавтыӈыԓьо гатваԓенат ынык ымыԓьо ӈэръамытԓыӈыргарэ ! » «
42020034	О'равэтԓьат , игыр нымытваԓьыт , ныӈавтыӈӄэнат ынкъам нъэԓикэтӄинэт , — очыткогъэ Иисус . —
42020035	Варкыт-ым о'равэтԓьат , микынти Эӈэӈэ Чиниткин вэтгычемгъота анъямынгыквынэнат аёгырга въэԓьэпы . Ытри этԓы ныӈавтыӈынат , этԓы нъэԓикэтынэт .
42020036	Ымы въик ытри ӈотӄо ԓывавыԓьыт , ратваӈыт-ым энагԓяԓьо ангелырыкы . Ытри Эӈэӈин кмиӈыт , миӈкыри ӄун Эӈэӈэ рэнэювнинэт .
42020037	Эвыр-ым тывык ынӄэн , энмэн въиԓьыт раёвъёттэ , титэ Моисейына ԓьунин ӈыԓетыԓьын выроттымкын , тэнынныгнин Этын Эӈэӈу Авраамын , Исаакын , Иаковын .
42020038	Эӈэӈ — ынӄэн-ым Эӈэӈ ӄырымэн въиԓьин , ипэ-ым егтэԓыԓьин . Ыныкагты ымыԓьо ягтаԓытваркыт » .
42020039	Ваԓёмык ынӄэн ӈыръыӄутти инэнчичевэтыԓьыт Каԓегыргкэн иквъэт : « Гыт нымэԓьэв иквъи , Инэныгъюԓевэтыԓьигыт » .
42020040	Ынкъам ԓым ванэван мэӈин нычемгъойпыгъан , иӈӄун ръэнут Ынык пынԓёк .
42020041	Микын экык Христос ? . Иисус-ым иквъи ырыкы : « Иа'м нивӄинэт , энмэн Христос — Давидын экык ?
42020042	Аԓымы чинит Давид нивӄин Псаломкаԓек ( миӈкы гэныгрэпэвԓин Эӈэӈ ) : „ Этын иквъи гымык-Этынвэты : ‘ Ӄывакъотваркын мынгымраӈӄач Гымыкайпы ,
42020043	виин Гымнан ӄырым очыԓьо мытчынэт Гынинэт э'ӄэԓьыт Гыныкагты ’ “ .
42020044	Ӄун вай , Давидына нинэԓгыӄин Ытԓён Этынво . Миӈкыри вай Ытԓён ынин экык ? »
42020045	Ымыԓьорык ныпаԓёмтэԓӄэн Иисус , Ытԓён-ым иквъи Ченэт-рагъёчачӈыԓьырыкы : «
42020046	Гынрыру ӄыԓгыркыниткы инэнчичевэтыԓьыт Каԓегыргыкэн , микынти нырэԓейвыӈӄинэт эвԓыавэръыйпэты , нытэӈычьэтӄинэт , титэ ытри нывэймэнъэв ныйиԓытриԓӄинэт вэԓыткоомакынвык , синагогык ытри нытэӈычьэтӄинэт вакъотвак ы'ттъыёԓяӈӄач , ынкъам ӄэмумэкэт вама нарычгывакъоӄэнат ынантаӈванвык .
42020047	Ынӄэн ыргынан ниткэйвыӄинэт ӄԓиквъиԓьыргин ярат ынкъам , иӈӄун ымыԓьорык ы'нԓьунэт , нуръэв ныченъёргаввэтгавӄэнат ! Гыарэты ваԓьа танымчаӈгырга а'тчаркынэнат ытри » .
42021001	Ӄԓиквъиԓьин таароӈгыргын . Ынӄоры Иисусынэ ԓьунинэт гаймычьыԓьыт , микырык нытриԓӄинэт инэрэтти манэчанԓягты .
42021002	Ынкы гатваԓен ымы ӈъоԓьын ӄԓиквъиԓьыӈэв , микынэ нэнаёӄэн ӈэнриԓы ӈиръэ ръыпыԓвынтыманэт ,
42021003	ынкъам иквъи : « Аԓгаӈэка тивыркынитык , ӈоот ӈъоԓьын ӄԓиквъиԓьыӈэвэ рытриԓнин мыкыӈ ымыԓьорык .
42021004	Ӄутырык ымыԓьорык нэтриԓынэт рыпаросӄавгыпы , ынан-ым , ӈъочьыӈава , рытриԓнин ымыԓьо , рэӄэ гэегтэтԓин » .
42021005	Мэтъэквыргыкэн гыйивыт ынкъам кыԓеԓьэтти . Ынӈот ваԓьырык вэтгаво наԓгыӈӈогъан таароӈран , энмэн ԓыгэтампэравыква ынӄэн гэтэйкыԓин ынкъам гантампэравԓен этчывэтԓьа таароӈӄавээръа . Иисус иквъи :
42021006	« Ымыԓьо ӈотӄэнат , ръэнутэт торгынан тэӈычьу ԓыӈыркыниткы , рэтэԓпыӈыт . Рэнъэԓӈыт ы'ԓёт , титэ ӈоот нэрэнчимиръэвӈын ыпычьытагнэты » .
42021007	« Инэныгъюԓевэтыԓьигыт , — намӈыԓёгъан Ытԓён , — титэ-ым ынӄэн ратвагъа ? Ынкъам миӈкыри моргынан ԓыги мытрэтчыӈын ынӄэн нъэтԓьэн ? Миӈкыри ваԓьо ратвагъа гыйив ? » «
42021008	Гынрырэты ӄытваркынэтык , иӈӄун тури ы'ръунтыкэ ы'нынтытык , — очыткогъэ Иисус . — Мыкычьыт рэенӈыт Гымыгныннык ы'ръэты энаяаԓьыт ынкъам ривыркыт : „ Ынӄэн вай Гым ! “ ԓымэвыр „ Энмэч чымче нъаԓгыргын ! “ Ынӈэ аԓымӈэнака ырык !
42021009	Титэ раваԓёмӈыткы мараквыргыт ынкъам варатэн акавкэтгыргыт , ынӈэ акапчачавка , ӄун-ым ынӄэнат ы'ттъыёԓ ваԓьыԓӄыԓтэ , наӄам ынӄэн еп ӄырымэн ытръэттэгын » .
42021010	Ынӄоры Иисус иквъи ырыкы : « Рарыннотыԓягъа варат варатэты ынкъам ӄуԓинутэнут ӄоԓенотагты ,
42021011	ратваӈыт кытнотасӄытэвԓягыргыт , ԓымынкы ратваӈыт ымы гытъатгыргыт , ымы энаврыӈтъычгыргыкэн въэгыргыт , ратваӈыт кытъаӄаԓеӈэты ваԓьыт этгыргыт ынкъам эргыԓьыт эӈэӈгыйивыт э'э'йпы .
42021012	Ытръэч-ым ымыԓьо ынӄэнат этыӈӈок , нэрэпирисӄычетйивыркынитык ынкъам нэрэркыԓеԓьэтыркынитык , нэрэсудыркынитык синагогык ынкъам наравосӄыраркынэтык , нэрэнрывинрыркынитык пынԓёйвынво тэркармагты ынкъам очочырыкы Гымык курэ .
42021013	Ынкэӈит торгынан гаймаӈэн тыво ринэԓгытык Гым .
42021014	Ӄун-ым , эвнэмитъэчимгъукэ ӄитыркынитык , миӈкыри аӈэнток .
42021015	Гымнан трэйыԓӈын торыкы ынӈин ваԓьын коттапвэтгаквыргын ынкъам кувчемгъогыргын , рыпэт тургинэт э'ӄэԓьыт раԓвавӈыт ымы ӄраӄатык , ымы о'раторыкагты рэӄын ивык .
42021016	Ытръэч-ым ытԓыгырык , йичьэмиттумгэ , чычеткинэрык ынкъам тумгэ нэръэӄэйыԓынтык тури , ӈыръыӄутти торыкайпы наранмыгнат .
42021017	Ынкъам ымыԓьорык тури э'ӄу нэрэԓгыркынитык Гымык курэ .
42021018	Ытръэч-ым ымы кырвир торыгԓявтэпы ӄырым нытымӈэвын .
42021019	Пытԓиӈыԓьу ӄытваркынэтык , рэнъегтэԓевӈыткы чиниткин ӄэԓеԓвын » . Гамэтъатвыԓен Иерусалимэн рычемэръаквыргын «
42021020	Титэ рэԓьуӈыткы маравраттэ Иерусалимык гроԓмакы , ԓыги ӄыԓгыгыткы : ԓыгипэтԓе рэнъэԓгъэ ынин тэԓпын .
42021021	Ынкэӈит Иудеяк ваԓьыт мачынан ныкытгынтакватынат ӈаеты , Иерусалимык ваԓьа мачынан ы'нпэԓягъан ынӄэн , микынти ратваӈыт гроԓмакы ваԓьык нутэк мачынан эвнэпэԓӄынтэткэ нитынэт майӈынымнымэты .
42021022	Миӈкыри ӄун нъэԓгъэт ынӄэнат ԓиӈыԓьэткин ы'ԓёт , титэ рэнъэԓгъэ ымыԓьо мэтъатвыё Каԓегыргык .
42021023	Раԓгъаӄатваркыт нанӄыԓьыт ынкъам энанԓыватыԓьыт ынӈэнъыԓёк . Кыттавэмэнӈыгыргын ратвагъа ӈутиннутэк , Эӈэӈ раԓганӈэнайпыгъа ӈотэнваратэты .
42021024	О'равэтԓьат рэвъиркыт маравръысӄэпы ынкъам нэрэймитыркынэт ымыԓьо аԓванотагты . Ынкъам аԓваԓьыварата нэрэтэнтисӄуйвыркын Иерусалим . Ымыԓьо ынӄэнат ратваӈыт ынкатагнэты , виин аԓваԓьываратэн этынвычьатгыргын ӄырым нытэԓпыгъэн » .
42021025	Рэетгъэ Экык О'равэтԓьаргэн . Иисус ӄээӄын гивԓин : « Тиркык , йъиԓгык ынкъам эӈэрык торгынан рэԓьуӈыткы эӈэӈгыйивыт , нутэйиквик-ым о'равэтԓьат амкапчача раӄувчемгъоӈӈоӈыт айычгыръома аӈӄы .
42021026	О'равэтԓьат рапэӄэтатыркыт ачемгъокэтвэтагнэты эмъэӄэԓиӈу ԓыӈык ынӄэн , ръэнут раймавыӈӈогъа ымыԓьыӈаргыногты . Миӈкыри ӄун и'и'кин армагыргыт ранвэвраԓьатыӈоӈыт .
42021027	Ынкъам ынкэӈит нэрэԓьуӈын Экык О'равэтԓьаргэн , тыԓеԓьын йъыткыната , армайпыԓьын ынкъам кытэргычьатгыргыԓьын .
42021028	Титэ ынӄэн ранъаԓыӈӈогъа , ӄыԓӄутыркынитык ынкъам ӄэтпэты ӄынъэԓтык , ӄэԓёӄъым тургин рытавэмэнӈытораквыргын энмэч чымче нъаԓыӈӈоркын » .
42021029	Уттуут-инжир — инэныгйивэтичгын . Иисусынэ тывнэн ырыкы ынӈин ваԓьын нэнъайвымӈыԓтэԓ : « Ӄыгитэгыткы уттуут-инжир ынкъам ӄутти уттыт .
42021030	Титэ ытри нывытатӄэнат , торгынан гэтама ытри ԓыги , энмэч пэтԓе рэԓеръугъэ .
42021031	Ынӈин-ым ымы ӈутку : титэ рэԓьуӈыткы ынӄэн нъаԓыӈоԓьын , ԓыги ӄыԓгыркыниткы , чымче энмэч Энанԓявагыргын Эӈэӈин .
42021032	Ӄэгԓынангэт тивыркынитык , ӈотӄэн тыӈэрэт еп ягтаԓытвама , ымыԓьо ратвагъа .
42021033	И'и'н ынкъам нутэнут уйӈэ рэнъэԓӈыт , ытръэч Гымнинэт вэтгавыт ӄырым ныпаанат армайпыԓьо вак » . Тэнмавэты ӄытваркынэтык «
42021034	Гынрырэты ӄытваркынэтык , авнаа'ӄайпытваԓьатка ӄытваркынэтык гэчевэты ваԓьанма , а'ӄатчыԓьанма ынкъам пагчеӈатыԓьанма , рэӄэ рэегтэԓӈытык , иӈӄун о'раӈ энэнэгыргын Эккин О'равэтԓьаргэн авэтываӄ эвнэнъэԓкэ нъитын торыкы ,
42021035	ӄынур-ым уткучьын — гыннэкэты . Ӄэԓёӄ-ым Ытԓён о'раӈ рининигъэ ымваԓьырыкы нутэйиквик .
42021036	Кыюԓьэтэ ӄытваркынэтык , таӈамӄынъычо ченъёргаввэтгавма , иӈӄун аймавыӈӈоԓьа а'ӄагырга ы'нкавратык , ынкъам тури гаймаӈэн тэнмавэты нъытватык ятыӈӈок Экык О'равэтԓьаргэн » .
42021037	Ы'ԓёк Иисус гинэныгъюԓевԓин таароӈрак , воԓӄытвэӈӈок-ым нэквэтӄин ынкъам ныкитэ нытваӄэн ӈайыткынык , таныннынъё Елеон .
42021038	Ымварат-ым инъэ ныетӄин таароӈрагты паԓёмтэԓынво Ытԓён .
42022001	Ынпычьыԓьырык наранмыӈыркын Иисус . Ганъаԓыӈӈоԓен инэпээгэткыԓьин кавкавкэн крычмыы'ԓён , таныннынъё Пасхано .
42022002	Ы'ттъыёԓкэнат таароӈрагэԓевыԓьа ынкъам инэнчичевэтыԓьэ Каԓегыргыкэн ныранмыӈӄэн Иисус , ытръэч-ым вай гайыԓгавԓенат варатэн акавкэтгыргэты .
42022003	Авынкаԓьайӈа-Сатанана эйминнинэт чимгъут Иудан , ныннатъё Искариот . Иуда — ынӄэн ӄоԓ мынгыткэн ӈиръэ пароԓкэн рагъёчачӈыԓьэпы ваԓьын .
42022004	Иуда ӄытгъи ы'ттъыёԓтаароӈрагэԓевыԓьэты ынкъам гынрыритыԓьин очочырыкы таароӈракэн . Ынан вэтгаво ԓыгнин ырык рээн , миӈкыри а'ӄантыватык ырыкы Иисус .
42022005	Ытри коргаквъат ынкъам вэтгычьатгъат йыԓык ыныкы манэт .
42022006	Иуда энатватгъэ ынкъам а'тчаӈӈонэн этгыргын , иӈӄун вэнвакы э'ӄэйыԓык Иисус ырыкы , титэ Ынык рээн ӄырым нытвагъан варат .
42022007	Рытэнмаквыргын пасхакэн ӄамомакатгыргык . Нъэԓгъи инэпээгэткыԓьин кавкавкэн крычмыы'ԓён , титэ ныӄэтвыӄин пасхакэн яракытэпаԓгыӄай .
42022008	Иисусынэ тыӈивынинэт Пётр ынкъам Иоанн , ивык ырыкы : « Ӄыԓӄытгытык ынкъам ӄынтэнмаквыткы морыкы пасхакэн рооԓӄыԓ » .
42022009	« Миӈкы Гыт тэгъеӈыркын , иӈӄун моргынан ынӄэн мынынтэнмавын ? » — ытри пынԓёгъат .
42022010	Иисус очыткогъэ : « Титэ рэеттык майӈынымнымэты , рэнрынгиивыткы о'равэтԓьан . Ынан рэнрыркынин имԓыйыръыԓьын пувтын . Ӄыркыԓегыткы ытԓён ынкаратагнэты , миӈкыри ытԓён рэрэгъэ .
42022011	Яраэтынвэты ӄиквытык : „ Инэныгъюԓевэтыԓьэ намӈыԓёркынэгыт гыт : ‘ Э'ми рэԓкун , миӈкы Гымнан рэгъючечӈыԓьырык рээн трэнуӈын пасхакэн рооԓӄыԓ ? ’ “
42022012	Ынкъам ынан торыкы ранкаԓыровнэн рэԓкун нымэйыӈӄин , таӈайкоԓыԓьын , ӈэнку варкын ымыԓьо торгынан яаёԓӄыԓ . Ымыԓьо ынкы ӄынтэнмаквыткы » .
42022013	Ытри ӄытгъэт , нэԓьугъэн ымыԓьо , миӈкыри Ытԓён гивԓин , ынкъам нантэнмавын пасхакэн рооԓӄыԓ .
42022014	Пасхакэн ӄамомакатгыргын . Нъэԓык ӄамомакатгыргын , Иисус ынкъам мынгыткэн ӈиръэ пароԓ апостолтэ арычгывакъогъат ӄамэтваванвык ӄача .
42022015	Ынкъам Ытԓён иквъи ырыкы : « Ытръэттэгын Гым тытэгъеӈыркын рук ӈотӄэн пасхакэн рооԓӄыԓ турык рээн еп энъэԓкэ Гымнин тавэмэнӈыгыргын !
42022016	Тивыркынитык-ым , Гымнан ӄырым мынуркын ӈоот , вытку нъаԓыӈӈок ԓыгэ-Пасха Энанԓявагыргык Эӈэӈин » .
42022017	Пиринин койӈын , рывэԓынкыӄунэвнин Эӈэӈ ынкъам иквъи : « Ӄыпиригыткы ӈоот ынкъам ӄыԓпыткуткы турыкичгу .
42022018	Тивыркынитык , ӈоткатагнэпы Гымнан ӄырым мыԓпыгъэн виноградкэн э'ӄимыԓ , вытку нъаԓыӈӈок Энанԓявагыргын Эӈэӈин » .
42022019	Пиринин кавкав , рывэԓынкыӄунэвнин Эӈэӈ , Ынан тэйвыгнин ынӄэн ынкъам йыԓнин ырыкы , эвма : « Вай ӈотӄэн — Гымнин увик . Гымнан ынӄэн тыйыԓыркын рыягтаԓынво , тури . Ӄымԓеткуркыниткы ынӈин кавкав ынкъам ӄынуркыниткы кэтъонво Гым » .
42022020	Воԓӄытвэӄамэвапԓыткогъат , Ынан ымы-ым ынӈин пиринин койӈын ынкъам иквъи : « Ӈотӄэн койӈын — торвэтгычьат , ръомравъё Гымнин мутԓе . Въэӈӈома Гым трэмутԓытыԓыԓьэтгъэ тури рыягтаԓынво .
42022021	Ытръэч-ым ӄыгитэ , Гымнин э'ӄэйыԓыткуԓьын ӄамомакатгыргык Гымык рээн ӄамэтваркын .
42022022	Тывъё Каԓегыргык тэӈэвын ваԓьыԓӄыԓ Эккэк О'равэтԓьаргэн . Ытръэч-ым а'ткэӈэты ынӄэн о'равэтԓьагты , микынэ Ытԓён э'ӄэйыԓыркынин ! »
42022023	Ытри пынԓёткоӈӈогъат ыргичгу , ытԓён вай мэӈин ырыгԓыку тэнмавыркын ынӈин итык .
42022024	Ӄэнагԓятыркынэтык выёԓьэты , ынӈэ-ым этынвэты . Ынкъам вай рэгъючечӈыԓьыт еԓырачвыӈыӈогъат , мэӈин ырыгԓыку майӈыӈ ваԓьын .
42022025	Ытръэч-ым Иисус иквъи ырыкы : « Тиркэрмэт аԓваԓьыян варатэн этынвычьатыркыт ырыкы ынкъам инэнԓеԓьыт ивыркыт , иӈӄун ытри ныныннынӈэвыркынэт „ тэӈгиԓивыԓьу “ .
42022026	Турыгԓыку ӄырым ынӈин ваԓьыԓӄыԓ . Мачынан майӈыӈ ваԓьын нытваркын ӄынур мыӄыԓьын , эрму-ым ваԓьын — ӄынур выёԓьын .
42022027	Мэӈин эрым : арычгывакъоԓьын ӄамэтваванвык ӄача ԓымэвыр выёԓьатыԓьын ыныкы ? Вынэ ӈан арычгывакъоԓьын . Гым-ым турыгԓыку ӄынур выёԓьэгым .
42022028	Тури гапэԓятторэ Гымык рээн , титэ гатваԓенат Гымнинэт кыттэнгыеӈыт .
42022029	Миӈкыри Гымнин Ытԓыгэ энайпатгъэ Гым рытыԓевык Энанԓявагыргын , Гымнан ымы ынӈин тыйыԓыркын ынӄэн торыкы ,
42022030	иӈӄун тури ӄыӄамэтваркынэтык ынкъам ӄыпавыркынэтык ӄамомакатынвык Гымык рээн Энанԓявагыргык Гымнин . Ынкъам равакъотваркынэтык тиркэрмин ванвыткынык ынкъам ринэнԓеркыниткы мынгыткэн ӈиръэ пароԓ тыӈэрэтти Израилькэн » .
42022031	Пётрына э'нӄу рэԓгыгнин Иисус . Иисус ӄээӄын гивԓин : « Симонэгыт , аны ӄыгитэ , каԓьайӈа-Сатанана пынԓёнэн , иӈӄун ымыԓьоторэ ы'нтааӈытык ынан , ӄынур кавкавтыӈачьын нытэвԓяйвыӄэн ёнрынво въэгти .
42022032	Ытръэч-ым Гым гаченъёргаввэтгавэгым Аӈаӈэты , иӈӄун гынин ԓымаԓяквыргын атаԓпыӈӈока нитгъэн . Титэ гыт нэмэ раԓымаԓытвэгъа , ӄынъомраквын ԓымаԓяквыргын ӄутырык рэгъючечӈыԓьырык — чинитйичьэмиттумгык » .
42022033	« Этынвэгыт ! — иквъи Пётр Иисусына . — Гым етъаӈ тытваркын тыԓек Гынык рээн ымы восӄырагты ымы въэгыргэты ! »
42022034	« Ӄэгԓын тивыркынигыт , Пётр , — Иисус иквъи , — ӈотэнъыԓёк ӄырым еп нъэйӈэгъэн ӄԓегтанӈыгатԓе , гыт-ым энмэч ӈыроча риквъэ , энмэн гынан гэмо инэԓгыркын Гым » .
42022035	Ынкъам ԓым иквъи ырыкы : « Титэ Гымнан тынӈивытык тури — этэючгыкэ , аманэка ынкъам эпԓеккэ , — эви тури гаӈъотваторэ ? » « Ванэван » , — татԓыӈыткогъат ытри . «
42022036	Игыр-ым , — иквъи ырыкы Иисус , — мачынан микын варкыт манэт , ныпирининэт ынӄэнат , мачынан ныпиринин ымы тэючгын , микын-ым уйӈэ , мачынан нынвиԓыткувнинэт чиниткинэт эвиръыт ынкъам ныркурнин маравръысӄын .
42022037	Тивыркынитык , Каԓегыргык тывъё вэты ваԓьыԓӄыԓ Гымыкы : „ Ытԓён э'ӄэԓтэтыԓьу нэԓгыгъэн “ . Ынкъам ынӄэн пэтԓе ратвагъа » .
42022038	« Этынвэгыт , вай ӈутку ӈиръэ маравръысӄат » , — иквъэт ытри . « Мэчынкы » , — татԓыӈыткогъэ Ытԓён .
42022039	Иисус ныченъёргаввэтгавӄэн Елеонкэн ӈайыткынык . Ӈыток ярайпы Иисус эквэтгъи , ӄынур ӄонпыӈ , Елеонкэн ӈаеты . Ынык кыԓегъэт ымы рэгъючечӈыԓьыт .
42022040	Етык ванвэты Ытԓён иквъи ырыкы : « Ӄыченъёргаввэтгавыркынэтык , иӈӄун торыкы вэты авнатвака нъитын кыттэнгыеӈ » .
42022041	Чинит-ым руԓтыгъи ырыкайпы мачрыровэты ынкъам ӈырапычга ченъёргаввэтгаквъэ :
42022042	« Ытԓыгигыт , ивкэ ӈан нъытэгъеӈын аԓва рыԓик Гымыкайпы ӈоткэн тавэмэнӈыгыргын ! Ӄоныры-ым , мачынан нытвагъан Гынин тъэвчемгъогыргын , этԓы-ым Гымнин ! »
42022043	Э'э'йпы Ыныкы вытрэтгъи ангел ынкъам нэнанъомрытвэвӄэн Ытԓён .
42022044	Эмтэвиминӈэтэ Иисус ченъёргаввэтгавыӈӈогъэ пытӄыӄэтпыӈ , ынкъам Ынин гытԓён гатваԓен ӄынур тиԓиԓьын нотасӄэты мутԓыйитйит .
42022045	Ченъёргаввэтгавыпԓыткок ынкъам ӄутык , Ытԓён эймэквъи рагъёчачӈыԓьырыкы ынкъам ԓьунинэт ытри йыԓӄыԓьыт , пэӈъивэтыԓьыт ампыннытвак .
42022046	« Иа'м тури йыԓӄэтыркынитык ? — иквъи Ытԓён ырыкы . — Ӄыԓӄутгытык ынкъам ӄыченъёргаввэтгавыркынэтык , иӈӄун торыкы вэты авнатвака нъитын кыттэнгыеӈ ! »
42022047	Иисус нэпиригъэн . Ынкъам вай , еп ынӄэн тывма Иисусынэ , ининигъи о'равэтԓьамкын инэрэпирисӄыченӈыԓьын Ынык , ы'ттъыёча ырык гэԓеԓин нынныԓьын Иуда , ваԓьын мынгыткэн ӈиръэ пароԓгыпы рагъёчачӈыԓьэпы . Ытԓён эймэквъи Иисусына , окватынво Ытԓён .
42022048	« Иуда , — иквъи ыныкы Иисус , — ынръам вай гынан э'ӄэйыԓыркын уквэтэ Экык О'равэтԓьаргэн ? »
42022049	Ынкэӈит Ынык гроԓмакы ваԓьыт , чичевык ръэнут игыр ратвагъа , иквъэт : « Этынвэгыт , вэчьым мынмаравръысӄыткомык ? »
42022050	Ынкъам ӄутынэ кыпԓынэн выёԓьын ы'ттъыёԓтаароӈрагэԓевыԓьэн ынкъам чывисӄыченнин ынин мраӈвэԓёԓгын .
42022051	« Ратанӈавӈэн , ӄыпаатык ! » — иквъи ырыкы Иисус . Ынкъам рыйитэ рымэԓевэннин вэԓёԓгын выёԓьэн .
42022052	Ятыԓьэты-ым ы'ттъыёԓтаароӈрагэԓевыԓьэты , очочеты таароӈрагынрыратыԓьэн ынкъам ынпычьыԓьэты Иисус иквъи : « Ынръам вай рэӄу тури еттык гамаравръысӄыма ынкъам готтынпыма , ӄынур Гым э'ӄэԓтыԓьигым ?
42022053	Гамгаы'ԓёк Гым гатвайгым турык рээн таароӈрак , ынкъам торгынан Гым ванэван ӄинэнрэӄэквытык . Ытръэч-ым вай игыр тургин ы'ԓёӈэт ынкъам анӈэнавагыргыт рытыԓевыткуркыт » .
42022054	Пётрына э'нӄу нинэԓгыӄин Иисус . Иисус нэпирисӄычетгъэн ынкъам нэнԓегъэн ярачыкогты ы'ттъыёԓтаароӈрагэԓевыԓьэн . Пётр гэԓеԓин матъяаԓ .
42022055	Гынонагтатванвык тапэнъёԓгыӈгъат , о'равэтԓьат вакъогъат ынкы гроԓмакы , вакъогъэ ымы Пётр ырык рээн .
42022056	Ӄоԓ выёԓьыӈава ԓьунин ытԓён вакъотваԓьын пэнъёԓгыӄэргычыко , тэӈгитэнин ытԓён ынкъам иквъи : « Ымы ӈотӄэн гатваԓен Ынык рээн ! »
42022057	Ытръэч-ым Пётр кавтычгогъэ : « Ӈавыԓ , гымнан гэмо Ытԓён » .
42022058	Пэтԓе ӄоԓ о'равэтԓьан , ԓьук ытԓён , иквъи : « Ымы гыт ырык рээн ваԓьэгыт » . « Аны вай ванэван , ӄԓей » , — очыткогъэ Пётр .
42022059	Гаԓягъэ ӄымэк ыннэн кэԓивытгыр , ынкъам ԓымӈэ ӄоԓ иквъи аԓгаӈэка : « Вынэ ӄэйвэ , ӈотӄэн нэмыӄэй гатваԓен Ынык рээн , ытԓён вай аԓымы гаԓиԓеяԓьын » .
42022060	« Гымнан гэмо , ръэнут гынан тывыркын » , — иквъи Пётр . Ынкъам титэ ынӄэн ынан нэнатвыӄэн , а'йӈаӈӈогъэ ӄԓегтанӈыгатԓе .
42022061	Этынва гитэнин Пётр тыԓик ыныкаӈӄачагты , ынкъам Пётрына кэтъонэнат Ынин вэтгавыт , тывъёттэ ыныкы : « Еп ӄырым нъэйӈэгъэн ӄԓегтанӈыгатԓе ӈотэнъыԓёк , гынан ӈыроча э'нӄу ринэԓгыгъэ » .
42022062	Ынкъам ӈыток агтатванвэпы кытпыннэты тэргатгъэ .
42022063	О'равэтԓьата-ым , гынрырэтыԓьэ Иисус , тэрмэчьыӈу ныԓгивыӄин ынкъам ныркыпчевыӄэн Ытԓён ,
42022064	нэнаръэӄэн Ынин ԓьуԓӄыԓ ынкъам нымӈыԓёӄэн : « Ӄымэтъатвыгэ , ӄэԓкыԓгын , микынэ Гыт наркыпԓыгыт ? »
42022065	Ынкъам нымкыӄинэт ӄутти кытъаӄавэтгавыт гатвэвыԓенат Ыныкы .
42022066	Еврейыԓьыргэн ынпычьыԓьэ намӈыԓёйвыркын Иисус . Титэ эргыръогъэ , вараткэнат ынпычьыԓьыт , ы'ттъыёԓтаароӈрагэԓевыԓьыт ынкъам инэнчичевэтыԓьыт Каԓегыргыкэн умэкэтгъэт . Ыргин майӈомакатынвэты нэрэтгъэн Иисус .
42022067	« Ӄочыткоркын , Гыт — Христосэгыт ? » — пынԓёгъат ытри . « Эвыр Гым торыкы триквъэ , ӄырым ԓымаԓё ӄинэнтытык ,
42022068	эвыр-ым трамӈыԓётык , ӄырым ӄочыткотык , — иквъи Иисус . —
42022069	Ынӈатаԓ-ым ӈоткатагнэпы Экык О'равэтԓьаргэн равакъотваркын мынгымраӈӄач Эӈэӈык Ынангаймаӈэныԓьык » .
42022070	« Гыт — Эккэйгыт Эӈэӈин ? ! » — пынԓёгъат ымыԓьо . « Рыпэт тури чинит ивыркынитык , энмэн Гым » , — татԓыӈгъэ Иисус .
42022071	« Ӄынвэр вай , авнамӈыԓёка мэӈин ! — ытри иквъэт . — Моргынан чинит ымыԓьо мытваԓёмын Ыныкайпы ! »
42023001	Пилатына нэнамӈыԓёйвыӄэн Иисус . Ынкэӈит ымыԓьо умэкэтыԓьыт ӄутръугъэт ынкъам нэнԓен Иисус Пилатына .
42023002	Ыргынан энаачо наԓгыӈӈогъан Ытԓён : « Моргынан ԓыги мытытчыгъэн , вай ӈотэнъоравэтԓьата о'раԓвагты рыгъюԓевыркынин мургин варат , нэнанъотавӄэн йыԓык инэгтэт императорэты ынкъам рыпэт нивӄин , энмэн Ытԓён — Христос , Тиркэрым » .
42023003	« Эвыӈан , Гыт — Тиркэрмэйгыт еврейыԓьыргэн ? » — пынԓёнэн Ытԓён Пилатына . « Гыт-ым чинит ынӈин ивыркын » , — татԓыӈыткогъэ ыныкы Иисус .
42023004	« Гымнан ымы рэӄык ванэван энаачыԓьо мыԓгыгъэн ӈотӄэн о'равэтԓьан » , — иквъи Пилат ы'ттъыёԓтаароӈрагэԓевыԓьэты ынкъам о'равэтԓьамкэты .
42023005	Ытри-ым нытъивычьэтӄинэт : « Рыгъёԓявма варат , Ынан рэкэвкиԓьэтыркынин ытԓён ым-Иудеяк . Моогъэ Галилеяк , етгъи ӈутриԓы » .
42023006	Пилатына тыӈивыркынин Иисус Иродына . Титэ Пилатына ваԓёмнэн вэтгав « Галилея » , пынԓёгъэ : « Эты ӈотӄэн о'равэтԓьан гаԓиԓеяԓьын ? »
42023007	Ынкъам ԓыги рытчык , энмэн Ытԓён ваԓьын ванвэпы , оча ваԓьын Иродына , ынан тъивынӈивынин рыԓьататынво Ытԓён Иродына . Ирод-ым ынӈэнъыԓёк нэмыӄэй гатваԓен Иерусалимык .
42023008	Ԓьук Иисус , Ирод коԓё коргаквъэ : ынан тэԓенъеп нинэрэԓьуӈӄин Ытԓён , миӈкыри ӄун ынан гаваԓёмԓен Ытԓён ынкъам нымычвынатӄэн ԓьук икумиӈкыри ваԓьын тэӈиничгытэт , рытомгавъё Иисусынэ .
42023009	Ынан нэнамӈыԓёйвыӄэн Ытԓён , ытръэч-ым Иисус ванэван нытатԓыӈыткон .
42023010	Ынкэӈит ы'ттъыёԓтаароӈрагэԓевыԓьыт ынкъам инэнчичевэтыԓьыт Каԓегыргыкэн ӄээӄын гатвэтчатваԓенат ынкъам нытъивъэв кытэнаачо гэԓгивыԓин Ытԓён .
42023011	Иродына гамаравӄԓявыԓма тармачьыӈэты ԓыгинъээ'внин Иисус ынкъам ԓевԓеву ԓыгнин Ытԓён , ынӄоры-ым равэръэпаннэн Ытԓён тэркармавэръа ынкъам тыӈивынин нэмэ Пилатына .
42023012	Ынкъам ӈотэнъыԓёк Ирод ынкъам Пилат томгыԓьатыӈӈогъат , чит-ым ытри гъэӄэԓьэтԓинэт .
42023013	Иисус въиԓьыԓӄыԓ . Пилатына румэкэвнинэт ы'ттъыёԓтаароӈрагэԓевыԓьыт , ынпычьыԓьыт ынкъам варат ,
42023014	иквъи ырыкы : « Торгынан рэтыткы гымыкы ӈотӄэн о'равэтԓьан ынкъам торгынан тэнынныӈыткы Ытԓён тинэнэкэвкиӈыԓьу варат . Тычемгъовэтгавык турык ягна ынкъам ԓюнԓьутэ тынтын ӈотэнъоравэтԓьак , энмэн Ытԓён а'ткэвма итгъи , миӈкыри тури ивыркынитык .
42023015	Ымы Иродына ԓюнԓьутэ , эвыр тыӈивынин Ытԓён морыкы . Аны вай-ым , Ынан аръаԓя ԓюӈынрэӄэвэ ръэнут , иӈӄун вэты тъаӄанмыгъан Ытԓён .
42023016	Ынкъам ынӄэната гымнан трэтэнымчеӈӈын Ытԓён ынкъам трэтриԓӈын » . (
42023017	Крычмыы'ԓёк Пилатына вэты рытрэԓьёԓӄыԓ ыннэн восӄыратваԓьын . )
42023018	Ынръам ымыԓьо умэкэтыԓьыт ӄуԓиԓьыръугъэт : « Вэты а'ӄанмыёԓӄыԓ ! Ӄытриԓгын морыкы Варавва ! »
42023019	Ӈотӄэн-ым гавосӄыраԓен амрывэчепытвэвык варат мэйӈынымнымык ынкъам эмтэгинӈэтэ .
42023020	Пилатына нинэрэтриԓӈыӄин Иисус , ынӄэната ӄоԓеԓьывэтгавыӈӈогъэ .
42023021	Ытръэч-ым ӄутти ныӄуԓиԓьыръуӄинэт : « Ӄъыԓӄапынмыгын ! Ӄъыԓӄапынмыгын ытԓён ! »
42023022	Ынкъам ӈыроӄавык иквъи ырыкы Пилат : « Ръэнут э'ткиӈ тэйкынин Ынан ? Ванэван миӈкыри ваԓьын энаач гымнан мыԓьун Ынык , иӈӄун а'ӄанмык . Ынкъам ынӄэната трэтъивынӈивын танымчаӈынво Ытԓён , ынӄъом трэтриԓӈын » .
42023023	Ытръэч-ым ытри ԓыгэкоԓё гэӄуԓиԓьыръуԓинэт , ръыԓӄаптымыйгот рытык Иисус . Ырыгӄуԓитэ гэнруԓыԓтэвԓин Пилат .
42023024	Ынкъам Пилат вэтгычемгъогъэ тэйкык ырыктъэвытвыгъет :
42023025	рытриԓнин восӄыратваԓьын , ԓынъё рывэчепытвэвыԓьо варатык ынкъам тэгинӈэтыԓьу , мэӈин гайынатԓен , Иисус-ым йыԓнин ырыкы .
42023026	Иисус нанъыԓӄапнмыркын . Иисус нэнԓегъэн ръыԓӄапынмынво . Ръэтык маравӄԓявыԓя нэпирисӄычетын Симон Киринеяԓьын , мэӈин ныпэԓӄынтэтӄин ярагты энанынӈавынвыяргэпы , нэнимтиӈэтын ыныкаткынык а'ӄанмыкэн уттынпын ынкъам рыԓьэтэтыйгут нэнтыгъэн ынӄэн Иисусынэ яачы .
42023027	Иисусынэ гаԓымӈэнаԓенат ныԓгинымкыӄинэт о'равэтԓьат , ырыгԓыку гатваԓенат энаркыпчевыԓьыт чиниткин мачвэт ынкъам тэргатыԓьыт ӈэвъэнйыръыт .
42023028	Иисус , о'раырыкагты тыԓик , иквъи : « Ӄырымэнайгым тэрго ԓыӈыԓьыԓӄыԓигым , иерусаԓимӈавторэ ! Вай тэрго ӄыԓгыркыниткы чиниткинэт увикит ынкъам тургинэт кмиӈыт !
42023029	Ӄэԓёӄъым вай нъаԓыӈӈоркыт ы'ԓёт , титэ ривӈыт : „ Кычьымыԓьыт ӈан экмиӈэткыԓьинэт ынкъам анԓываткыԓьэнат ԓёԓьота ! “
42023030	Ынкэӈит ривӈыт ӈаеты : „ Ӄэрэттык морыкаткынэты ! “ ынкъам тынопэты : „ Ӄэнаръэткотык мурык ! “
42023031	Ӄэԓёӄъым эвыр тыӈаԓьыоттэты ынӈин итыркыт , ынръам ръэнут ратвагъа кыкватоттэты ? »
42023032	Иисусынэ рээн ръыԓӄапынмынво гэнԓеԓинэт ԓымӈэ ниръэ о'равэтԓьат — э'ӄэԓтыԓьыт .
42023033	Ытри етгъэт ванвэты , нынну ԓынъё Ԓевтъыттъым , ынкъам ынкы Иисус нэнъыԓӄэпын а'ӄанмыкэн уттынпык . А'ӄао'равэтԓьат нэмыӄэй гэнъыԓӄэплинэт Ынык ачгыта : ыннэн мраӈӄач , ӄоԓ-ым ӈачгыӈӄач .
42023034	Иисус иквъи : « Атэйгыт , ӄынэнаачытораквынат ытри , ӄэԓёӄъым ыргынан гэмо , рэӄыркыт » . Маравӄԓявыԓя ыргичгу нэтэйвыӈынэт Иисусын эвиръыт кынтэгйит .
42023035	Рэмкын гатвэтчатваԓен ынкъам гэтԓепыткуԓин . Эрмэтэ-ым тэнӈу ныԓгыӄин Ытԓён : « Э'рыкут-ым нинэнъегтэԓевӄинэт ӄутти ! Мачынан игыр нынъегтэԓевнин Чинитувик , эвыр Ытԓён Христос Эӈэӈин , Ԓьоё ! »
42023036	Маравӄԓявыԓтэ нэмыӄэй нытвэтчатваӄэнат ачгыта ынкъам нъэӄэтэнӈыткуӄинэт . Ыргынан ныйыԓйивыӄин вэривмимыԓ-уксус
42023037	ынкъам нивӄинэт : « Ӄынъегтэԓеквын Гынан Чинитувик , эвыр Гыт еврейыԓьыргэн Тиркэрым ! »
42023038	Иисусынэ гыргоча а'ӄанмыоттынпык гатваԓен каԓегыргын : « Ӈотӄэн вай еврейыԓьыргэн Тиркэрым » .
42023039	Ӄоԓ йымэё э'ӄэԓтыԓьэ нэнаӄоԓентойвыӄэнат ԓявԓяввэтгавыт : « Эвыр Гыт — Христосэгыт , ӄынъегтэԓеквын Чиниткин увик ынкъам мури ! »
42023040	Ӄутынэ-ым нинэтэнтыԓпиӈӄин ытԓён , нинивӄин : « Ӄайыԓгавыркын Аӈаӈэты ! Аԓымы гыт ымы ынӈин гэтэнымчеӈигыт .
42023041	Ынкъам и'ккы мури ынӈин нэнтымык , Ынан-ым ымы ръэнут э'ткиӈ ԓюӈынрэӄэвэ » .
42023042	Ынкъам ытԓён иквъи Иисусына : « Ӄэнакэтъогэ , Этынвэгыт , титэ Гыт рэетгъэ Гынин Энанԓявагыргэты » .
42023043	Иисусынэ татԓыгнэн ытԓён : « Вынэ ӄэйвэ , гыт ратвагъа игыр Гымык рээн кыттаӈванвык ԓыгипыԓьин » .
42023044	Иисусын въэгыргын . Гатваԓен амгынотъыԓён , тиркытир вусӄыръугъи ынкъам ымнотак вусӄымчыкуръугъи . Ынӈин гатваԓен ӈыроӄычьытагнэты . Ынкъам таароӈрачыкокэн мэнигэйпичгын гынунэтэ чывиптэтгъи .
42023045	
42023046	Иисус ӄоԓентогъэ : « Атэйгыт , тыйыԓыркын Гыныкы Гымнин выйирит » . Ивык ынӄэн , Иисус уйӈэ нъэԓгъи .
42023047	Римкин маравармата , инэԓьуԓьэ ынӄэн ымыԓьо , рэргавнэн Эӈэӈ ынкъам иквъи : « Ӈотӄэн О'равэтԓьан ӄэгԓынангэт ԓыгипыԓьу гатваԓен ! »
42023048	Умэкэтыԓьэ нэԓьугъэн ымыԓьо ынӄэн , паԓӄынтатыӈӈогъат , кыпчева ченэтмачвэт эмԓинвиттык .
42023049	Ымыԓьо-ым , микынэ ԓыги гэԓгыԓин Иисус , ымы ӈан ӈэвъэнйыръыт , микынти гэетԓинэт Галилеяйпы Ынык рээн , гатвэтчатваԓенат ԓыԓямма мачрыров .
42023050	Иисус нэнԓеркын панэнаԓьытванвэты . Ынкы гатваԓен о'равэтԓьан еврейыԓьин майӈынымгыпы Аримафея . Ынин нынны Иосиф , ӄоԓ ваԓьын омакатынвык ынпычьыԓьыргин , тэнԓиӈыԓьын ынкъам ԓыгипыԓьын , микынэ нэнъатчаӄэн нъаԓгыргын Энанԓявагыргэн Эӈэӈин . Ынан этԓы вэтгыры нынтынин ыргин рычемгъоквыргын ынкъам тайкыгыргын .
42023051	
42023052	Иосифына , етык Пилатына , йынаннэн Иисусын увик .
42023053	Рывиривнин увик ынкъам рычымкэннин мэнигчыку ынкъам румкэвнин панэнаԓьытванвычыко , тайкыё энмык , миӈкы ванэван еп мэӈин энумкэвкыԓьин .
42023054	Гатваԓен-ым ы'ԓёӈэт пятница , ганъаԓыӈоԓен суббота .
42023055	Ӈэвъэнйыръыт , етыԓьыт Иисусынэ рээн Галилеяйпы , яаԓятгъат Иосифына ынкъам нэԓьугъэн панэнаԓьытван ынкъам Ынин увикик энаномкаквыргын .
42023056	Пэԓӄынтэтык ярагты , ыргынан нантэнмавынат таӈыткэԓьыт мытӄыт ынкъам энаркэԓечгыт . Суббота-ы'ԓёк ытри гонтымытваԓенат этгиԓивкэ , миӈкыри рытыйгут гэкэԓиԓин Законык .
42024001	Иисус гэнэювԓин Эӈэӈэ . Чикинъэ эргатык ӈэвъэнйыръэ нэпиринэт таӈыткэмытӄыт , ыргынан тайкыёт , ынкъам ӄытгъэт панэнаԓьытванвэты .
42024002	Нэԓьугъэн выквыԓгийӈын рыроԓтатъё расӄэвъянвэпы .
42024003	Рэгъэт ынкачыкогты , наӄам ынкы уйӈэ увик Этынвэн Иисусын .
42024004	Энэчгытатвэтчатвама , ыргынан нэԓьунэт , ԓюур ырык ачгыта вытрэтыԓьыт ӈиръэ ӄԓявыԓтэ , тыӄэчгытрыавэръыԓьыт .
42024005	Эмчеӈыттэтык ӈэвъэнйыръэ нъимпынэт ԓьуԓӄыԓти нотасӄэты , ытръэч-ым ынӄэнат иквъэт ырыкагты : « Иа'м ытԓён ӄырирыркыниткы торгынан егтэԓыԓьын въиԓьыԓыку ?
42024006	Ытԓён ӈутку уйнэ , Ытԓён гэнэювԓин ! Ӄыкэтъогыткы , ръэнут Ынан гатвыԓен торыкы еп Галилеяк :
42024007	„ Экык О'равэтԓьаргэн йыԓьёԓӄыԓ мынгэты э'ӄэԓтэтыԓьыргин , ръыԓӄаптымъёԓӄыԓ , ынкъам ӈыроӄав ы'ԓёк Ытԓён эюԓьыԓӄыԓ “ » .
42024008	Ынкы ыргынан ӄэгԓынангэт накэтъонат вэтгавыт Иисусын .
42024009	Ытри пэԓӄынтэтгъэт панэнаԓьытванвэпы ынкъам ымыԓьо натвыгъан мынгыткэн ыннэн пароԓ рагъёчачӈыԓьырыкы ынкъам ымӄотырыкы .
42024010	Ынӄэнырык , микынти гамӈыԓтэԓԓенат апостолырыкы , гатваԓенат Мария Магдалина , Иоанна , Мария-ытԓя Иаковын ынкъам ӄутти .
42024011	Ытръэч-ым ӈэвъэнйыръин вэтгавэты ымы мэӈин ԓёӈԓымаԓявыԓьын , ытри энмэч ӄун нычимгъуӄинэт , ынӄэн ытръэч тымӈэвэтгавыт .
42024012	Ытръэч-ым Пётр ӄутгъи ынкъам кытгынтатгъэ панэнаԓьытванвэты . Ытԓён и'мпыгъи , ээ'кунин ынкэчыкун ынкъам ԓьунинэт ытръэч амъянра ваткоԓьыт эммэнигтъуԓти . Ытԓён пэԓӄынтэтгъи , иничгыту ԓыӈэ ымыԓьо ваԓьын .
42024013	Чайвыгыргын Эммаусэты . Ынкъам вай катамынӈэнъыԓёк ӈиръэ рэгъючечӈыԓьыт ныԓеӄинэт Эммаусэты , нымнымэты , ваԓьын ӈирэӄ кэԓивытгырти Иерусалимгыпы ,
42024014	ынкъам вэтгаво ныԓгыӄинэт ымыԓьо ӈотӄэнат этгыргыт .
42024015	Ынкъам титэ ытри ынӈин гэԓеԓинэт ынкъам гавэтгавԓенат ыргичгу , Чинит Иисус эймэквъи ырыкы , ныԓеӄин ырык ачгыта .
42024016	Ытръэч-ым ытри гъарэтваԓенат эԓкыԓык Ытԓён .
42024017	Иисус иквъи ырыкы : « Ытԓён вай ръэнут торгынан вэтгаво нинэԓгытури тыԓяма ? » Ытри , пыннытваԓьыт , нывиԓгъэт .
42024018	Ӄоԓ , нынныԓьын Клеопа , очыткогъэ Ыныкы : « Этааны таӈам-Гынан вытку ятыԓьэпы Иерусалимэты гэмо ԓыӈыркын , ръэнут ӈутку вагъэ ынӈытэӄ » .
42024019	« Ръэнут-ым ? » — пынԓёгъэ Иисус . Ытри татԓыӈгъат : « Аны ынӄэн вагъэ Иисусынэ , Назаретгыпы ваԓьын . Ытԓён гитԓин мэтъатвыткоԓьо , Эӈэӈэ ынкъам ымъоравэтԓьата ԓыги ныԓгыӄин эрмэԓьу тэӈимырэӄык : ымы вэтгавык ымы тайкыгыргык .
42024020	Ытръэч-ым мургин ы'ттъыёԓтаароӈрагэԓевыԓьа ынкъам ынпычьыԓьэ Ытԓён нэйыԓын а'ӄанмынво , ынӄъом нанъыԓӄапынмыгъан а'ӄанмыоттынпык .
42024021	А'мын-ым мури гамычвынанморэ , Ытԓён Ынӄэн , Микынэ рэнтэвиминӈытурэвнин Израиль . Ытръэч-ым ынӄэн еп ӄырымэн ымыԓьо : энмэч ӈыроӄав ы'ԓён нъаԓыӈӈоркын , миӈкыри ынӄэн вагъэ ,
42024022	ынръа-ым ԓымӈэ мурыгӈэвъэнйыръэ мури нэниничгытэвмык . Эргыръома ытри ӄытгъэт панэнаԓьытванвэты ынкъам ,
42024023	эԓьукэ нэнтыгъэн Ынин увик , пэԓӄынтэтгъэт ынкъам иквъэт , энмэн ырыкы гэвытрэтԓинэт ангелтэ ынкъам иквъэт , энмэн Ытԓён егтэԓыркын .
42024024	Ӈыръыӄутти морыкакэнайпы ӄытгъэт панэнаԓьытванвэты ынкъам нэԓьугъэн , ӄэгԓынангэт ымыԓьо ынӈин , миӈкыри гамӈыԓтэԓԓенат ӈэвъэнйыръыт , ытръэч-ым Ытԓён Чинит ԓюнԓьутэ » . «
42024025	А'мын этгипкыԓьытури о'равэтԓьаторэ ! — иквъи ырыкы Иисус . — Ԓыгэкоԓё торгынан ванэван нутгъэв ԓымаԓё ӄыԓгыгыткы ымыԓьо , ръэнут гатвыԓен мэтъатвыткоԓьырык !
42024026	Эви Христос ӄырым тэвиминӈэтыԓьыԓӄыԓ , иӈӄун йъок Чиниткин эргычьатын ? »
42024027	Ынкъам Ынан рычичевэннинэт ырыкы Аӈаӈ-Каԓегыргыкэнат ымванвыт , миӈкы Ытԓён гатвыԓен , моок Моисейгыпы ынкъам ымыԓьо мэтъатвыткоԓьэпы .
42024028	Титэ ытри эймэквъэт нымнымэты , миӈкыриԓы гэԓеԓинэт , Иисус ынӈин итгъи , ӄынур рэԓеӈыркын рымагтэты .
42024029	Ытръэч-ым Ытԓён ыргынан нъарэгъан , эвма : « Ӄыпэԓятгэ мурык рээн . Ы'ԓёӈэт тэԓпыркын , вуԓӄытвиркын » . Рэсӄиквъи Ытԓён ынкъам пэԓятгъэ ырык рээн .
42024030	Арычгывакъома ӄэмэк ӄача ырык рээн , Ынан пиринин кавкав , рывэԓынкыӄунэвнин Эӈэӈ ынкъам мԓеткунин ынӄэн , йыԓнин ырыкы .
42024031	Эӈэӈэ йыннин ырыкайпы ԓыԓяпыԓмын : ыргынан нэԓкыԓын Ытԓён . Ытръэч-ым Ытԓён эвытрыкэ нъэԓгъи ырыкагты .
42024032	Ытри гивԓинэт ыргичгу : « Аԓымы-ым мури гаԓеӈкамаграморэ амкоргава , титэ Ытԓён гавэтгавԓен мурык рээн , тыԓяма ынкъам рычечаванма Аӈаӈ-Каԓегыргыт ! »
42024033	Ытри пэԓӄынтэтгъэт Иерусалимэты , нэԓьунэт ӈэнку мынгыткэн ыннэн пароԓ апостолтэ ынкъам ӄутти , умэкэтыԓьыт ырык рээн .
42024034	Ынӄэнат иквъэт ырыкы : « Этын ӄэгԓынангэт гэнэювԓин . Симонына Ытԓён гэвытрэтԓин » .
42024035	Ынкэӈит ыргынан намӈыԓтэԓын ынӄэн , ръэнут гатваԓен тыԓяма ынкъам миӈкыри ыргынан нэԓкыԓгъэн Ытԓён , титэ Ынан нинэмԓеткуӄин кавкав .
42024036	Эюԓьын Иисус етгъи рагъёчачӈыԓьэты . Рэгъючечӈыԓьыт еп гавэтгавԓенат , титэ Иисус Чинит вытрэтгъи ырыгԓыку ынкъам иквъи : « Ӈымэԓьэв ӄытваркынэтык » .
42024037	Ытри тэӈиԓюкэ гэнъэтԓинэт эмчеӈыттэтык , нычимгъуӄинэт , этааны ынӄэн емгымгыԓьогыргын .
42024038	Ытԓён-ым ӄээкын гивԓин : « Ынръам иа'м ынӈин капчачаттык ? Иа'м тури мэтивэтыркынитык ?
42024039	Ӄыгитэгыткы Гымнинэт мынгыт ынкъам Гымнинэт гыткат . Ынӄэн вай Гым ! Ӄинэтэйиԓиӈтык ынкъам ӄинэнчичьэттык . Емгымгыԓьогыргэн уйӈэ атвакыԓьэнат ымы увик , ымы ы'ттъымыт , Гымык-ым вай , торгынан ԓьуркыниткы , варкыт » .
42024040	Ынӄо Ынан рыкаԓыровнэнат ырыкагты Чиниткин мынгыт ынкъам гыткат .
42024041	Ытръэч-ым ытри амкоргава ынкъам эминичгытэтэ еп ныԓвавӄэнат ԓымаԓявык . Ынкэӈит Иисусынэ пынԓёнэнат ытри : « Турык варкын ръэнут рооԓӄыԓ ? »
42024042	Ыргынан нэрэтын Ыныкы раръё ыннээн .
42024043	Ынан пиринин ынӄэн ынкъам рунин ырык ягна .
42024044	Ынӄо ивнинэт Ынан : « Ӈоот аԓымы Гымнан гатвыԓен торыкы , титэ еп гатвайгым турык рээн , ымыԓьо Гымнин вагыргын вэты ваԓьыԓӄыԓ , каԓеё Моисейын Законык , мэтъатвыткоԓьыргэн кэԓик ынкъам Псаломык » .
42024045	Ынкэӈит ынӄо Иисусынэ рытчынинэт ытри гаймаӈэн чичевыԓьу Аӈаӈ-Каԓегыргык .
42024046	Ытԓён иквъи ырыкы : « Гэкэԓиԓин , иӈӄун Христосэгым тэвиминӈыԓьыԓӄыԓигым , наранмыгым ынкъам ӈыроӄавъыԓёк эюԓьыԓӄыԓигым .
42024047	Ынкъам торгынан тывъёԓӄыԓ Гымыкныннэпы ымыԓьо варатырыкы : „ Тургин ы'мпаӈвагыргын аԓваӈ ӄытчыгыткы , ынӄоры Эӈэӈэ ранэнаачыторавнэнат тургинэт э'ӄэԓтэтти “ . Моота Иерусалимгыпы ,
42024048	ӄынымӈыԓявыркынэткы ымыԓьо ынӄэнат , торгынан ԓьоёттэ .
42024049	Ынкъам Гымнан трэнӈивыӈын торыкагты энатватъё Гымнин Ытԓыгэ . Тури-ым ӄыпэԓятгытык Иерусалимык , арматвэтагнэты Гыргочаԓьэпы » .
42024050	Иисус гэпириԓин э'э'гты . Иисусынэ рыԓымӈэнавнэнат ытри майӈынымнымгыпы ынкъам етгъэт кэтэм Вифаниятагнэты . Ынан рыгыргоԓявнэнат мынгыт ынкъам , таӈаӈэнмыма ытри , йыӄонтатыӈӈогъэ ырыкайпы , ынӄъом гыргоԓятыӈӈогъэ э'э'гты .
42024051	
42024052	Ытри , амтаароӈа Ыныкы , ԓевтъимпыгъэт . Ынӄоры ԓыгэкоргавыԓьыт пэԓӄынтэтгъэт Иерусалимэты
42024053	ынкъам амӄынъычо гатваԓенат таароӈрак , анъяйва Эӈэӈ .